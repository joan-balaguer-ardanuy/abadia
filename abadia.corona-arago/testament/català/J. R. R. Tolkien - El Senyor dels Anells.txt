A la història de la literatura hi ha pocs llibres tan singulars i imaginatius com El Senyor dels Anells (1949), una fantasia èpica que relata la titànica lluita que sostenen els Pobles Lliures de la Terra Mitjana contra les forces del Mal liderades per en Sàuron, el Senyor dels Anells, que pretén apropiar-se de l’Anell del Poder i dur la destrucció i la mort a tota la Terra Mitjana.

En aquesta imposant epopeia, l’escriptor britànic John Ronald Reuel Tolkien (1892-1973) ens mostra que la desmesurada ambició de poder corromp a qui la pateix i que aquesta avidesa només es pot combatre amb la pràctica de virtuts com la humilitat, la misericòrdia, la camaraderia, la fidelitat, el coratge i la perseverança. Aquests valors són els que permeten a homes, elfs, nans i hòbbits vèncer tota mena d’obstacles i anihilar finalment l’exèrcit sinistre d’en Sàuron.





J. R. R. Tolkien





El Senyor dels Anells


La trilogia completa

Il·lustracions d’Alan Lee



ePUB v3.0

PerDut 15.05.13





Títol original: The Lord of the Rings

Autor: J. R. R. Tolkien

1a. publicació en anglès:

24 de juliol de 1954 (I. The Fellowship of the Ring)

11 de novembre de 1954 (II. The Two Towers)

20 d’octubre de 1955 (III. The Return of the King)



Traducció: Francesc Parcerisas (1986, 1987 i 1988)

Il·lustracions: Alan Lee

Edició digital: PerDut (v1.0)

Segona edició: EpubCat (v2.0)

Correcció d’errates: Raticulina (v2.1)

Tercera edició: Epubcat (v3.0)

ePUBCat base r1.3





I

LA GERMANDAT DE L’ANELL





PROEMI




Aquest conte es va anar fent mentre el contava, fins a esdevenir la història de la Gran Guerra de l’Anell i incloure moltes llambregades de la història encara més antiga que la precedí. Fou començat poc després d’haver escrit El hòbbit i abans que aquest fos publicat, el 1937; però no vaig prosseguir amb aquesta seqüela, perquè, en primer lloc, desitjava completar i endreçar la mitologia i les llegendes dels Dies de l’Antigor, que feia alguns anys que havien començat a prendre forma. Desitjava fer-ho per a la meva pròpia satisfacció, i tenia poques esperances que aquest treball pogués interessar altra gent, en especial perquè es tractava d’un treball d’inspiració primàriament lingüística i havia estat començat a fi de proporcionar el fons d’«història» necessari a les llengües èlfiques.

Quan aquells en qui vaig cercar consell i opinió corregiren les poques esperances per cap ni una, vaig tornar a la seqüela, animat per peticions dels lectors que demanaven més informació sobre els hòbbits i llurs aventures. La narració, però, es veia irresistiblement empesa vers el món més antic, i esdevingué, per dir-ho així, una relació de la seva fi i de la seva desaparició abans d’haver-ne arribat a explicar els inicis i el mig. El procés havia començat tot escrivint El hòbbit, on ja sortien algunes referències a aquests temes més antics: N’Élrond, Góndolin, els Elfs Antics, i els orcs, igual que indicis que havien aparegut espontàniament de coses més altes o més pregones o més fosques que llur aparença: en Durin, Mòria, en Gàndalf, el Nigromàntic, l’Anell. La descoberta del significat d’aquests indicis i de llur relació amb les antigues històries revelà la Tercera Edat i la seva culminació en la Guerra de l’Anell.

Aquells que havien demanat més informació sobre els hòbbits finalment l’aconseguiren, però van haver d’esperar molt de temps. La composició d’El Senyor dels Anells durà, amb intervals, des de l’any 1936 fins al 1949, període durant el qual vaig tenir diverses obligacions que mai no vaig negligir, i, com a estudiós i professor, altres molts interessos que sovint m’absorbiren. El retard es va veure augmentat també, naturalment, per l’esclat de la guerra el 1939, i a la fi d’aquest any la narració encara no havia arribat al final del primer llibre. Malgrat les tenebres dels cinc anys següents, vaig adonar-me que la narració no podia ser abandonada del tot, i vaig continuar avançant amb dificultat, sobretot de nits, fins que vaig arribar a la tomba d’en Balin, a Mòria. Allà vaig restar aturat força temps. Quan vaig prosseguir s’havia escolat gairebé un any i fou així que vaig arribar a Lothlórien i al Gran Riu al final del 1941. L’any següent vaig escriure els primers esborranys del text que ara integra el llibre tercer i el començament dels capítols 1 i 3 del llibre cinquè; i allí, mentre les alimares resplendien a Anórien i en Théoden arribava a Valldelara, vaig aturar-me. Les previsions havien fallat i no hi havia temps per pensar.

Fou al llarg del 1944, bo i deixant de banda els caps per lligar i les perplexitats d’una guerra que jo havia de dirigir o sobre la qual, almenys, havia d’informar, que em vaig obligar a abordar el viatge d’en Frodo a Mórdor. Aquests capítols, que a la llarga esdevindrien el llibre quart, foren escrits i enviats com un serial al meu fill Christopher, que aleshores era a Sud-àfrica amb la RAF. Tot i així van caldre cinc anys més perquè la narració assolís el final actual; durant aquest temps vaig canviar de casa, de càtedra i d’universitat, i els jorns, encara que una mica menys foscos, foren, tanmateix, igualment laboriosos. Després, quan per fi vaig arribar al «final», va caldre revisar tota l’obra i una gran part, evidentment, va haver de tornar a ser escrita a l’inrevés. I calgué mecanografiar-la, i tornar-la a mecanografiar jo mateix; el cost de mecanografiar-la per un professional que escrivís amb tots deu dits quedava fora de les meves possibilitats.

El Senyor dels Anells ha estat llegit per molta gent d’ençà que finalment aparegué imprès; i aquí m’agradaria dir alguna cosa referent a la multiplicitat d’opinions o conjectures que he rebut o llegit a propòsit dels motius i del sentit del relat. El motiu primari fou el desig d’un contaire de relats de fer una provatura amb una narració veritablement llarga que mantingués l’atenció dels lectors, els divertís, els delités i, de tant en tant, potser els excités o els emocionés profundament. Com a guia només tenia les meves sensacions del que atrau o commou, i per a molts el guiatge, inevitablement, ha estat, sovint, defectuós. Alguns dels qui han llegit el llibre, o, si més no, n’han escrit ressenyes, l’han trobat avorrit, absurd o digne de ser ignorat; i no tinc cap raó per doldre-me’n, ja que la meva opinió de llurs obres, o de la mena d’escriptura que evidentment prefereixen, és similar. Fins i tot, però, des del punt de vista de molts dels qui han fruït amb el meu relat, n’hi ha una gran part a qui no arriba a complaure. Tal volta no sigui possible, en una narració llarga, de complaure a tothom en tot, o de desagradar a tothom en els mateixos punts; car, en les cartes que he rebut, trobo que els fragments o capítols que per a alguns constitueixen una tara per a uns altres són motiu d’especial aprovació. El lector més criticaire de tots, que sóc jo mateix, ara hi troba molts defectes, grossos i petits, però com que sortosament no té cap obligació ni de fer una ressenya del llibre ni de tornar-lo a escriure, pot passar per damunt de tots aquests retrets en silenci, llevat d’un que ja ha estat assenyalat per d’altres: el llibre és massa curt.

Pel que fa a qualsevol sentit ocult o «missatge», en la intenció de l’autor és inexistent. No és un llibre al·legòric ni tòpic. A mesura que el relat anà creixent va arrelar (en el passat) i van brotar-li branques inesperades: el tema principal, amb tot, havia quedat establert des del començament a causa de l’elecció inevitable de l’Anell com a lligam entre aquest llibre i El hòbbit. El capítol crucial, «L’ombra del passat», és una de les parts més antigues del relat. Fou escrit molt abans que l’anunci del 1939 hagués esdevingut l’amenaça d’un desastre inevitable i, a partir d’aquest punt, la història s’hauria desenvolupat seguint essencialment les mateixes línies, encara que aquell desastre hagués estat evitat. Els seus orígens són coses que em ballaven pel cap molt abans i que, en alguns casos, ja eren fins i tot escrites, i poc o res del llibre fou modificat a causa de la guerra que començà el 1939 o de les seves seqüeles.

La guerra real no s’assembla a la guerra llegendària ni en el seu descabdellament ni en la seva conclusió. Si hagués inspirat o dirigit el desenvolupament de la llegenda, és segur que hom hauria aconseguit l’Anell i l’hauria emprat contra en Sàuron; i en Sàuron no hauria estat anihilat sinó esclavitzat, i Bàrad-dûr no hauria pas estat destruït sinó ocupat. En Sàruman, en la impossibilitat d’aconseguir l’Anell, hauria aprofitat la confusió i les traïdories d’aquell temps i hauria descobert a Mórdor els elements que mancaven en les seves investigacions sobre el Saber dels Anells, i no hauria trigat gaire a fer-se ell mateix un Gran Anell amb el qual desafiar el suposat Sobirà de la Terra Mitjana. En aquest conflicte ambdós bàndols haurien menystingut i odiat els hòbbits: i aquests no haurien pogut sobreviure gaire, ni tan sols com a esclaus.

Encara podríem imaginar altres arranjaments segons els gustos o punts de vista dels afeccionats a l’al·legoria o a la referència tòpica. A mi, però, l’al·legoria em desplau cordialment en totes les seves manifestacions i, des que em vaig fer vell i prou astut per detectar-ne la presència, sempre ha estat així. M’estimo més la història, veritable o falsa, amb la seva vària aplicabilitat al pensament i a l’experiència dels lectors. Crec que molts confonen «aplicabilitat» amb «al·legoria»; però la primera resideix en la llibertat del lector, i la segona en el domini intencionat de l’autor.

No cal dir que un autor pot restar absolutament indiferent a la seva experiència, però les maneres com el germen narratiu aprofita la terra de l’experiència són extraordinàriament complexes, i els intents per definir-ne el procés són, com a màxim, conjectures a partir d’evidències que són inadequades i ambigües. És igualment fals, tot i que resulti naturalment atractiu quan les vides d’un autor i crític se superposen, de suposar que els moviments de pensament o els esdeveniments comuns a tots dos han estat per força les influències més puixants. És cert que cal trobar-se personalment sota l’ombra de la guerra per sentir-ne plenament l’opressió; però a mesura que transcorren els anys sembla com si ara sovint oblidéssim que haver estat enxampat pel 1914 en plena joventut fou una experiència no menys detestable que haver-se vist involucrat pel 1939 i els anys següents. El 1918 tots els meus amics íntims, excepte un, havien mort. O, per fixar-nos en una qüestió menys dolorosa: hi ha qui ha suposat que el capítol «L’assot de La Comarca» reflecteix la situació a Anglaterra en l’època en què donava els darrers retocs al meu relat. No és així. Forma una part essencial de l’argument, prevista des del començament, tot i que més endavant fou modificada pel caràcter d’en Sàruman, tal com queda desenvolupat en la narració sense, ni cal dir-ho, cap mena de significació al·legòrica ni cap gènere de referència política contemporània. Té, naturalment, algunes bases en l’experiència, tot i que són febles (ja que la situació econòmica era totalment diferent), i que es remunten a èpoques molt més llunyanes. El país de la meva infantesa estava en vies de ser mesquinament destruït abans que jo complís deu anys, en una època en què els automòbils eren objectes rars (jo no n’havia vist mai cap) i els homes encara construïen ferrocarrils suburbans. No fa gaire vaig veure en un diari una fotografia de les darreres desferres del que, temps enrere, fou un pròsper molí blader, amb la seva resclosa. Aquest molí fou, per a mi, molt important fa molt de temps. L’aspecte del moliner jove mai no m’acabà de fer el pes, però el seu pare, el moliner vell, duia una barbassa negra, tot i que no es deia Arenós.

Aquesta edició d’El Senyor dels Anells conté el text complet de l’edició revisada del 1966.

J. R. R. T.





Tres Anells per als Reis Elfs dessota el cel,

Set per als Senyors dels Nans en llurs cavernes,

Nou per als Homes Mortals que periran,

Un és per al Senyor Fosc en son fosc tron

allà a la Terra de Mórdor on s’estén l’Ombra.

Un Anell per manar a tots, Un per trobar-los,

Un Anell per reunir-los i, en les Tenebres,

tenir tots lligats a Mórdor on s’estén l’Ombra.





PRÒLEG





1

A propòsit dels hòbbits


Aquest llibre tracta, en gran part, dels hòbbits i, a les seves pàgines, el lector podrà descobrir molt sobre llur caràcter i una miqueta de llur història. Trobarà també més informació en la selecció del Llibre Vermell de la Franja de Ponent que ja ha estat publicada, amb el títol d’El hòbbit. Aquell relat es basava en els primers capítols del Llibre Vermell, compost pel mateix Bilbo, el primer hòbbit que és famós arreu del món, els quals ell anomenà Viatge d’anada i tornada, ja que explicaven el seu viatge cap a l’est i el seu retorn: una aventura que més endavant involucrà tots els hòbbits en els grans esdeveniments d’aquella Edat que aquí es relaten.

Hi haurà molts lectors que, tanmateix, voldran saber més sobre aquest remarcable poble des d’un bon començament, i d’altres potser no tindran aquell llibre anterior. És per a tots aquests lectors que hem aplegat aquí unes poques notes sobre els punts més importants de la tradició dels hòbbits, i que en recordem, breument, la primera aventura.

Els hòbbits són un poble modest però molt antic, més nombrós en l’antiguitat que no pas avui; els agrada la pau i la tranquil·litat i una terra bona i conreada: els seus indrets predilectes eren els camps ben endreçats i ben llaurats. No comprenen ni comprenien, ni els agraden, les màquines més complicades que les manxes de les fargues, els molins d’aigua o els telers manuals, tot i que eren gent destra en el maneig de les eines. Fins i tot en les èpoques antigues es mostraven, per regla general, tímids respecte a les «Criatures Grosses», que és com ens anomenen, i en l’actualitat ens eviten amb consternació i cada cop són més difícils de trobar. Són d’oïda i de vista molt agudes, i encara que tenen tendència a estar grassonets i mai no s’apressen innecessàriament, tot i així són de moviments lleugers i àgils. Van posseir des del principi l’art de desaparèixer amb celeritat i silenciosament quan les criatures grosses amb qui no desitgen trobar-se se’ls acostaven a la babalà; i aquest art l’han desenvolupat fins a extrems que als homes els poden semblar màgics. De fet, però, els hòbbits mai no han estudiat màgia de cap mena, i llur evasivitat es deu exclusivament a una habilitat professional que l’herència i la pràctica, i una estreta amistat amb la terra, han fet inimitable per part de les races més grosses i més matusseres.

Són, en efecte, uns éssers petits, més petits que els nans: menys cepats i forts, a dir veritat, tot i que, en realitat, poden no ser gaire més baixos. Llur alçària és variable i sol estar entre els dos i els quatre peus de les nostres mides. Ara rarament arriben als tres peus; però han empetitit, segons diuen, i en els dies de l’antigor eren més alts. Segons el Llibre Vermell, en Brandobràs Tuc (Braubramador), fill de l’Isengrim Segon, feia quatre peus i cinc polzades i podia muntar un cavall. En tots els annals dels hòbbits només fou superat per dos famosos personatges de l’antiguitat; d’aquesta curiosa circumstància, però, ja se’n parla en aquest llibre.

Pel que fa als hòbbits de La Comarca, que són els que surten en aquesta història, en l’època en què visqueren en pau i prosperitat eren una gent alegroia. Vestien amb colors llampants, i els agradava especialment el groc i el verd, però rarament duien sabates, ja que llurs peus tenien unes plantes dures, com de cuiro, i eren revestits d’un pèl espès i arrissat, molt similar al cabell del cap, que normalment era castany. De manera que l’únic ofici poc practicat entre ells era el de sabater; però els seus dits eren llargaruts i traçuts i podien fabricar moltes altres coses útils i abellidores. Per regla general els seus rostres eren bonhomiosos més que no pas bells, amples, de mirada lluent, galtavermells, amb boques predisposades al riure, i al menjar, i a la beguda. I com reien, i menjaven, i bevien, ben sovint i de bon grat, ja que en qualsevol moment els agradava una broma senzilla, i fer sis menjars al dia (si podien heure’ls). Eren hospitalaris i els encantaven les festes, i els regals, que solien fer-se amb gran llarguesa i que acceptaven amb il·lusió.

És evident, en efecte, que, malgrat l’allunyament posterior, els hòbbits són parents nostres: molt més pròxims a nosaltres que els elfs o, fins i tot, que els nans. En l’antiguitat parlaven les llengües dels homes, per bé que a la seva manera, i els agradaven i desagradaven gairebé les mateixes coses que als homes. Quina és exactament la nostra relació és una qüestió que ja no podem descobrir. L’inici dels hòbbits se situa lluny en els Dies de l’Antigor que ara són perduts i oblidats. Només els elfs conserven encara alguns annals d’aquell temps desaparegut, i les seves tradicions fan referència gairebé en exclusiva a la seva pròpia història, en la qual els homes apareixen rarament i els hòbbits no hi són mencionats per res. Tanmateix és evident que els hòbbits, de fet, havien viscut pacíficament a la Terra Mitjana durant llargs anys abans que altres criatures s’adonessin de la seva existència. I com que, tot comptat i debatut, el món és ple de criatures estranyes que no hi ha manera de comptar, aquella gent petitoneta semblava de molt poca rellevància. Però en l’època d’en Bilbo, i del seu hereu en Frodo, de cop i volta esdevingueren, sense posar-hi res de part seva, importants i famosos, i torbaren els consells dels Savis i dels Grans.

Aquells dies, la Tercera Edat de la Terra Mitjana, ja fa temps que han passat, i la forma de totes les terres ha canviat; però les regions on aleshores vivien els hòbbits eren sens dubte les mateixes per on encara ronsegen: el nord-oest del Vell Món, a l’est de la Mar. A l’època d’en Bilbo, els hòbbits no servaven cap record de llur pàtria originària. El gust per aprendre (deixant de banda el saber genealògic) no es trobava gens difós entre ells, però, a les famílies més antigues, encara hi havia persones que estudiaven els seus propis llibres i que, fins i tot, reunien informació sobre els temps antics i les terres llunyanes, informació que procedia dels elfs, els nans i els homes. Llurs propis annals començaren després d’haver-se establert a La Comarca, i les seves llegendes més antigues rarament es remuntaven més enllà dels seus Dies Errívols. D’aquestes llegendes, tot i així, i de l’evidència de les seves peculiars paraules i dels seus costums, se’n desprèn que, igual que molts altres pobles, els hòbbits havien emigrat en temps llunyans cap a l’oest. Els seus relats primerencs semblen apuntar cap al temps en què devien haver viscut a les valls altes de l’Ànduin, arrecerats entre el Gran Bosc Verd i les Muntanyes Boiroses. Per quina raó emprengueren posteriorment la llarga i perillosa travessia de les muntanyes cap a Èriador és sols una conjectura. Les seves mateixes cròniques parlen de la multiplicació dels Homes a la terra, i d’una foscor que va caure damunt el bosc, de manera que aquest esdevingué tenebrós i va rebre el nou nom de Llobregós.

Abans de creuar les muntanyes, els hòbbits ja s’havien dividit en tres races un xic diferents: Peupilosos, Cepats i Albapelles. Els Peupilosos eren de pell més colrada, més petits i baixets, barbamecs, i no duien botes; tenien mans i peus bonics i àgils; i tenien preferència per les terres altes i els vessants muntanyencs. Els Cepats eren més robusts, de complexió més forta; tenien peus i mans més grans, i els agradaven les planures i els ribatges. Els Albapelles eren de pell i cabells més clars, i més alts i prims que la resta; eren uns enamorats d’arbredes i boscos.

Els Peupilosos, en èpoques reculades, havien tingut molta relació amb els nans i havien viscut molt de temps als contraforts de les muntanyes. Emigraren aviat cap a l’oest i vagarejaren per Èriador fins a la mateixa Pica del Temps mentre els altres encara eren a les Terres Salvatges. Constituïen la varietat més normal i representativa dels hòbbits i, amb escreix, la més nombrosa. Eren els més propensos a establir-se en un lloc, i els que durant més temps mantingueren el costum ancestral de viure en túnels i caus.

Els Cepats romangueren més temps a les ribes del Gran Riu Ànduin, i tenien menys por dels homes. Es dirigiren cap a l’oest després dels Peupilosos i seguiren el curs de l’Aiguabram vers el sud; un cop allí molts d’ells visqueren molt de temps entre Thàrbad i les fronteres de Terrafosca abans de tornar a emigrar cap al nord.

Els Albapelles, els menys nombrosos, eren una branca septentrional. Eren més amics dels elfs que no pas els altres hòbbits, i tenien més habilitat amb la llengua i les cançons que amb les arts manuals; i, des de temps immemorials, s’estimaven més caçar que llaurar. Creuaren les muntanyes al nord de Rivendell i baixaren pel riu Brollgrís. Un cop a Èriador no trigaren a barrejar-se amb les altres races que els havien precedit, però, essent com eren els més temeraris i aventurers, sovint acabaren com a dirigents o cabdills de clans de Peupilosos o de Cepats. Fins i tot a l’època d’en Bilbo encara es podia percebre entre les grans famílies, com ara els Tucs i els Batlles de La Boqueria, una forta retirada als Albapelles.

A les terres occidentals d’Èriador, entre les Muntanyes Boiroses i les Muntanyes de Lhûn, els hòbbits toparen amb homes i amb elfs. En efecte, un romanent dels Dúnedain, els reis dels homes que havien arribat per damunt la mar des de l’Oestat, encara vivia allí; llur nombre, però, migrava ràpidament i les terres del seu Reialme del Nord es convertien pertot arreu en un ermot. Hi havia lloc, i de sobres, per a nouvinguts, i els hòbbits no trigaren gaire a establir-s’hi en comunitats ben ordenades. A l’època d’en Bilbo, la majoria dels primers caserius feia molt que havien desaparegut i eren oblidats; però un dels primers que arribà a ser important encara existia, tot i que amb proporcions més reduïdes; això era a Bree i pel Bosc de Chet que s’estenia per aquells encontorns, a unes quaranta milles cap a l’est de La Comarca.

Sens dubte fou en aquests primers temps que els hòbbits van aprendre de lletra i començaren a escriure seguint els costums dels Dúnedain, que, a la vegada, havien après aquest art, feia molt de temps, dels elfs. I fou també en aquells temps que oblidaren les llengües que havien parlat anteriorment i, a partir d’aleshores, sempre parlaren la llengua comuna, anomenada Oestron, que era la llengua normal per a totes les terres dels reis des d’Àrnor a Góndor, i de gairebé totes les zones costaneres de la Mar, des de la badia de Belfalas fins al golf de Lhûn. Tanmateix conservaven alguns mots que els eren genuïns, a més de llur pròpia denominació dels mesos i els dies, i un gran cabal de patronímics provinents del passat.

Entre els hòbbits és, si fa no fa, en aquesta època quan la llegenda esdevé per primer cop història amb un còmput dels anys. Ja que fou a l’any mil sis-cents u de la Tercera Edat que els germans Albapelles, Marcho i Blanco, partiren de Bree; i, després d’haver obtingut permís del rei suprem a Fórnost,[1] creuaren amb un gran seguici de hòbbits el riu amarronat Barànduin. Passaren pel pont de Petrarquers, bastit en temps del domini del Reialme del Nord, i van prendre possessió de tota la terra que s’estenia davant seu, entre el riu i els Turons Llunyans, per viure-hi. L’única cosa que se’ls exigí fou que conservessin el Gran Pont en condicions, que tinguessin cura de tots els altres ponts i camins, que acuitessin els missatgers del rei i que en reconeguessin la sobirania.

Així s’inicià el Còmput de La Comarca, perquè l’any que travessaren el Brandivín (que és com els hòbbits denominaven el Barànduin) es convertí en l’Any U de La Comarca, i totes les dates posteriors foren comptades a partir d’aquell moment.[2] Els hòbbits occidentals s’enamoraren tot d’una d’aquelles noves terres i hi restaren, i aviat foren oblidats, un cop més, per la història dels elfs i dels homes. Mentre continuà existint un monarca foren, nominalment, vassalls seus, tot i que, en realitat, eren governats per llurs propis cabdills i no es ficaven per res en els esdeveniments del món exterior. A la darrera batalla de Fórnost contra el Senyor Bruixot d’Àngmar enviaren alguns arquers en ajut del rei o, si més no, això és el que sempre mantingueren, tot i que cap de les històries dels homes no ens en deixa constància. Amb aquella guerra, però, s’acabà el Reialme del Nord; i aleshores els hòbbits van creure que aquella terra els pertanyia i, d’entre els seus mateixos cabdills, elegiren un Thain que havia de personificar l’autoritat del monarca desaparegut. Allí van viure durant mil anys sense que les guerres els afectessin gaire, i prosperaren i es multiplicaren després de la Plaga Fosca (37 C.C.) fins a la calamitat del Llarg Hivern i la gran misèria que se’n seguí. Llavors moriren a milers, però els Dies d’Escassetat (1158-1160) feia molt que havien passat a l’època d’aquest relat, i els hòbbits s’havien avesat de bell nou a l’abundor. La terra era fèrtil i agraïda i, encara que feia molt de temps que estava abandonada quan ells hi arribaren, en d’altres èpoques havia estat ben conreada, i en dies passats el rei hi havia tingut moltes granges, camps de cereals, vinyes i boscos.

S’estenia quaranta llegües des dels Turons Llunyans fins al pont del Brandivín, i des dels ermots del nord fins als aiguamolls del sud en feia cinquanta. Els hòbbits l’anomenaven La Comarca, com a regió que quedava sota l’autoritat del Thain, i constituïa un districte on tots els afers funcionaven ordenadament; i allí, en aquell agradós raconet del món, s’atrafegaven amb els afers de llurs vides ben endreçades i es preocupaven cada cop menys del món exterior, per on es bellugaven coses fosques, fins a l’extrem d’haver arribat a creure que la pau i l’abundor eren la regla general a la Terra Mitjana i el dret de qualsevol persona amb dos dits de front. Oblidaren o ignoraren el poc que mai havien arribat a saber sobre els Guardians i els esforços d’aquells que havien arribat a fer possible la llarga pau de La Comarca. De fet es trobaven protegits, però ells ja no se’n recordaven.

De les famílies dels hòbbits no n’hi havia cap que hagués estat mai afeccionada a la guerra, i les lluites entre ells eren desconegudes. En temps antics, naturalment, sovint s’havien vist obligats a lluitar a fi de defensar-se en un món esquerp; però a l’època d’en Bilbo tot això eren històries de temps llunyans. La darrera batalla abans d’iniciar-se aquest relat i, a més a més, l’única que mai es produí dintre les fronteres de La Comarca, ja no la recordava ningú; era la batalla dels Camps Verds, el 1147 C.C., en la qual en Brandobràs Tuc desvià una invasió d’orcs. Fins i tot les estacions havien esdevingut més temperades, i els llops que en altre temps havien davallat ferotgement famolencs des del nord, enmig dels crus hiverns i de les nevades, ara ja sols eren contalles de velles. De manera que, a La Comarca, tot i que encara hi havia algunes armes guardades, aquestes eren emprades principalment com a trofeus, i penjaven damunt les llars de foc o a les parets, o es trobaven aplegades al museu de la ciutat de Miquel Escarball. La casa de les dròmines, l’anomenaven; ja que totes aquelles coses per a les quals els hòbbits no tenien cap ús immediat, però de les quals no volien desprendre’s, rebien el nom de dròmines. Els seus habitatges eren força susceptibles d’acabar carregats de dròmines, i molts dels regals que anaven passant de mà en mà eren d’aquesta mena.

Amb tot, la pau i l’assossec no havien fet que aquesta gent perdés la seva curiosa resistència. Si les coses arribaven mai a aquests extrems, els hòbbits eren difícils d’intimidar o de matar; i potser experimentaven un gust tan incansable per les coses bones perquè, entre d’altres raons, quan les circumstàncies ho exigien, podien estar-se’n i eren capaços de sobreviure a les més dures adversitats del dolor, el mal o les inclemències del temps, d’una manera que sorprenia qui no els coneixia prou bé o només parava esment en les seves panxes o en les seves cares grassones. Tot i ser lents a l’hora de barallar-se, i que per esport no mataven cap cosa vivent, eren valerosos quan es trobaven acorralats i, si calia, encara sabien emprar les armes. Amb l’arc disparaven bé, ja que tenien bona vista i apuntaven amb seguretat a la diana. I no sols amb l’arc i les fletxes. Si qualsevol hòbbit s’ajupia a agafar una pedra, el millor que podíeu fer era arrecerar-vos immediatament, com sabien molt bé totes les bèsties que entraven il·legalment a les seves propietats.

Originàriament tots els hòbbits havien viscut en forats excavats al terra, o això creien, i en aquestes cases era on encara se sentien més confortables; però en el transcurs del temps s’havien vist obligats a adoptar altres formes d’habitatge. De fet, en vida d’en Bilbo, a La Comarca, els únics hòbbits que mantenien aquest vell costum eren els més pobres i els més rics. Els més pobres continuaven vivint en caus del tipus més primitiu, que realment eren mers forats, amb una sola finestra o sense cap; la gent benestant, per la seva banda, continuava construint versions més luxoses dels simples habitatges tradicionals. No era fàcil, però, trobar llocs adients per a la construcció d’aquests túnels llargs i plens de ramificacions (o smials, com en deien els hòbbits); i als districtes de poc relleu i a les planures començaren a construir, a mesura que es multiplicaren, cases aixecades al terra. A dir veritat, fins i tot a les regions amb elevacions i als pobles més antics, com ara Hobbiters o Vilatuc, o a la ciutat principal de La Comarca, Miquel Escarball, situada als Turons Blancs, en l’actualitat existien moltes cases de fusta, totxana o pedra. Aquestes eren especialment cobejades per moliners, ferrers, corders i carreters, i altra gent d’aquests estaments; ja que els hòbbits, fins i tot quan podien disposar de forats per viure-hi, feia molt de temps que s’havien avesat a edificar coberts i tallers.

El costum d’edificar granges i graners, segons contaven, havia començat entre els habitants de l’Aiguamoix, a baix a la riba del Brandivín. Els hòbbits d’aquell quartó, el Quartó Est, eren bastant grans i camagruixuts i, en temps d’aiguats, duien botes de nans. Però era del domini públic que una part important de llurs avantpassats eren Cepats, com palesava ben a la clara el borrissol que molts tenien a la barba. Car els Peupilosos i els Albapelles no en tenien ni el més petit indici, de barba. I així, efectivament, la majoria de la gent de l’Aiguamoix, i de La Boqueria, a l’est del riu, que havia estat ocupada per ells posteriorment, arribaren més tard a La Comarca, provinents del sud llunyà; i encara conservaven noms peculiars i mots estranys que hom no trobava en cap altre indret de La Comarca.

És probable que l’art de la construcció, igual com succeí amb moltes altres arts, provingués dels Dúnedain. Però els hòbbits també l’haurien pogut aprendre directament dels elfs, que foren qui instruïren els homes en la seva joventut. Perquè els elfs de la Raça Antiga encara no havien abandonat la Terra Mitjana i, en aquella època, habitaven les Rades Grises, allà lluny, cap a l’oest, i altres indrets que es trobaven a l’abast de La Comarca. Als Turons de les Torres, més enllà de les marques occidentals, encara es podien contemplar tres torres èlfiques d’orígens immemorials. A la resplendor de la lluna refulgien des de ben lluny. La més alta era la més llunyana, i s’enlairava tota sola damunt un pujol verd. Els hòbbits del Quartó Oest deien que des del cim d’aquella torre hom podia divisar la Mar, per més que no se sabia de cap hòbbit que mai hi hagués pujat. La veritat és que eren rars els hòbbits que havien vist la Mar o que s’hi havien aventurat, i més rars encara els qui n’havien tornat per explicar-ho. La major part dels hòbbits consideraven fins i tot els rius i les barquetes petites amb aprensió pregona, i no n’hi havia gaires que sabessin nedar. I a mesura que els dies de La Comarca s’allargassaren, cada cop van parlar menys amb els elfs, i començaren a tenir-ne por, i a desconfiar de qui hi mantenia tractes; i la Mar esdevingué entre ells un mot de temença, i una penyora mortal, i deixaren de mirar cap als turons de l’oest.

L’art de la construcció podia provenir dels homes o dels elfs, però els hòbbits la practicaren a la seva manera. Les torres no eren la seva flaca. Llurs cases solien ser llargues, baixes i confortables. Les més antigues eren, naturalment, imitacions pures i simples dels smials, amb sostre de palla o d’herba seca, o teulades de torba, i amb les parets un xic panxudes. Aquest estadi, tanmateix, pertanyia a les èpoques primerenques de La Comarca i, d’aleshores ençà, la construcció hobbítica havia estat modificada, tot millorant-la amb solucions apreses dels nans o descobertes pels mateixos hòbbits. La principal peculiaritat que restava de l’arquitectura hobbitenca era una certa preferència per les finestres rodones i, àdhuc, per les portes rodones.

Les cases i els forats dels hòbbits de La Comarca solien ser amplis i eren ocupats per grans famílies. (En Bilbo i en Frodo Saquet, essent, com eren, fadrins, resultaven absolutament excepcionals, com ho eren també en moltes altres coses, com per exemple en la seva amistat amb els elfs). En alguns casos, com en el dels Tucs de Gran Smials, o en els dels Brandibocs de Can Brandi, la parentela de moltes generacions vivia amuntegada en una sola mansió ancestral de múltiples túnels en una (relativa) pau. Sigui com sigui, tots els hòbbits tenien un fort sentiment familiar i sempre anaven amb molt de compte en el moment de relacionar-se. Elaboraven i dibuixaven enormes arbres familiars amb incomptables branques. Quan tractem dels hòbbits és important de recordar qui és parent de qui, i quin grau de parentiu els uneix. En aquest llibre fóra impossible de mostrar un arbre de família on s’incloguessin encara que només fossin els membres més importants de les més importants famílies existents a l’època a què fan referència aquestes narracions. Els arbres genealògics que clouen el Llibre Vermell de la Franja de Ponent constitueixen un petit llibre en ells mateixos, però, a excepció dels hòbbits, tothom els trobaria d’allò més avorrits. Als hòbbits, per contra, els delectaven, sobretot quan eren ben acurats: els plaïa de tenir llibres plens de coses que ja sabien, explicades de manera planera i entenedora, sense contradiccions.





2

A propòsit de l’herba de pipa


Hi ha una altra cosa referent als hòbbits de l’antigor que cal mencionar, un costum sorprenent: s’empassaven o inhalaven, a través de pipes de terrissa o de fusta, el fum de les fulles enceses d’una herba, que ells denominaven herba de pipa o fulla, i que segurament era una varietat de la Nicotiana. El misteri que envolta l’origen d’aquest peculiar costum, o «art», com s’estimaven més d’anomenar-lo els hòbbits, és considerable. Tot el que hom pogué descobrir sobre el particular a l’antiguitat fou reunit per en Meriadoc Brandiboc (que, més endavant, arribaria a ser batlle de La Boqueria) ja que ell i el tabac del Quartó Sud tenen un paper en la narració que ve a continuació, ens permetem de citar les seves observacions a la introducció del seu llibre L’art de les herbes a La Comarca.

«És aquest un art», diu en Meriadoc Brandiboc, «que ben segur que podem considerar com una invenció nostra. Hom desconeix en quines èpoques començaren a fumar els hòbbits, perquè totes les llegendes i contalles familiars ja ho donen per sabut; durant molt de temps la gent de La Comarca fumà herbes diverses, algunes més pudents i d’altres més aromàtiques. Totes les descripcions, emperò, coincideixen que fou en Tobies Cornet, de Llonguebaix, al Quartó Sud, el primer a cultivar en els seus jardins la veritable herba de pipa, a l’època d’Isengrim Segon, cap a l’any 1070 del còmput de La Comarca. La millor herba casolana encara prové d’aquell districte, en especial les varietats que avui coneixem com a Fulla de Llonguebaix, Vell Tobies i Estel del Sud.

»Del que no ens n’ha pervingut constància és de com aconseguí la planta el vell Tobies, perquè morí sense haver-ho volgut explicar. Era un entès en herbes, però no era pas un home viatger. Hom diu que, de jove, anava sovint a Bree, tot i que és segur que això és el màxim que mai s’allunyà de La Comarca. És prou factible, doncs, que sabés alguna cosa d’aquesta planta a Bree, on, de tota manera, en l’actualitat creix força bé als vessants meridionals del turó. Els hòbbits de Bree pretenen haver estat els primers fumadors de debò de l’herba de pipa. Però, ja se sap, pretenen haver-ho fet tot abans que la gent de La Comarca, que anomenen ‘colonialistes’; de tota manera crec que, en aquest cas, la seva pretensió és en bona part versemblant. I és inqüestionable que fou a partir de Bree que l’art de fumar l’herba genuïna es va estendre, en segles recents, entre els nans i altres pobles semblants, muntaners, màgics o rodamóns, que encara continuaven transitant d’una banda a l’altra per aquella antiga cruïlla. La llar i el centre d’aquest art cal cercar-los, en conseqüència, a la vella fonda de Bree El Cavallet Presumit, que ha estat regentada per la família Oliu des de temps immemorial.

»Nogensmenys, les observacions personals que he dut a terme en molts dels meus viatges cap al sud m’han convençut que l’herba en si no és originària de la nostra part del món, sinó que arribà al nord provinent de la part baixa de l’Ànduin, on havia arribat, segons sospito, de l’altra banda de la Mar, importada originàriament pels homes de l’Oestat. Creix en abundància a Góndor, i s’hi fa més forta i grossa que no pas al nord, on mai no la trobareu en estat salvatge, i floreix solament en indrets càlids i arrecerats com Llonguebaix. Els homes de Góndor l’anomenen galenas dulce i només l’aprecien per la fragància de les seves flors. Des d’aquesta terra la devien dur pel Camí Verd amunt durant els llargs segles que s’escolen des de l’arribada d’Eléndil fins als nostres dies. Hi ha una cosa, emperò, que fins i tot els Dúnedain de Góndor ens reconeixen: els hòbbits fórem els primers que la ficàrem a les pipes. Això no se’ls havia acudit ni als màgics, tot i que un màgic a qui vaig conèixer n’havia après l’art molt de temps enrere, i n’havia esdevingut tan expert com ho era en totes les altres coses a què es dedicava».





3

Sobre la divisió de La Comarca


La Comarca era dividida en quatre districtes, els Quartons que ja hem anomenat: Nord, Sud, Est i Oest; i aquests, a la vegada, ho eren en una sèrie de terres que encara duien els noms d’algunes de les principals famílies, per bé que, a l’època d’aquest relat, aquests noms ja no eren exclusivament limitats a les terres que els pertanyien. Gairebé tots els Tucs encara continuaven vivint a La Tuqueria, però en moltes altres famílies, com els Saquets i els Bòfins, això ja no era cert. Més enllà dels Quartons quedaven les franges de Llevant i de Ponent: La Boqueria; i la Franja de Ponent annexionada a La Comarca el 1462 C.C.

En aquests temps La Comarca pràcticament no tenia «govern». La major part de les famílies s’ocupava de resoldre els seus afers. La producció d’aliments i consumir-los els absorbia gairebé tot el temps. En d’altres qüestions eren, per regla general, generosos i sense cobdícia, moderats i fàcils de satisfer, de manera que les propietats, granges, tallers i petits negocis solien mantenir-se invariables durant generacions.

Encara existia, naturalment, l’antiga tradició que parlava del Rei Antic a Fórnost, o Castellnord, com ells l’anomenaven, a l’extrem nord de La Comarca. Però ja feia quasi mil anys que no n’hi havia, de rei, i fins i tot les ruïnes del Castellnord dels Reis es trobaven colgades per la brossa. Malgrat tot, els hòbbits encara es referien a la gent poc civilitzada i a les coses malvades (com ara els ogres) dient que no havien sentit parlar del rei, ja que era a aquest rei de l’antigor a qui atribuïen totes llurs lleis fonamentals; i normalment obeïen aquestes lleis per voluntat pròpia, perquè es tractava d’Els Manaments (com ells en deien), que eren antics i justos.

És cert que la família Tuc feia molt de temps que fruïa de preeminència; la dignitat de Thain havia recaigut en ells (després dels Bocvell) feia ja uns quants segles, i el cap dels Tucs havia ostentat aquell títol d’aleshores ençà. El Thain era el president de l’Assemblea de La Comarca, i capità de l’Estat Major de La Comarca i del Sometent dels hòbbits, però com que l’assemblea i l’estat major només es reunien en casos d’emergència, que ja no es produïen, el càrrec de Thain havia passat a ser una mera dignitat nominal. La família Tuc encara rebia, naturalment, un respecte especial, ja que continuava essent nombrosa i extraordinàriament benestant, i tenia tendència a produir en cada generació fortes personalitats de costums ben peculiars i fins i tot de tarannà aventurer. En l’actualitat, tanmateix, aquestes darreres qualitats no eren generalment aprovades però sí considerades amb benevolència pels rics. Amb tot, es conservà el costum de referir-se al cap de família com a El Tuc, tot afegint al seu nom, quan calia, ordinal: com en el cas d’Isengrim Segon, per exemple.

L’únic càrrec real que existia a La Comarca en aquesta època era el de Batlle de Miquel Escarball (o de La Comarca), que era elegit cada set anys al Mercat Lliure dels Turons Blancs pel Lithe, és a dir, pel solstici d’estiu. Com a batlle gairebé no tenia cap altra comesa que presidir els àpats que hom organitzava amb motiu de les festivitats de La Comarca; i val a dir que aquestes sovintejaven. Els càrrecs de Cap de Correus i de Primer Comarcaler, però, havien estat assimilats a la batllia, de manera que també tenia cura del Servei de Missatgers i de la Vigilància. Aquests eren els únics serveis existents a La Comarca i, dels dos, els missatgers eren els més nombrosos i els que, amb diferència, anaven més atrafegats. Això no vol pas dir, de cap de les maneres, que tots els hòbbits sabessin de lletra, però els que en sabien escrivien constantment a aquells amics (i a una selecció de la seva parentela) que vivien a més distància del que hom podia cobrir en una tarda de passeig.

Comarcalers era el nom que els hòbbits donaven a la seva policia, o al servei que tenien que més s’hi assemblava. Naturalment no duien cap mena d’uniforme (aquestes coses els eren pràcticament desconegudes), i només es distingien per una ploma al barret. En realitat tenien més de vigilants dels camps que no pas de policies, i s’ocupaven més del bestiar extraviat que de les persones. En tota La Comarca només n’hi havia dotze, tres a cada Quartó, dedicats al treball intern. Un grup més considerable, que variava segons les necessitats, era emprat per «fer les fronteres» i per vigilar que els forasters de qualsevol tipus, grans o petits, no causessin problemes.

Als temps en què s’inicia aquest relat, els Fronteraires, que era com se’ls anomenava, havien augmentat considerablement. Arribaven molts avisos i queixes i criatures estranyes que vagarejaven pels límits de La Comarca, o que els traspassaven, i aquest era el primer senyal que no tot estava tan tranquil com hauria hagut d’estar-ho, i com, de fet, sempre ho havia estat, excepte als contes i a les llegendes de l’antigor. Pocs foren els qui capiren aquests senyals, i el mateix Bilbo no havia arribat a imaginar el que anunciaven. Havien transcorregut seixanta anys d’ençà que inicià el seu memorable viatge i, fins i tot per a la vida mitjana dels hòbbits, que sovint arribaven a centenaris, ja era vell; però era evident que encara posseïa una gran part de la considerable riquesa amb què havia tornat. Si això era molt o poc és una qüestió que mai no revelà a ningú, ni tan sols a en Frodo, el seu «nebot» predilecte. I encara guardava en secret l’Anell que havia trobat.





4

Sobre la troballa de l’Anell


Tal com s’explica a El hòbbit, un bon dia es presentà a la porta d’en Bilbo el gran màgic Gàndalf el Gris i, amb ell, tretze nans: justament en Thorin Escut-de-Roure, descendent de reis, i els seus dotze companys d’exili. Amb perdurable sorpresa per la seva part, un matí d’abril, quan el còmput de La Comarca marcava l’any 1341, en Bilbo emprengué la marxa amb ells, a la recerca d’un gran tresor, el tresor dels nans acumulat pels Reis sota la Muntanya, sota Èrebor, a Dale, molt lluny cap a l’est. L’empresa es veié coronada per l’èxit, i el drac que guardava el tresor fou destruït. Tanmateix, encara abans del triomf definitiu, va tenir lloc la Batalla dels Cinc Exèrcits, i en Thorin morí, i es produïren molts fets de gran renom; tot plegat segurament no hauria passat pas a la història posterior, ni hauria estat digne de gaire més que una nota als llargs annals de la Tercera Edat, si no s’hagués esdevingut un «accident» casual. El grup fou assaltat pels orcs en un coll de les Muntanyes Boiroses mentre es dirigia cap a les Terres Salvatges; i com a resultat en Bilbo es trobà perdut durant algun temps als tenebrosos túnels dels orcs, a molta profunditat sota les muntanyes, i allí, mentre palpava inútilment en la foscor, la seva mà topà amb un anell que es trobava al terra del túnel. En Bilbo se’l guardà a la butxaca. En aquell moment li semblà un cop de sort.

Bo i intentant de trobar la sortida, en Bilbo continuà avall fins a les arrels de la muntanya, fins que ja no podia anar més lluny. A la fi de la galeria hi havia un estany fred, allunyat de tota llum, i, en un illot de roca, enmig de l’aigua, vivia en Gòl·lum. En Gòl·lum era una criatura petita i repugnant: remava en una barqueta gràcies als seus peus grans i plans, escodrinyava amb ulls pàl·lids i lluminosos i enxampava amb els seus dits allargassats els peixos cecs, que es menjava crus. Menjava qualsevol cosa vivent, fins i tot orcs, quan els podia agafar i estrangular sense donar-los temps de defensar-se. Posseïa un tresor secret que havia arribat a les seves mans en temps immemorials, quan encara habitava a la llum: un anell d’or que tenia la propietat de fer invisible qui se’l posava. Era l’única cosa que estimava, la seva «preciositat», i li parlava, encara que no el dugués posat. Perquè, llevat que hagués de sortir a caçar o a espiar els orcs de les mines, el guardava ben amagat en un forat del seu illot.

Potser si hagués dut posat l’anell en el moment de topar-se amb en Bilbo, l’hauria atacat tot d’una; però no el duia, i el hòbbit duia a la mà un coltell èlfic que li servia d’espasa. De manera que en Gòl·lum, a fi de guanyar temps, desafià en Bilbo a un joc d’endevinalles, assegurant-li que si preguntava una endevinalla que ell, en Bilbo, no podia encertar, aleshores el mataria i se’l menjaria; però que si en Bilbo el guanyava, faria el que aquest li ordenés: li mostraria la manera de sortir dels túnels.

En Bilbo acceptà el desafiament perquè es trobava perdut en aquella foscor sense cap esperança i no podia continuar endavant ni endarrere; i es preguntaren moltes endevinalles. A la fi en Bilbo guanyà la partida, més per sort (segons sembla) que no pas per enginy; ja que al darrer moment es trobava desconcertat, sense cap endevinalla per preguntar, però, en topar la seva mà amb l’anell que havia trobat i del qual ja no es recordava, exclamà: «Quina cosa tinc a la butxaca?», i en Gòl·lum fou incapaç d’endevinar-ho, tot i que li exigí tres oportunitats.

És cert que les autoritats no es posen d’acord sobre si aquesta darrera pregunta era una mera «pregunta» o, tal com exigeixen les regles estrictes del joc, una «endevinalla»; això sí, tots estan d’acord que en Gòl·lum, després d’acceptar-la i d’intentar endevinar-ne la resposta, estava obligat a complir el que havia promès. I en Bilbo l’apressà perquè mantingués la seva paraula; perquè se li havia acudit que aquella criatura llefiscosa podia resultar falsa, per més que aquelles promeses fossin considerades sagrades, i que, de sempre, tothom, excepte les criatures més malvades, temés de trencar el que havia promès. El cor d’en Gòl·lum, emperò, després de tant de temps a les tenebres, era negre i estava ple de traïdoria. La criatura va esmunyir-se i tornà cap al seu illot, que no era gaire lluny en aquelles aigües fosques, i del qual en Bilbo desconeixia l’existència. Allí, pensava en Gòl·lum, hi tenia el seu anell. Estava afamegat, i enutjat, i un cop tingués amb ell la seva «preciositat» ja no hauria de témer cap arma.

L’anell, però, no era a l’illot; l’havia perdut, havia desaparegut. Va fer un xiscle agudíssim que en Bilbo sentí amb un calfred al llarg de tota l’espinada, tot i que encara no comprenia el que s’havia esdevingut. En Gòl·lum, però, acabava de descobrir quina era la resposta; massa tard. «Quina cosa té això a les butxaquesss?», ploriquejà. La llum dels seus ulls, quan s’acuità a tornar per matar el hòbbit i recuperar la seva «preciositat», era com una flama verda. En Bilbo va capir el perill just a temps, i fugí a cegues, allunyant-se de l’aigua, galeria amunt; i, un cop més, el salvà la seva bona sort. Perquè, mentre corria, es posà una mà a la butxaca i l’anell lliscà suaument al seu dit. Aquesta és la raó per la qual en Gòl·lum passà pel seu costat sense veure’l i continuà endavant, a fi de vigilar la sortida, per tal que el «lladre» no aconseguís escapar. Mentre en Gòl·lum avançava, maleint i parlant amb si mateix de la seva «preciositat», en Bilbo el seguí amb cautela; i, gràcies a les seves paraules, en Bilbo endevinà per fi la veritat i, enmig de les tenebres, se li encengué una llumeta d’esperança: ell era qui havia ensopegat amb l’anell meravellós que li proporcionava una oportunitat d’escapolir-se dels orcs i d’en Gòl·lum.

Per fi arribaren prop d’una obertura oculta que conduïa cap a les entrades inferiors de les mines, al vessant oriental de la muntanya, i allí s’aturaren. En Gòl·lum s’hi ajupí, a l’aguait, tot ensumant i parant l’orella; i en Bilbo va sentir-se temptat de matar-lo amb la seva espaseta. La compassió, però, el va vèncer i, tot i que servà l’anell, en el qual residia la seva única esperança, decidí no usar-lo per occir aquella dissortada criatura que es trobava en desavantatge. A l’últim, armant-se de valor, saltà en les tenebres per damunt d’en Gòl·lum, i fugí a corre-cuita passatge avall, seguit pels xiscles d’odi i de desesperació del seu enemic: «Lladre, lladre, més que lladre! Saquet! Nosaltres odiem això, ho odiarem sempre!».

Ara bé, un fet a tenir en compte és que en Bilbo, d’entrada, no explicà ben bé d’aquesta manera la història als seus companys. El que els contà és que en Gòl·lum li havia promès un «regal» si el guanyava a les endevinalles, però que quan en Gòl·lum l’anà a cercar al seu illot descobrí que el tresor havia desaparegut: un anell màgic que li havien donat feia molt, molt de temps, per al seu aniversari. En Bilbo suposà que era el mateix anell que ell havia trobat i que, per haver guanyat la partida, li pertanyia de tot dret. Trobant-se, però, com es trobava, en dificultats, no badà boca i va fer que en Gòl·lum, en lloc del regal, li mostrés, com a premi, el camí de sortida. Aquesta és la relació que en Bilbo va escriure a les seves memòries, i sembla que mai no la modificà de la seva mà, ni tan sols després del Consell de N’Élrond. És evident que així és com encara apareixia al Llibre Vermell original, i també en moltes de les còpies dels extractes. Hi ha moltes còpies, però, que incorporen el relat vertader (a manera d’alternativa), i que deriven sens dubte de les notes preses per en Frodo o per en Samseny, ja que ambdós arribaren a conèixer la veritat, encara que sembla que no volgueren esborrar res del que el vell hòbbit havia deixat escrit de pròpia mà.

En Gàndalf, tanmateix, dubtà de la primera explicació d’en Bilbo tan bon punt l’escoltà, i sempre manifestà gran curiositat per l’anell. A la fi aconseguí que en Bilbo li expliqués la veritable història, però això fou després de molt interrogar-lo, la qual cosa, durant algun temps, creà certa tensió en la seva amistat; el màgic, malgrat tot, semblava considerar que la veritat era important. Encara que no ho digué pas a en Bilbo, també considerà que era important, i preocupant, descobrir que el bon hòbbit no havia dit la veritat de bon començament: pràctica ben contrària al que tenia per costum. La idea del «regal», però, no era pas una simple invenció del hòbbit. A en Bilbo se li havia acudit, segons que confessà, en sentir el que deia en Gòl·lum; perquè en Gòl·lum, de fet, havia anomenat moltes vegades l’anell el seu «regal d’aniversari». A en Gàndalf això també li semblà estrany i sospitós; però la veritat sobre aquest particular encara trigà molts anys a descobrir-la, com veureu en aquest llibre.

De les posteriors aventures d’en Bilbo, no cal dir-ne gran cosa més. Amb l’ajut de l’anell s’escapà dels guardians orcs que custodiaven la porta i es reuní amb els seus companys. Durant la seva aventura emprà l’anell moltes vegades, en especial per ajudar els seus amics; però, mentre va poder, ho mantingué en secret. Després d’haver tornat a casa seva no en tornà a parlar mai més amb ningú, llevat d’en Gàndalf i d’en Frodo; i ningú a La Comarca no en coneixia l’existència o, si més no, això és el que ell creia. En Frodo va ser l’única persona a qui mostrà la relació del seu viatge que estava escrivint.

La seva espasa, Fibló, quedà penjada damunt la llar de foc, i la seva meravellosa cota de malla, obsequi triat pels nans d’entre el tresor del drac, la deixà en préstec a un museu, concretament a la Casa de les Dròmines de Miquel Escarball. En un dels calaixos, a l’Atzusac, però, hi guardava la vella capa amb caputxó que havia dut durant els seus viatges; i l’anell, lligat amb una cadeneta, el duia a la butxaca.

Tornà a la seva casa de l’Atzusac el vint-i-dos de juny, el dia que complia cinquanta-dos anys (1342 C.C.), i a La Comarca no s’hi esdevingué res de notable fins que el Senyor Saquet inicià els preparatius per a la celebració del seu cent onzè aniversari (1401 C.C.). És en aquest punt que s’inicia el nostre relat.





NOTA SOBRE ELS ARXIUS DE LA COMARCA


A la fi de la Tercera Edat la part que tingueren els hòbbits en els esdeveniments que portaren a la inclusió de La Comarca en el Reialme Reunit despertà entre ells un interès més ampli sobre la seva història; així, moltes de les seves tradicions, fins aquell moment encara principalment orals, foren aplegades i escrites. Les grans famílies també se sentiren interessades en els afers de tot el Reialme en general, i molts dels seus membres estudiaren les seves antigues històries i llegendes. Cap al final del primer segle de la Quarta Edat hom ja podia trobar a La Comarca diverses biblioteques que contenien molts llibres i arxius de caràcter històric.

D’aquestes col·leccions, les més considerables eren probablement la de Sotorres, la de Gran Smials i la de Can Brandi. Aquesta relació de la fi de la Tercera Edat es basa principalment en el Llibre Vermell de la Franja de Ponent. Aquesta importantíssima font per a la història de la Guerra de l’Anell rebia aquest nom perquè havia estat conservada durant molt de temps a Sotorres, la llar dels Bellinfants, Guardians de la Franja de Ponent. Originàriament havia estat el diari particular d’en Bilbo, que s’endugué a Rivendell. En Frodo fou qui el tornà a La Comarca, juntament amb molts altres fulls de notes i, entre 1420 i 1421 C.C., gairebé el completà amb la seva relació de la Guerra. Juntament amb el llibre, i conservats amb ell, segurament dins un únic estoig vermell, hi havia, però, tres grans volums relligats en pell vermella que en Bilbo li regalà en el moment d’acomiadar-lo. A aquests quatre volums hom afegí, a la Franja de Ponent, un cinquè llibre que contenia comentaris, genealogies i altres qüestions diverses relacionades amb els hòbbits membres de la Germandat.

L’original del Llibre Vermell no s’ha conservat, però se’n van fer moltes còpies, en especial del primer volum, per a ús dels descendents dels fills del Mestre Samseny. L’exemplar més important, tanmateix, té una història diferent. Era conservat a Gran Smials, però havia estat escrit a Góndor, possiblement a petició del besnét d’en Peregrín, i completat el 1592 C.C. (Quarta Edat 172). L’escrivà meridional hi afegí aquesta nota: «Findegil, escrivà del monarca, acabà aquesta obra el IV 172. És una còpia exacta en tots els seus detalls del Llibre del Thain que hi ha a Minas Tirith. Aquell llibre era una còpia, escrita a petició del Rei Eléssar, del Llibre Vermell dels Periannath, i va ser duta al monarca pel Tahin Peregrín quan es retirà a Góndor el IV 64».

El Llibre del Thain, doncs, era la primera còpia que hom havia fet del Llibre Vermell i contenia moltes coses que després foren omeses o que es perderen. A Minas Tirith hom hi féu moltes anotacions, i moltes correccions, sobretot pel que fa a noms, mots i citacions en llengües èlfiques; i li fou afegida una versió abreujada d’aquelles parts del Relat d’Àragorn i Arwen que queda fora de la descripció de la Guerra. El relat sencer consta que fou escrit per Bàrahir, nét del Senescal Fàramir, poc després del traspàs del Rei. Però la importància principal de l’exemplar d’en Findegil és que és l’únic que conté totes les «Traduccions de l’èlfic» fetes per en Bilbo. Aquests tres volums foren considerats com una obra de gran erudició i bellesa, en la qual, entre 1403 i 1418, havia emprat totes les fonts de què disposava a Rivendell, tant vivents com escrites. Aquí, tanmateix, no en diem res més perquè en Frodo les va fer servir molt poc, ja que feien referència quasi exclusivament als Dies de l’Antigor.

Atès que en Meriadoc i en Peregrín arribaren a ser els caps de les seves grans famílies, tot mantenint al mateix temps les seves connexions amb Ròhan i Góndor, les biblioteques de Vilaboc i de Vilatuc contenien moltes coses que no apareixien al Llibre Vermell. A Can Brandi hi havia moltes obres que tractaven d’Èriador i de la història de Ròhan. Alguns d’aquests textos havien estat escrits o iniciats per en Meriadoc en persona, encara que a La Comarca hom el recordava principalment pel seu llibre L’art de les herbes a La Comarca i per El còmput dels anys, on discutia la relació dels calendaris de La Comarca i de Bree amb els de Rivendell, Góndor i Ròhan. També va escriure un tractadet sobre els Antics mots i noms de La Comarca, on palesava un interès especial per descobrir el parentiu entre la llengua dels ròhirrim i alguns «mots comarcalencs», com dròmina, o elements arcaics dels topònims.

Els llibres de Gran Smials eren d’un interès més relatiu per a la gent de La Comarca, tot i que eren més importants pel que fa a la història en un sentit més ampli. Cap d’ells no havia estat escrit per en Peregrín, però ell i els seus successors col·leccionaren molts manuscrits redactats pels escrivans de Góndor: moltes còpies o resums de relats o llegendes referents a Eléndil i als seus hereus. La Comarca era l’únic lloc on hom podia trobar abundosos materials per a la història de Númenor i de l’aparició d’en Sàuron. Segurament fou a Gran Smials que hom compilà El còmput dels anys amb l’ajut de material recollit per en Meriadoc. Per més que les dates que s’hi troben són sovint conjecturals, especialment pel que fa a la Segona Edat, són dignes d’atenció. És probable que en Meriadoc obtingués ajut i informació a Rivendell, ja que va anar-hi de visita més d’una vegada. Allí, tot i que N’Élrond ja havia marxat, hi romanien encara els seus fills, que, juntament amb alguns dels elfs antics, hi continuaren molt de temps. Hom conta que En Cèleborn hi residí després de la partença de Na Galàdriel; però no hi ha cap constància del dia que finalment marxà cap a les Rades Grises, desapareixent així, amb ell, el darrer record viu que quedava a la Terra Mitjana dels dies de l’Antigor.





LLIBRE PRIMER





Capítol I

UNA FESTA MOLT ESPERADA


Quan el senyor Bilbo Saquet, de l’Atzusac, anuncià que aviat celebraria el seu cent onzè aniversari amb una festa d’especial magnificència, l’excitació a Hobbiters fou molt gran i tot foren enraonadisses.

En Bilbo era molt ric i molt especial i, durant seixanta anys, d’ençà d’aquella curiosa desaparició seva i del seu inesperat retorn, havia estat el motiu d’admiració de La Comarca. Les riqueses amb què havia tornat dels seus viatges ja havien esdevingut una llegenda local, i popularment hom creia, digués el que digués la gent gran, que el Turó, a l’Atzusac, era ple de túnels curulls de tresors. I per si aquest no fos prou motiu de fama, hom també es podia meravellar de la seva perllongada vigoria. El temps s’anava escolant, però no semblava afectar gaire el senyor Saquet. Als noranta estava pràcticament igual que als cinquanta. Als noranta-nou començaren a dir-li que «es conservava prou bé»; tot i que hauria estat més exacte de dir que «no havia canviat». Hi havia qui bellugava el cap i pensava que tot allò era massa bo; semblava injust que algú posseís (aparentment) la joventut perpètua i, a més a més, una riquesa (suposadament) inexhaurible.

—Algun dia caldrà pagar-ho, tot això —deien—. No és pas una cosa natural, i durà alguna desgràcia!

De moment, tanmateix, de desgràcia no se n’havia produït cap; i com que el senyor Saquet era generós amb els seus diners, la majoria de la gent estava disposada a perdonar-li les seves excentricitats i la seva bona sort. Continuava visitant de tant en tant la seva parentela (excepció feta, naturalment, dels Vilabossots i de Saquet), i tenia molts i devots admiradors entre els hòbbits de famílies pobres i poc rellevants. Però no havia tingut amics íntims fins que alguns dels seus cosins més joves començaren a fer-se grans.

El més gran de tots els cosins, i el favorit d’en Bilbo, era el jove Frodo Saquet. Quan en Bilbo tenia noranta-nou anys adoptà en Frodo com a hereu, i se l’endugué a viure amb ell, a l’Atzusac; de manera que les esperances dels Vilabossots i de Saquet acabaren d’anar-se’n en orris. En Bilbo i en Frodo, per un casual, complien anys el mateix dia, el vint-i-dos de setembre.

—Més val que vinguis a viure aquí, Frodo, xicot —digué un dia en Bilbo—; així podrem celebrar les nostres festes d’aniversari plegats, amb tota comoditat.

En aquella època en Frodo encara estava en els seus «vintens», que era com els hòbbits anomenaven els irresponsables vint anys, a mig camí entre la infantesa i l’edat adulta, als trenta-tres.

Van transcórrer dotze anys més. Cada any, a l’Atzusac, els Saquets havien celebrat unes festes d’aniversari combinades, de molta animació; però ara tothom s’adonava que, per a aquella tardor, s’estava preparant una cosa bastant excepcional. En Bilbo anava a complir el seu cent onzè aniversari, 111, una xifra força curiosa, i una edat molt respectable per a un hòbbit (sols el Vell Tuc havia arribat als 130); i en Frodo anava a complir-ne trenta-tres, 33, un número important: l’edat que corresponia a la seva entrada a «l’edat adulta».

Les llengües començaren a mormolar a Hobbiters i a Voralaigua; i el rumor de la festa que es preparava es va estendre per tota La Comarca. La història i el tarannà del senyor Bilbo Saquet tornaren a convertir-se en centre de totes les converses; i la gent d’edat trobà, de cop i volta, que llurs reminiscències eren molt sol·licitades.

Qui tingué l’auditori més amatent fou el vell Ham Gamgí, conegut normalment pel Vellot. Sempre estava xerrant a La Mata d’Heura, una taverneta que hi havia a la carretera de Voralaigua; i parlava amb certa autoritat, ja que havia tingut cura del jardí a l’Atzusac durant quaranta anys i, encara abans, havia ajudat el vell Caus en aquella mateixa feina. Ara que ell també es feia vell i que tenia els ossos encarcarats, era el seu fill més petit, Sam Gamgí, qui s’ocupava principalment de la feina. Pare i fill mantenien una relació molt amistosa amb en Bilbo i en Frodo. I vivien també al Turó, al número 3 del passatge del Sac, a sota mateix de l’Atzusac.

—El senyor Bilbo és un hòbbit molt amable i molt ben educat, sempre ho he dit —declarava sovint el Vellot.

I era absolutament cert: en Bilbo sempre es mostrava molt cortès amb ell, l’anomenava «Mestre Hamfast», i constantment li demanava parer sobre allò que calia plantar a l’hort. En qüestions de «rels», especialment de patates, el Vellot era reconegut per tot el veïnat (inclòs ell mateix) com la principal autoritat.

—I què me’n dieu, d’aquest Frodo que viu amb ell? —preguntà el vell Rourich de Voralaigua—. És un Saquet de nom, però segons diuen té més de la meitat de Brandiboc. I no acabo de treure’n l’entrellat, de per què un Saquet de Hobbiters ha d’anar a buscar-se dona allà a baix a La Boqueria, on la gent és tan rara.

—No em sorprèn gens que ho siguin —comentà en Papa Dospeus, que era el veí del costat del Vellot—, vivint com viuen a la banda dolenta del Brandivín i a la vora mateixa del Bosc Vell. Si la meitat del que en conten és cert, ha de ser un lloc ben fosc i ben dolent.

—Tens tota la raó del món, Papa! —va dir el Vellot—. Tot i que els Brandibocs de La Boqueria no viuen dins el Bosc Vell; però són d’una mena rarota, pel que sembla. No paren de fer ximpleries amb les barques pel damunt d’aquell riu enorme…, i això no és pas una cosa natural. Us ho puc ben dir: no em sorprèn gens ni mica que hagin tingut problemes. Ja s’ho faran, el cas és que el senyor Frodo és un hobbitet d’allò més eixerit. Molt semblant al senyor Bilbo, i no sols en les aparences. Al cap i a la fi el seu pare era un Saquet. El senyor Drogo Saquet era un hòbbit molt decent i respectable; mai no donà motius perquè parlessin d’ell, fins que es negà.

—Es negà? —van repetir diverses veus. Ja havien sentit aquest i d’altres rumors tèrbols amb anterioritat, naturalment; però als hòbbits els apassiona la història familiar i estaven disposats a tornar-la a escoltar.

—Bé, això és el que diuen —digué el Vellot—. Veureu: el senyor Drogo va casar-se amb la pobra senyoreta Prímula Brandiboc. Aquesta era cosina germana del nostre senyor Bilbo per part de mare (la seva mare era la més petita de les filles del Vell Tuc); i el senyor Drogo era cosí segon seu. De manera que el senyor Frodo li és cosí germà i cosí segon, una mena de cosí tercer i prop de res, com diu el refrany, si enteneu el que vull dir. I el senyor Drogo s’estava a Can Brandi amb el sogre, el vell Mestre Gorbadoc, com féu sovint després de casat (car les menges del sogre sempre li havien fet el pes, i el vell Gorbadoc sempre tenia la taula parada amb generositat); i el cas és que sortí a remar pel riu Brandivín; i ell i la dona s’hi negaren, i vet aquí que el pobre senyor Frodo encara era una criatura i tot plegat.

—Jo he sentit a dir que s’embarcaren havent sopat, a la llum de la lluna —va dir el vell Rourich—, i que fou el pes d’en Drogo que enfonsà la barca…

—I jo he sentit que ella l’hi va empènyer, i que ell l’arrossegà al darrere —va dir l’Arenós, el moliner de Hobbiters.

—No hauríeu d’escoltar tot el que sentiu, Arenós —intervingué el Vellot, que no tenia gaire simpatia pel moliner—. Ningú no us ha demanat que parléssiu d’empènyer ni d’arrossegar. Les barques són prou enganyoses de mena per a qui s’hi asseu ben quietet com perquè us calgui buscar altres raons a la desgràcia. Tant se val: el pobre senyor Frodo quedà, com se sol dir, orfe i desemparat entre aquella gent rara de La Boqueria, i fou educat, de totes maneres, a Can Brandi. Una mena de rusc, en tots els sentits. El vell Mestre Gorbadoc, en aquell lloc, sempre hi va tenir, pel cap baix, uns dos-cents parents. El senyor Bilbo mai no va fer una acció tan bona com quan dugué el xicot cap aquí per viure entre gent com cal.

»Però és segur que per als Vilabossots i de Saquet allò va ser un cop baix. Pensaven que es podrien quedar amb l’Atzusac, perquè era quan ell se n’havia anat i tothom creia que havia mort. I vet aquí que l’altre torna i els fum fora; i continua vivint anys i panys, sense que mai sembli envellir ni un sol dia, i que duri! I llavors, de cop i volta, va i es treu un hereu de la màniga, i li encomana tots els papers que calen. El que és ara, els Vilabossots i de Saquet ja es poden anar oblidant d’entrar algun dia a l’Atzusac, o això espero.

—Pel que he sentit a contar, hi ha un bon raconet de diners amuntegat allà dins —comentà un foraster, un visitant del poble de Miquel Escarball que havia anat al Quartó Oest per qüestions de negocis—. Tota la part alta del vostre Turó és plena de túnels atapeïts de cofres d’or i plata, i joiells, segons he sentit a dir.

—Doncs ja heu sentit més del que jo us podria dir —replicà el Vellot—. Jo no en sé res, d’aquests joiells. El senyor Bilbo usa lliurement els seus diners, i no sembla que se li acabin; però mai no he sentit parlar de cap mena de túnel. Vaig veure el senyor Bilbo quan tornà, ara deu fer uns seixanta anys, quan jo encara era un vailet. Feia poc que treballava d’aprenent a cal vell Caus (que era cosí de mon pare), però em va fer pujar a l’Atzusac per ajudar-lo a evitar que la gentada trepitgés el jardí i es fiqués on no calia mentre feien la subhasta. I al bell mig de tot allò va aparèixer el senyor Bilbo, Turó amunt, amb un poni i algunes bosses enormes i un parell de cofres. El que hi duia devia ser, sens dubte, gairebé tot el tresor que va reunir en aquelles terres forasteres, on diuen que hi ha muntanyes d’or; però no en duia tant com per poder omplir cap túnel. El meu bon Sam n’ha de saber alguna cosa, sobre això. No fa més que entrar i sortir de l’Atzusac. Es torna boig per aquelles històries dels temes passats, i escolta tots els contes del senyor Bilbo. El senyor Bilbo li ha ensenyat les seves lletres…, sense cap mena de mala intenció, naturalment, i espero que això no li porti cap desgràcia.

»Jo li dic: “Elfs i dracs! Per a tu i per a mi més valdrien cols i patates. No comencis a ficar el nas a les coses dels qui tens per damunt o acabaràs ficat en problemes tan grossos que no sabràs com sortir-te’n”; això és el que li dic. I potser ho hauria de repetir a alguna altra persona…

I així, tot dirigint una mirada a aquell estranger i al moliner, acabà el seu relat.

El Vellot, però, no va convèncer el seu auditori. La llegenda de la riquesa d’en Bilbo ja estava establerta amb massa fermesa en els caps de la jove generació de hòbbits.

—Ah, però és molt probable que hagi afegit alguna coseta més al que va dur en un principi —argumentà el moliner, bo i expressant una opinió molt estesa—. Sovint se’n va de viatge. I fixeu-vos en la gent de terres foranes que el visita: nans que arriben de nit, i aquell conjurador vell i errívol, en Gàndalf, i tota la resta. Podeu dir el que vulgueu, Vellot, però l’Atzusac és un lloc estrany, i els seus propietaris encara ho són més.

—Per mi ja podeu dir ben bé el que us plagui, senyor Arenós, d’aquelles coses que encara coneixeu pitjor que les barques —respongué el Vellot, experimentant envers el moliner una aversió més gran que la que ja li era habitual—. Si d’això en dieu ser estrany, llavors potser que ens en convindria una mica més, d’estranyesa, per aquestes terres. N’hi ha alguns, i no pas gaire lluny, que no convidarien un amic ni a una pinta de cervesa, encara que visquessin en un cau amb les parets folrades d’or. Però a l’Atzusac fan les coses ben fetes. El nostre Sam diu que hi pensen convidar tothom, a la festa, i que hi haurà obsequis, fixeu-vos-hi bé, obsequis per a tots… I aquest mateix mes, que és això.



Aquell mateix mes era setembre, i un setembre tan bonancenc que no podia ser-ho més. Un o dos dies després es divulgà un rumor (probablement iniciat per en Sam, que tot ho sabia) dient que hi hauria focs artificials…, i encara més, uns focs artificials com no se n’havien vist a La Comarca des de feia, pel cap baix, cent anys; almenys des que havia mort el Vell Tuc.

Passaren els dies i s’acostava El Dia. Una carreta d’aspecte estrambòtic carregada de paquets encara més estranys arribà un vespre a Hobbiters i pujà amb grans dificultats el Turó fins a l’Atzusac. Els hòbbits, sorpresos, espiaren des de les portes de les cases il·luminades per les llanternes a fi de contemplar-la, bocabadats. Anava conduïda per gent forana que cantava rares cançons: nans amb llongues barbes i fondes caputxes. Uns pocs restaren a l’Atzusac. Al final de la segona setmana de setembre arribà un segon carro que venia de Voralaigua provinent del pont del Brandivín, i això a plena llum del dia. El conduïa un vell, tot sol. Duia un barret llargarut i acabat en punta, de color blau, una llarga capa grisa i un gran mocador argentat al coll. Tenia una llarga barba blanca i celles tan espesses que sobresortien més enllà de la vora del barret. La quitxalla dels hòbbits va córrer darrere el carro per tot Hobbiters i Turó amunt. Duia un carregament de focs artificials, com molt bé havien endevinat. L’home començà a descarregar davant la porta principal d’en Bilbo: hi havia grans piles de focs de totes menes i formes, cadascuna retolada amb una gran G vermella i la runa èlfica .

Aquesta era, naturalment, la marca d’en Gàndalf, i el vell era en Gàndalf, el Màgic, la fama del qual, a La Comarca, es devia principalment al seu virtuosisme amb focs, fums i lluminàries. La seva ocupació veritable era molt més difícil i perillosa, però sobre aquest particular els habitants de La Comarca no en sabien res. Per a ells era, senzillament, una de les «atraccions» de la Festa. D’aquí l’excitació de la menudalla dels hòbbits.

—G de Grandiós! —cridaven, i el vell deixava escapar un somriure.

El coneixien de vista, tot i que només havia aparegut per Hobbiters de forma ocasional i mai no hi havia romàs gaire temps; però cap d’ells, ni cap altra persona a excepció dels més vells, mai no havia vist cap de les seves demostracions de focs d’artifici, que ara ja pertanyien a un passat llegendari.

Quan el vell, ajudat per en Bilbo i per alguns nans, hagué acabat de descarregar, en Bilbo repartí algunes monedes; però amb gran desil·lusió per part dels badocs, no donaren ni un petard ni una sola piula.

—Apa, aneu a córrer! —va dir en Gàndalf—. Quan sigui l’hora en tindreu més que no en voldreu.

I després va desaparèixer dins amb en Bilbo, i es tancà la porta. La canalla romangué contemplant la porta una estona, inútilment, i per fi escampà la boira, amb la impressió que el dia de la festa no acabava d’arribar mai.

Dins l’Atzusac, en Bilbo i en Gàndalf es trobaven asseguts davant el finestral obert d’una petita cambra que mirava a ponent, cap al jardí. Feia un vespre resplendent i apacible. Les flors tenien una brillantor vermellosa i daurada: boquetes de conill i gira-sols, i caputxines cobrint totes les parets de gespa i traient el cap pels finestrals rodons.

—El teu jardí està fet una meravella! —va dir en Gàndalf.

—Sí —digué en Bilbo—. N’estic molt orgullós, com ho estic de tota aquesta estimada i vella Comarca; però crec que em cal fer unes vacances.

—Així que penses tirar el teu pla endavant, eh?

—Sí. Ho vaig decidir fa mesos i no he canviat d’opinió.

—Molt rebé. No paga la pena de dir res més. Segueix el teu pla…, tot el teu pla, s’entén…, i espero que acabi bé, per a tu i per a tots nosaltres.

—Jo també ho espero. De tota manera, dijous penso passar-m’ho d’allò més bé, i tinc preparada una petita broma.

—M’agradaria saber qui la riurà —afegí en Gàndalf, sacsejant el cap.

—Ja ho veurem —va dir en Bilbo.

L’endemà més carros arribaren trontollant Turó amunt, i encara n’arribaren més. És possible que algú rondinés per no haver demanat els serveis dels «proveïdors locals», però aquella mateixa setmana començaren a ploure comandes des de l’Atzusac per a tota mena de vitualles, articles de primera necessitat i coses de luxe de les que hom podia obtenir a Hobbiters o Voralaigua o a qualsevol d’aquells altres indrets de la rodalia. La gent s’entusiasmà; i començà a marcar els dies que faltaven al calendari; mentrestant, tothom esperava anhelant el carter, a l’aguait de les invitacions.

Les invitacions no trigaren a sortir, i l’oficina de correus de Hobbiters quedà bloquejada, i la de Voralaigua materialment inundada de cartes, i calgué demanar l’ajut de carters voluntaris. N’hi havia una veritable corrua que no parava de pujar al Turó amb centenars d’educades variacions del: Us estem molt agraïts, compteu amb la nostra assistència.

Al cancell de l’Atzusac va aparèixer un rètol que deia: NO ENTREU SI NO ÉS PER ALGUNA COSA RELACIONADA AMB LA FESTA. I fins i tot a aquells que tenien, o que pretenien tenir, algun encàrrec relacionat amb la Festa, rarament els era permès de franquejar l’entrada a l’interior. En Bilbo estava ocupat: escrivia invitacions, prenia nota de les respostes, feia paquets amb els regals i duia a terme alguns preparatius particulars de la seva sola incumbència. D’ençà de l’arribada d’en Gàndalf, restava amagat de tothom.

Un matí, en aixecar-se, els hòbbits descobriren que el gran prat que quedava al sud de la porta principal d’en Bilbo estava cobert amb posts i cordes per muntar-hi tendes i envelats. Al costat que donava a la carretera, hi havien fet una entrada especial, tot construint-hi uns grans graons i un ample cancell blanc. Les tres famílies de hòbbits del passatge del Sac, que era al costat mateix del prat, mostraven un interès tot especial i eren envejades per gairebé tothom. El vell Gamgí, el Vellot, fins i tot deixà de fingir que continuava treballant al seu jardí.

Començaren a aixecar les tendes. Hi havia un envelat especialment ampli; tan gros que l’arbre que creixia enmig del prat hi quedà dintre, dreçant-se orgullós prop d’un extrem, al cap de la taula principal. De totes les seves branques en penjaven fanalets. I encara més prometedor (per a la mentalitat dels hòbbits): al racó nord del prat hom hi havia muntat una cuina a l’aire lliure. Una lleva de cuiners, procedents de totes les tavernes i cases de menjars en un radi d’unes quantes milles, arribà a fi d’ajudar els nans i altra gent rarota aquarterada a l’Atzusac. L’excitació havia assolit el punt àlgid.

Aleshores el temps s’ennuvolà. Això era dimecres, el dia abans de la Festa. L’ansietat era intensa. Finalment arribà el dijous, vint-i-dos de setembre. Va sortir el sol, els núvols s’esvaïren, les banderoles foren deslligades i començà la diversió.

En Bilbo Saquet l’anomenà una festa, però en realitat consistí en una gran varietat de diversions entatxonades en una de sola. Pràcticament tots els qui vivien per aquells rodals hi foren invitats. Alguns, molt pocs, foren accidentalment oblidats, però com que, tot i així, també s’hi presentaren, la cosa no fou gaire greu. També ho havien dit a molta gent d’altres punts de La Comarca; i fins n’hi havia alguns de vinguts de més enllà de les fronteres. En Bilbo rebia personalment els convidats (i els qui s’hi havien afegit) al cancell blanc. Donà regals a tots i a cadascun (aquests últims eren aquells que, després de sortir per una porta posterior, havien tornat a entrar per la porta principal). Els hòbbits solen donar regals a l’altra gent el dia del seu propi aniversari. Per regla general es tracta d’obsequis no gaire cars, i no tan generosos com en aquesta ocasió; però no era un sistema dolent. De fet, a Hobbiters i a Voralaigua, cada dia de l’any era l’aniversari d’algú, de manera que cada hòbbit d’aquells entorns tenia una bona oportunitat de rebre almenys un obsequi un cop per setmana. Mai no se’n cansaven.

En aquesta ocasió els regals eren especialment selectes. Els hòbbits menuts estaven tan excitats que durant una estona gairebé s’oblidaren de menjar. Hi havia joguines com no n’havien vist mai, totes bellíssimes i algunes decididament màgiques. Moltes, a dir veritat, havien estat encomanades feia més d’un any, i havien arribat des de la Muntanya i des de Dale, i eren de veritable artesania nanenca.

Quan tots els convidats hagueren rebut la benvinguda i finalment tots foren a la part de dintre del cancell, hi hagué cançons, balls, música, jocs i, naturalment, menjars i begudes. Hi havia tres àpats oficials: dinar, berenar i sopar. El dinar i el berenar, emperò, es diferenciaren principalment perquè en aquests moments tots els convidats van seure i menjaren plegats. En d’altres moments simplement hi havia una gentada que menjava i bevia, ininterrompudament, des de quarts d’onze fins a dos quarts de set, que és quan començaven els focs artificials.

Dels focs artificials se n’encarregà en Gàndalf: no sols els havia dut, sinó que els havia dissenyat i fabricat ell mateix; i els efectes especials, les peces fixes i les cascades de coets les disparà ell en persona. A més, però, hi hagué també una generosa distribució de petards, piules, correcames, bengales, torxes, espelmes nanenques, fonts èlfiques, mossegagòblins i trons. Tots foren extraordinaris. L’art d’en Gàndalf havia millorat amb l’edat.

Hi hagué coets com un vol d’ocells guspirejants que cantessin amb veus dolces. Hi hagué arbres verds amb troncs de fosca fumera: llurs fulles s’obriren com tota una font que es desplegués en un moment, i llurs branques resplendents deixaren caure flors lluents damunt els hòbbits astorats, flors que desapareixien amb una aroma dolcenca uns segons abans de tocar els seus rostres girats enlaire. Hi hagué fonts de papallones que s’envolaren amb un centelleig cap als arbres; hi hagué columnes de focs de colors que s’elevaren fins a esdevenir àguiles, o vaixells de vela, o un estol de cignes voladors; hi hagué una tempesta roja i un xàfec de pluja groga; hi hagué un bosc de llances d’argent que brollà de cop i volta cap a l’aire amb un xiscle d’exèrcit entrant en batalla, i tornà a caure a l’aigua amb una sibilació com de cent serps de foc. I també hi hagué una darrera sorpresa, en honor d’en Bilbo, que deixà els hòbbits absolutament bocabadats, que era el que en Gàndalf pretenia. Els llums s’apagaren. S’enlairà una gran fumarada. I anà prenent la forma d’una muntanya vista de lluny, que comença a refulgir al cimal. I llavors en brollaren flames verdes i escarlates. De dins en sortí un drac d’un vermell daurat… no ben bé de mida real però que s’hi acostava molt: treia foc pels queixals i els seus ulls centellejaven cap avall; se sentí un gran fragor i tres cops passà una mena de llamp damunt els caps dels espectadors. Tots van ajupir-se, i molts van caure ben plans a terra. El drac passà com un tren exprés, féu una tombarella i esclatà damunt Voralaigua amb una explosió eixordadora.

—Aquest és el senyal per al sopar! —va dir en Bilbo.

El dolor i el pànic s’esvaïren tot d’una, i els hòbbits prostrats s’incorporaren d’un bot. Hi havia un sopar esplèndid per a tothom; per a tothom, excepte per a aquells invitats al sopar especial de família. Aquest se celebrava al gran envelat amb l’arbre. Les invitacions eren limitades a dotze dotzenes (una xifra que els hòbbits també anomenaven una «grossa», tot i que era un mot que hom no considerava polit referit a gent); i els convidats havien estat seleccionats d’entre totes les famílies amb què en Bilbo i en Frodo estaven emparentats, amb l’afegit d’alguns amics molt especials que no eren de la família (com ara en Gàndalf). S’hi trobaven inclosos molts hòbbits joves, que hi eren amb permís patern; car els hòbbits, en qüestions d’estar llevats fins tard, tenien amb els seus fills la màniga força ampla, en especial si es presentava l’avinentesa que obtinguessin un sopar de franc. L’educació dels hòbbits joves requeria molta teca.

Hi havia molts Saquets i Bòfins, i també molts Tucs i Brandibocs; hi havia diversos Grufers (parents de l’àvia d’en Bilbo Saquet) i diversos Rabassons (familiars del seu avi Tuc); i una selecció de Caus, Bultós, Serrafaixes, Teixoneres, Boncòs, Cornets i Bonpeus. D’aquests, alguns només eren parents molt llunyans d’en Bilbo, i alguns era pràcticament el primer cop que anaven a Hobbiters, perquè vivien en indrets molts remots de La Comarca. Els Vilabossots i de Saquet no foren oblidats. L’Oto i la seva muller, la Lobèlia també hi eren. No experimentaven cap mena de simpatia per en Bilbo i detestaven en Frodo, però la targeta d’invitació, escrita amb tinta daurada, era tan magnífica que sentiren que els era impossible de refusar-la. A més, el seu cosí, en Bilbo, feia una pila d’anys que s’especialitzava a cuinar i la seva taula gaudia d’una gran reputació.

Tots els cent quaranta-quatre convidats esperaven un àpat agradable; encara que els espantava una mica el discurs del seu amfitrió a les postres (un requisit inevitable). Era capaç d’entaforar-hi fragments d’allò que ell anomenava poesia; i, de vegades, després d’una o dues copes, al·ludia a les absurdes aventures del seu viatge misteriós. Els convidats no foren defraudats; tingueren un àpat molt agradable, de fet un entreteniment absorbent: suculent, abundós, variat, i llarg. La compra de queviures, durant les setmanes següents, quedà reduïda pràcticament a no res en tot el districte; però com que l’aprovisionament per a la festa d’en Bilbo havia acabat les existències de la majoria de botigues, cellers i magatzems, la cosa no va tenir gaire importància.

Després de l’àpat (si fa no fa) vingué el Discurs. La majoria dels convidats, tanmateix, ara ja estava d’un humor tolerant, bo i havent assolit aquell delitós estadi que ells anomenaven «omplir els raconets». Estaven xarrupejant llurs begudes predilectes, donaven mossets a les seves llaminadures preferides i havien oblidat tota mena de temences. Estaven disposats a escoltar qualsevol cosa i a cridar visques a cada pausa.

—Estimats tots… —començà en Bilbo, mentre s’alçava al cap de taula.

—Que parli! Que parli! Que parli! —van cridar.

I continuaren repetint-ho a cor, com si tinguessin poques ganes de seguir allò que aconsellaven. En Bilbo deixà el lloc que ocupava i anà i pujà en una cadira sota l’arbre il·luminat. La llum dels fanalets queia sobre el seu rostre radiant; els botons daurats de la seva armilla de seda brodada resplendien. Tots el podien veure, allà dret gesticulant amb una mà i amb l’altra a la butxaca dels pantalons.

—Estimats Saquets i Bòfins —tornà a començar— i els meus estimats Tucs i Brandibocs, i Grufers, i Rabassons, i Caus, i Cornets, i Bultós, Serrafaixes, Boncòs, Telixoneres i Bonpeus…

—BONS peus! —cridà un hòbbit ancià des del fons de l’envelat. El seu cognom, naturalment, era Bonpeus, i se’l mereixia; tenia els peus enormes, extraordinàriament peluts, i els havia posat tots dos damunt la taula.

—Bonpeus —repetí en Bilbo—. I també els meus bons Vilabossots i de Saquet a qui per fi puc donar la benvinguda a l’Atzusac. Avui és el meu cent onzè aniversari: avui faig cent onze anys!

—Visca! Visca! Per molts anys! —cridaren, i es posaren a picar alegrement les taules.

En Bilbo ho estava fent d’allò més bé. Aquesta era la mena de discurs que els agradava: curt i planer.

—Espero que tots ho estigueu passant tan bé com jo…

Visques eixordadors. Crits de «Sí» (i «No»). Sorolls de trompetes i corns, gaites i flautes, i altres instruments musicals. Hi havia, com hem dit, molts hòbbits jovenets. Havien llançat centenars de piules musicals. La gran majoria duia escrita la marca: DALE; la qual cosa no significava res especial per a la majoria de hòbbits, encara que tots estaven d’acord que eren unes piules excel·lents. Contenien instruments petitons, però de construcció perfecta i tonalitat encisadora. Tant és així que, en un racó, alguns dels joves Tucs i Brandibocs, suposant que l’oncle Bilbo ja havia acabat (car evidentment ja havia dit tot el que calia), improvisaren en un tres i no res una orquestra, i iniciaren una alegre música de ball. El Mestre Everard Tuc i la senyoreta Melilot Brandiboc pujaren damunt una taula i, amb picarols a les mans, començaren a ballar la rotllanada: una dansa bonica, però més aviat vigorosa.

En Bilbo, però, no havia acabat. Tot agafant un corn d’un dels jovencells que tenia a la vora, féu tres tocs ben forts. L’enrenou disminuí.

—No us entretindré gaire estona —va cridar. Visques de tota la gentada—. Us he reunit a tots amb una Intenció.

Alguna cosa en la forma com ho va dir causà impressió. Es féu un silenci gairebé total, i un o dos dels Tucs pararen l’orella.

—Més ben dit, amb Tres Intencions! En primer lloc per dir-vos a tots que estic molt i molt orgullós de tots vosaltres, i que cent onze anys és un temps massa curt per viure entre hòbbits tan excel·lents i admirables… —un esclat d’aprovació tremebunda l’interrompé—. A la meitat de vosaltres no us conec ni la meitat de bé del que jo desitjaria; i estimo menys de la meitat de vosaltres la meitat del que us mereixeu.

Aquesta part fou inesperada i força difícil. Es produïren alguns aplaudiments esparsos, però la major part de la concurrència mirava d’esbrinar el sentit de les seves paraules i veure si equivalien a un compliment.

—En segon lloc —va prosseguir—, a fi de celebrar el meu aniversari… —més visques—; i hauria de dir: el NOSTRE aniversari. Perquè també és, naturalment, l’aniversari del meu hereu i nebot, en Frodo. A partir d’avui és un adult i entra en possessió de la seva herència.

Alguns aplaudiments desganats dels adults; i alguns crits estridents de «Frodo! Frodo! És un xicot excel·lent!», per part dels joves. Els Vilabossots i de Saquet arrufaren les celles, i es preguntaren què volia dir allò d’«entrar en possessió de l’herència».

—Tots dos junts en sumem cent quaranta-quatre. El número dels convidats ha estat elegit perquè s’adigués amb aquest curiós total: una «grossa», si em permeteu l’expressió.

Cap visca. Allò era ridícul. Molts dels convidats, i en especial els Vilabossots i de Saquet, se sentien insultats, i advertiren que amb tota seguretat només havien estat invitats per assolir la xifra necessària, com objectes en un paquet. «Una ‘grossa’, evidentment! Quina vulgaritat».

—I és també, si em permeteu que faci referència a la història antiga, l’aniversari de la meva arribada en barril a Ésgaroth, al Llac Llarg, tot i que, en aquella ocasió, no em vingué al cap que era el meu aniversari. Aleshores només en tenia cinquanta-un, i els aniversaris no em semblaven tan importants. El banquet, amb tot, fou ben esplèndid, encara que jo tenia un gran refredat, me’n recordo bé, i només podia dir: ugs n’estig molg agraïg. Ara us ho repetiré més correctament: us estic molt agraït per haver vingut a la meva modesta festa.

Silenci obstinat. Tothom temia que s’acostava una cançó o alguna poesia; i començaven a estar-ne cansats. Per què no podia acabar de xerrar i deixar que tots brindessin a la seva salut? Però en Bilbo no cantà ni recità. Féu una pausa momentània.

—I en tercer lloc, i acabo —va dir—, desitjo fer-vos UN ANUNCI —aquesta darrera paraula la va dir amb tanta força i tan de sobte que tothom que encara s’aguantava dret va asseure’s amb gran atenció—. Em desplau anunciar-vos que, encara que, com us he dit, cent onze anys és massa poc temps per passar-lo entre vosaltres, he arribat al FINAL. Me’n vaig. Us deixo ARA MATEIX. ADÉU-SIAU!

I baixà de la cadira i s’esvaní. Es produí una encegadora fogonada de llum, i tots els convidats tancaren els ulls. Quan els tornaren a obrir, en Bilbo havia desaparegut de la vista. Cent quaranta-quatre hòbbits hagueren de repapar-se a les seves cadires, astorats i muts de sorpresa. El vell Odo Bonpeus va treure els peus de la taula i els féu servir per donar cops a terra. Aleshores es produí un silenci mortal, fins que, tot d’una, després d’alguns sospirs profunds, tots els Saquets, Bòfins, Tucs, Brandibocs, Grufers, Rabassons, Caus, Bultós, Serrafaixes, Teixoneres, Boncòs, Cornets i Bonpeus començaren a xerrar al mateix temps.

En general tots estaven d’acord que la broma era de molt mal gust, i calgué més menjar i més begudes a fi de guarir els convidats d’aquella commoció i d’aquell disgust. «Està tocat. Sempre ho he dit», era probablement el comentari més generalitzat. Fins i tot els Tucs (amb ben poques excepcions) pensaren que el comportament d’en Bilbo era absurd. De moment la majoria donà per descomptat que la seva desaparició no era res més que una ximpleria ridícula.

Però el vell Rory Brandiboc no n’estava tan segur. Ni l’edat ni el sopar descomunal no li havien entelat l’enteniment i comentà a la seva nora, Maragda:

—Estimada, en tot això hi ha alguna cosa que em fa mala espina! Em penso que el boig d’en Saquet ha tornat a marxar. És un vell tocat de l’ala. Per què hem de preocupar-nos-en? Almenys no s’ha endut les menges amb ell —i cridà amb veu forta, a en Frodo, que li passés el vi.

En Frodo era l’única persona present que no havia dit res. Durant una estona romangué assegut i callat al costat de la cadira buida d’en Bilbo, i ignorà tots els comentaris i les preguntes. La broma l’havia divertit, naturalment, tot i que ja n’havia estat advertit. Hagué de fer un esforç per no esclafir a riure davant la sorpresa indignada dels convidats. Però al mateix temps se sentí profundament torbat: de cop i volta comprengué com s’estimava el vell hòbbit. La major part dels convidats continuaren menjant i bevent i discutint les excentricitats, passades i presents, d’en Bilbo Saquet; però els Vilabossots i de Saquet ja havien marxat, enfurismats. En Frodo no volia tenir res més a veure amb la festa. Ordenà que servissin més vi; després s’aixecà, buidà silenciosament la seva copa a la salut d’en Bilbo i sortí desapercebudament de l’envelat.

Pel que fa a en Bilbo Saquet, fins i tot mentre feia el seu discurs, havia estat jugant amb l’anell d’or que duia a la butxaca: l’anell màgic que havia guardat en secret durant tants anys. En el moment de baixar de la cadira se’l ficà al dit, i mai més no fou vist per cap hòbbit a Hobbiters.

Tornà a bon pas al seu cau, i romangué una estoneta escoltant amb un somriure la bullícia de l’envelat i la gatzara d’altres indrets del prat. Després entrà a casa. Es va treure la roba de festa; i doblegà i embolicà amb paper fi la seva armilla de seda brodada, i va desar-la. Després es posà ràpidament unes vestimentes vermelles i no gaire netes, i se cenyí un cinturó de cuiro gastat. Hi penjà una espaseta enfundada en una beina de cuiro negrenc i desgastat. D’un calaix tancat amb clau, que feia olor de naftalina, en va treure una vella capa i una caputxa. Les havia guardades com si fossin quelcom molt preciós, però tenien tants pegats i eren tan envellides pel temps que costava d’endevinar-ne el color original: podien haver estat d’un verd fosc. Li venien un xic balderes. Llavors entrà al seu estudi i d’una gran caixa forta en va treure un farcell embolicat amb vestits vells, i un manuscrit relligat en cuiro; i també un sobre molt atapeït. El llibre i el farcell els entaforà al damunt d’una pesada bossa que tenia allà, ja gairebé plena. Dins el sobre hi ficà el seu anell d’or i la seva cadeneta fina, i després el segellà i l’adreçà a en Frodo. Al principi el diposità sobre la lleixa de la llar de foc, però de sobte l’agafà i se’l ficà a la butxaca. En aquell moment s’obrí la porta i entrà en Gàndalf a corre-cuita.

—Hola! —va dir en Bilbo—. Em preguntava si apareixeries.

—M’alegra trobar-te visible —contestà el màgic, tot seient en una cadira—. Volia agafar-te i dir-te les darreres paraules. Suposo que tens la impressió que tot ha sortit esplèndidament i tal com havies planejat.

—Sí, efectivament —va dir en Bilbo—. Tot i que la fogonada m’ha sorprès: a mi m’ha deixat una mica astorat, de manera que als altres… Suposo que ha estat una petita propina teva.

—Sí. Has fet assenyadament mantenint aquest anell en secret durant tots aquests anys, i m’ha semblat necessari donar als teus convidats alguna altra cosa que semblés explicar la teva sobtada desaparició.

—I que tragués tota la gràcia a la meva broma. Et fiques allà on ningú no t’ha cridat, vell manefla —rigué en Bilbo—, però suposo que, com de costum, tens les teves raons per fer-ho.

—Així és… quan en tinc. Però, pel que fa a tot aquest afer, no n’estic gaire segur. Ara ja ha arribat al punt final. Tu has fet la teva brometa, i has espantat i ofès la major part de la teva parentela, i has donat a tota La Comarca tema de conversa per als propers nou dies, o potser hauria de dir per als propers noranta-nou. Penses anar més lluny?

—Sí, penso anar més lluny. Tinc la sensació que em calen unes vacances, unes vacances ben llargues, com t’he dit abans. Probablement unes vacances permanents: crec que ja no tornaré mai més. De fet, la meva intenció és no tornar, i ja ho he deixat tot enllestit. Gàndalf, sóc vell. No ho semblo, però ho començo a sentir al fons de tot del cor. Ben conservat, però això sí que rai! —esbufegà—. Mira, em sento prim com un paper de fumar, com si estigués tibat al màxim, si entens el que vull dir: com mantega que ha estat escampada sobre una llesca de pa massa gran. Això no pot anar. Necessito un canvi, o alguna cosa.

En Gàndalf se’l mirà amb atenció i curiositat.

—No, no pot anar —va dir, consirós—. No, si de fet penso que probablement el teu pla és el millor que es pot fer…

—Bé, de tota manera ja havia pres la decisió. Vull tornar a veure muntanyes, Gàndalf… muntanyes; i després trobar algun lloc on pugui reposar. Amb pau i tranquil·litat, sense una pila de parents tafaners i una corrua de visitants maleïts penjats de la campaneta de la porta. Potser trobaré algun lloc on pugui acabar el meu llibre. Tinc pensat un final molt bonic: «… i va viure feliç sempre més, fins a la fi dels seus dies».

En Gàndalf esclafí a riure.

—Espero que sigui cert. El llibre, però, no el llegirà ningú, de manera que tant se val com acabi.

—Vés a saber, potser el llegiran en anys venidors. En Frodo ja n’ha llegit una part, fins allà on arriba. Gàndalf, oi que faràs un cop d’ull a en Frodo?

—Sí, dos cops d’ull, sempre que els pugui dedicar a vigilar-lo.

—Naturalment si li ho demanava vindria amb mi. La veritat és que ja m’ho ha ofert una vegada, poc abans de la festa, però no vol venir de debò, no encara. Vull tornar a veure les terres salvatges abans de morir, i les Muntanyes; però ell encara està enamorat de La Comarca, dels seus boscos i camps i rierols. Aquí s’hauria de sentir a gust. Li ho deixo tot, naturalment, a excepció d’algunes rampoines. Espero que sigui feliç, quan s’acostumi a viure tot sol. Ja comença a ser hora que decideixi per ell mateix.

—Tot? —preguntà en Gàndalf—. L’anell també? Això vas acceptar-ho, te’n recordes?

—Bé, dallonses…, sí, suposo que sí —balbucejà en Bilbo.

—On és?

—Dins un sobre, si ho vols saber —va dir en Bilbo impacient—. Allí, damunt la lleixa de la llar de foc. Ep, no! El tinc aquí, a la butxaca! —i dubtà—. No et sembla una cosa rara? —va dir en veu baixa per a si mateix—. Però, al capdavall, per què no? Per què no el puc deixar aquí?

En Gàndalf tornà a mirar en Bilbo amb gran duresa, i en els seus ulls resplendí un centelleig.

—Crec, Bilbo —va dir pausadament—, que l’hauries de deixar. No t’estimes més deixar-lo?

—Doncs sí… i no. Si em permets dir-ho, ara que ha arribat el moment no m’agrada gens la idea d’abandonar-lo. I no acabo de veure per què he de fer-ho. Per què vols que el deixi? —preguntà, i en la seva veu es produí un canvi curiós. Havia esdevingut tallant, plena de sospita i d’enuig—. Sempre m’estàs empipant a propòsit del meu anell; però mai no m’has dit res de les altres coses que vaig obtenir en el viatge.

—No, però havia d’empipar-te —digué en Gàndalf—. Volia la veritat. Era important. Els anells màgics són…, bé, són màgics; i són objectes rars i curiosos. Pots dir que estava professionalment interessat pel teu anell; i encara hi estic. Si penses tornar a voltar pel món, m’agradaria saber on para. I també penso que tu ja l’has tingut prou temps. Si no vaig molt errat de comptes, ja no el necessitaràs més, Bilbo.

En Bilbo envermellí, i en els seus ulls s’encengué una llum irada. El seu rostre amable esdevingué ferreny.

—Per què no? —cridà—. I a més, es pot saber què hi tens a veure, tu, amb les meves coses? És meu. El vaig trobar jo. Vingué amb mi.

—Sí, sí —assentí en Gàndalf—. Però no cal que t’enfadis.

—Si ho estic és per culpa teva —exclamà en Bilbo—. És meu, t’ho repeteixo. Meu i sols meu. La meva preciositat. Sí, la meva preciositat.

La cara del màgic va romandre greu i atenta, i només una espurna al fons dels seus ulls mostrà que estava sorprès i fins i tot alarmat.

—Algú altre ja l’anomenava així abans —va dir en Gàndalf—. I no eres tu.

—Doncs ara sóc jo qui ho dic. Per què no ho he de dir? Encara que en Gòl·lum digués el mateix en alguna ocasió. Ara ja no és seu, sinó meu. I me’l penso quedar: he dit.

En Gàndalf s’incorporà. I parlà amb severitat.

—Si ho fas és que ets un foll, Bilbo —va dir—. Cada paraula que dius ho deixa més i més clar. Té massa poder sobre tu. Deixa’l! I aleshores te’n podràs anar, i seràs lliure.

—Faré el que em doni la gana i aniré on vulgui —digué en Bilbo obstinadament.

—Ja, ja, el meu estimat hòbbit! —va dir en Gàndalf—. Durant tota la teva llarga vida hem estat amics, i alguna cosa em deus. Apa! Fes el que vas prometre: deixa’l!

—Molt bé, si el que vols és quedar-te tu amb l’anell, per què no ho dius? —xisclà en Bilbo—. Però no el tindràs. No penso desprendre’m de la meva preciositat, ja t’ho he dit —i la seva mà es dirigí cap a l’empunyadura de l’espaseta.

Els ulls d’en Gàndalf espurnejaren.

—Aviat em tocarà a mi d’enutjar-me —va fer—. Si tornes a dir això, s’ha acabat. Llavors sabràs de debò qui és en Gàndalf el Gris.

Féu un pas endavant, cap al hòbbit, i semblà fer-se alt i amenaçador; la seva ombra omplí la petita cambra.

En Bilbo s’enretirà fins a la paret, panteixant, amb la mà crispada dins la butxaca. Van romandre una estona cara a cara, i l’aire de la sala s’estremí. La mirada d’en Gàndalf restà fixa sobre el hòbbit. Aquest relaxà lentament les mans i començà a tremolar.

—No sé què t’ha agafat, Gàndalf —va dir—. Mai no t’havies comportat així. A què treu cap tot això? És meu, no? Jo el vaig trobar i en Gòl·lum m’hauria matat si no me l’hagués guardat. Per més que ell ho digués, no sóc pas cap lladregot.

—Mai no he dit que ho fossis —respongué en Gàndalf—. I jo tampoc no ho sóc. No intento robar-te, sinó ajudar-te. M’agradaria que confiessis en mi, com solies fer —va girar-se i l’ombra passà. I semblà tornar a quedar reduït a un vell grisenc, encorbat i consirós. En Bilbo es passà la mà per damunt els ulls.

—Disculpa’m —va dir—. Però m’he sentit tan estrany… Tot i que, en certa manera, seria un descans no haver-me’n de preocupar mai més. Darrerament s’ha convertit en una obsessió molt gran. De vegades l’he sentit com un ull que m’estigués mirant. I constantment tinc ganes de posar-me’l i desaparèixer, no t’ho pots imaginar; o em pregunto si el tinc ben guardat, i el trec per estar-ne segur. He intentat de tenir-lo tancat amb pany i clau, però vaig descobrir que no aconseguia tranquil·litzar-me si no el duia a la butxaca. No sé per què. I sembla que no sóc capaç de decidir-me.

—Aleshores deixa que decideixi per tu —va dir en Gàndalf—. Ja estava decidit. Vés-te’n i deixa’l enrere. Deixa de posseir-lo. Dóna’l a en Frodo, i jo en tindré cura.

En Bilbo restà un instant tens, dubitatiu. Per fi sospirà.

—Entesos —va dir amb un esforç—. Així ho faré.

I tot seguit s’encongí d’espatlles i va somriure alegrement.

—Al capdavall —continuà—, tot l’afer de la festa era per a això, de debò: regalar piles d’obsequis d’aniversari per, d’alguna manera, facilitar la tasca de donar-lo a un altre. A la fi no ha estat més fàcil, però fóra una pena que tots els preparatius no servissin de res. Tota la broma se n’aniria en orris.

—Realment, trauria l’únic valor que he trobat en tot aquest afer —reblà en Gàndalf.

—D’acord, doncs —va fer en Bilbo—, anirà a parar a en Frodo amb tota la resta —inspirà amb força—. I ara, de debò, he de posar-me en camí, o algú altre em deturarà. Ja m’he acomiadat i no voldria tornar a començar —i va agafar la bossa i es dirigí cap a la porta.

—Encara duus l’anell a la butxaca —va dir el màgic.

—Ves per on! —s’exclamà en Bilbo—. I el meu testament i tots els altres documents. Més val que te’l quedis i l’hi donis tu. Serà la forma més segura.

—No, no em donis l’anell a mi —va fer en Gàndalf—. Deixa’l damunt la lleixa. Allà estarà prou segur fins que arribi en Frodo. Jo l’esperaré.

En Bilbo va treure’s el sobre però, quan estava a punt de dipositar-lo al costat del rellotge, la seva mà féu una estrebada i el paquet va caure a terra. Sense donar-li temps a collir-lo, el màgic s’ajupí, el recollí i el deixà al seu lloc. Un estremiment d’ira creuà ràpidament el rostre del hòbbit una altra vegada. Però, tot d’una, donà pas a una mirada d’alleujament i a una rialla.

—Bé, ja està fet —va dir—. Ara me’n vaig!

Sortiren fins al rebedor. En Bilbo trià el seu bastó preferit del paraigüer i començà a xiular. Tres nans sortiren de diferents habitacions on havien estat aqueferats.

—Tot llest? —preguntà en Bilbo—. Tot està empaquetat i etiquetat?

—Tot —van respondre.

—Molt bé. Som-hi, doncs! —i sortí per la porta principal.

Feia una nit agradable, i el cel negre centellejava d’estels. Mirà amunt, ensumant l’aire.

—Quin goig! Quin goig tornar a sortir, tornar a emprendre el Camí amb els nans! Això és el que realment he estat desitjant, des de fa anys! Adéu-siau! —va dir, contemplant la seva antiga casa i fent una reverència davant la porta—. Adéu-siau, Gàndalf!

—Adéu-siau, o a reveure, Bilbo. Fes bondat! Ja ets prou grandet i, segurament, prou assenyat.

—Fer bondat! Tant m’és. No et preocupis per mi! Em sento tan feliç com en els moments més feliços de la meva vida, i això ja és dir molt. Però ha arribat l’hora. Per fi començo a bellugar els peus —va afegir, i després, en veu baixa, com si ho fes per a ell mateix, començà a cantar amb dolçor en l’obscuritat:


El Camí va sempre endavant

des de la porta on començà.

Molt enllà es va allunyant,

l’he de seguir, ho he de provar.

Seguir-lo amb pas animat

fins que ens dugui als grans vials,

on es creuen els destins.

I un cop allí? No ho sé dir.



Va fer una pausa i callà una estona. Després, sense dir res més, donà l’esquena a les lluminàries i a les veus dels prats i de les tendes i, seguit pels seus tres companys, féu un tomb pel jardí i apressà el pas pel llarg viarany de baixada. Un cop a l’extrem inferior saltà per un punt on la bardissa era més baixa, i s’endinsà camps enllà, tot perdent-se en la nit com el xiuxiueig del vent entre les herbes.

En Gàndalf va romandre una llarga estona sotjant la nit en la direcció per on havia desaparegut.

—Adéu-siau, Bilbo…, fins ben aviat! —va dir amb un murmuri, i tornà a entrar a la casa.

En Frodo arribà poc després i se’l trobà assegut a les fosques, absort en els seus pensaments.

—Se n’ha anat? —preguntà.

—Sí —va respondre en Gàndalf—. Per fi se n’ha anat.

—M’hauria agradat… Bé, vull dir que fins aquest vespre he estat confiant que no fos més que una broma. Com que sempre feia broma sobre les coses serioses. Tant de bo hagués tornat una mica abans, si més no per dir-li adéu.

—Crec que a la fi s’ha estimat més poder escapolir-se silenciosament —va dir en Gàndalf—. No et sàpiga greu. No li passarà res…, de moment. T’ha deixat un paquet. És aquí.

En Frodo agafà el sobre de la lleixa de la llar de foc, i se’l mirà, però sense obrir-lo.

—Em sembla que hi trobaràs el seu testament i tots els altres documents —va dir el màgic—. Ara ets amo i senyor de l’Atzusac. I m’imagino que també hi trobaràs un anell d’or.

—L’anell! —exclamà en Frodo—. Me l’ha deixat a mi? Em pregunto per què ho ha fet. Amb tot, potser serà útil.

—Potser sí, o potser no —comentà en Gàndalf—. Jo, si fos tu, no l’empraria pas. Però guarda’l en secret, i ben amagat! I ara, me’n vaig a dormir.

Com a amo i senyor de l’Atzusac, en Frodo considerà que li pertocava el penós deure d’acomiadar els convidats. Per tot el prat ara ja s’havien propagat rumors de sorprenents esdeveniments, però en Frodo es limitava a dir: «Segur que al matí tot quedarà aclarit».

Cap a mitjanit arribaren carruatges per recollir els convidats més importants. Un a un s’allunyaren sotraguejant, atapeïts de hòbbits amb la panxa plena però no gens satisfets. Els jardiners arribaren tal com estava previst i s’endugueren amb carretons aquells qui, accidentalment, havien quedat endarrerits.

La nit s’escolà lentament. Sortí el sol. Els hòbbits es llevaren bastant tard. El matí avançà. Arribà gent i començà (tal com estava ordenat) a netejar l’envelat i a treure les taules i cadires, i les culleres, els ganivets, ampolles i plats, i els fanalets, i els testos amb plantes en flor, i les molles de pa i les restes de piules, i les bosses, els guants i mocadors que hom havia oblidat, i el que quedava del menjar (que no era gran cosa). Després arribà més gent (a qui ningú no havia ordenat de fer res): Saquets, i Bòfins, i Bultós, i Tucs, i d’altres convidats que vivien o que s’havien allotjat a prop. Cap a migdia, quan fins i tot els que més s’havien omplert la panxa ja s’havien llevat i tornaven a rondar, l’Atzusac havia congregat una munió de gent considerable, no convidada, però tampoc inesperada.

En Frodo esperava marxapeu de la casa, somrient, però semblava força cansat i preocupat. Saludà tots els visitants, però no tenia gaire més per dir que la nit anterior. La seva resposta a totes les preguntes fou simplement aquesta: «El senyor Bilbo Saquet se n’ha anat; i, que jo sàpiga, per sempre». A alguns dels visitants els convidà a entrar a la casa, perquè en Bilbo els havia deixat alguns «missatges».

Dins, al rebedor, hi havia apilada una gran diversitat de paquets i farcells i alguns mobles petits. Cada cosa duia lligada una etiqueta. N’hi havia diverses d’aquesta mena:

«Per a l’ADELARD TUC, per a ell TOT SOL, d’en Bilbo»; això, en un paraigua. L’Adelard se n’havia endut molts sense cap mena d’etiqueta.

«Per a la DORA SAQUET en record d’una LLARGA correspondència, amb amor, d’en Bilbo»; aquesta, col·locada en una gran paperera. La Dora era la germana d’en Drogo i la parenta femenina més gran d’en Bilbo i d’en Frodo; tenia noranta-nou anys, i havia escrit raimes senceres de bons consells durant més de mig segle.

«Per a en MILO CAUS, esperant que li sigui útil, d’en B. S.»; lligada a una ploma daurada i un tinter. En Milo no contestava mai les cartes.

«Per a ús de l’ANGÈLICA, de l’oncle Bilbo»; en un mirall rodó i convex. Era una de les joves Saquets, i òbviament considerava que tenia una cara molt bufona.

«Per a la col·lecció de l’HUGO SERRAFAIXES, un donant»; aquesta, en una prestatgeria (buida). L’Hugo sempre demanava llibres prestats, però eren comptades les vegades que els tornava.

«Per a la LOBÈLIA VILABOSSOTS I DE SAQUET, aquest REGAL»; i l’etiqueta anava lligada a un estoig de culleres plata. En Bilbo creia que ella havia adquirit moltes de les seves culleres aprofitant que ell era absent, quan havia efectuat el seu anterior viatge. I la Lobèlia ho sabia prou bé. Quan es presentà, avançat ja el dia, agafà de seguida la ironia, però també agafà les culleres.

Aquesta és tan sols una petita tria dels obsequis que allí s’aplegaven. La residència d’en Bilbo havia esdevingut bastant abarrotada de fòtils en el curs de la seva llarga vida. Això d’embalumar objectes era una tendència dels caus dels hòbbits: tendència de la qual era en gran part responsable aquell costum de fer tants obsequis d’aniversari. Tot i que això no vol pas dir, naturalment, que els regals fossin sempre nous, hi havia una o dues dròmines, de funció ja oblidada, que havien fet la volta a tot el districte; en Bilbo, tanmateix, solia donar regals nous de trinca, tot guardant els que rebia. Ara el seu vell cau era escenari d’una petita neteja.

Cadascun dels diversos obsequis de comiat tenia una etiqueta, escrita personalment per en Bilbo, i moltes tenien alguna al·lusió, o un acudit. La major part, emperò, anaven destinades allà on podien fer un servei i serien ben rebudes. Els hòbbits més pobres, i en especial els del passatge del Sac, en sortiren ben cofois. Al vell Gamgí, el Vellot, li tocaren dos sacs de patates, una pala nova, una armilla de llana i una ampolla de liniment per a articulacions encarcarades. El vell Rory Brandiboc, en recompensa per tota la seva hospitalitat, va rebre una dotzena d’ampolles de «Vinya Vella»: un vi negre, fort, del Quartó Sud, que ja havia madurat força, car havia estat elaborat pel pare d’en Bilbo. En Rory gairebé perdonà en Bilbo i, després de tastar la primera ampolla, decidí que era un amic de primera.

Per a en Frodo encara quedava molt de tot. Inclosos, evidentment, els principals tresors, a més dels llibres, els quadres, i mobles a bastament, que passaren a ser propietat d’ell. Amb tot, però, no hi havia cap signe ni cap menció de diners o joies: no havia regalat ni una sola moneda de penic, ni un sol granet de vidre.

Aquella tarda en Frodo visqué moments ben penosos. S’havia propagat com un foc el fals rumor que la casa era desmantellada gratuitament; i no trigà gaire a veure’s totalment envaïda per gent que no hi tenia res a fer, però que no hi havia manera de mantenir fora. Les etiquetes començaren a ser arrencades i barrejades, i s’iniciaren les disputes. Alguns intentaren de baratar llurs presents i fer intercanvis al rebedor; i d’altres provaren de tocar el dos amb petits objectes que no eren per a ells, o amb qualsevol cosa que els semblava abandonada o sense vigilància. El camí que duia al cancell estava bloquejat pels carretons.

Al bell mig de la confusió arribaren els Vilabossots i de Saquet. En Frodo s’havia retirat una estoneta i havia deixat que el seu amic Merry Brandiboc fes un cop d’ull a tot. Quan l’Oto demanà a grans crits de veure en Frodo, en Merry féu una reverència cortesa.

—Es troba indisposat —va dir—. Està descansant.

—Amagant-se, voleu dir —afegí la Lobèlia—. Tant se val, el volem veure i pensem veure’l. Aneu i digueu-li-ho!

En Merry els deixà una llarga estona al rebedor. I així fou com tingueren temps de descobrir les culleres que eren llur obsequi de comiat. Però això no endolcí el seu estat d’ànim. Finalment foren acompanyats a l’estudi. En Frodo era assegut davant una taula amb un pilot de papers al davant. Feia mala cara…, almenys en veure els Vilabossots i de Saquet; i s’aixecà, tot jugant amb alguna cosa que duia a butxaca. Però parlà amb ells amb força amabilitat.

Els Vilabossots i de Saquet foren bastant insultants. Començaren oferint-li vergonyosos preus de regateig (com entre amics) per algunes coses valuoses i sense etiquetes. Quan en Frodo els respongué que només donaven les coses que en Bilbo havia deixat directament especificades, comentaren que tot allò els feia mala espina.

—Sols tinc una cosa clara —va dir l’Oto—, i és que en sortiu extraordinàriament beneficiat. Insisteixo a veure el testament.

L’Oto hauria estat l’hereu d’en Bilbo si aquest no hagués adoptat en Frodo. De manera que llegí el testament amb atenció i rondinà. Dissortadament tot era molt clar i correcte (segons els costums legals dels hòbbits, que exigeixen, entre d’altres coses, set signatures de testimonis amb tinta vermella).

—Ens ha tornat a engalipar —va dir a la seva dona—. I això després d’esperar seixanta anys. Culleres? Foteses! —va fer petar els dits sota el nas d’en Frodo i sortí fet una fúria.

Però la Lobèlia no es descoratjava tan fàcilment. Poc després, quan en Frodo sortí de l’estudi per tal de veure com anaven les coses, descobrí que encara feia el ronsa per la casa, tafanejant pels racons i amagatalls i picant a terra. L’acompanyà amb tota fermesa fins a fora de la casa, després d’haver-li pres una colla de petits (però valuosos) objectes que, misteriosament, li havien anat a parar dins el paraigua. La seva cara feia la impressió de rumiar per produir, com a comiat, una remarca final que fos realment aclaparadora, però l’única cosa que se li acudí, mentre feia mitja volta sobre el marxapeu, fou:

—Jovenet, viureu per penedir-vos del que heu fet! Per què no us n’anàveu, també? Aquest no és el vostre lloc; ni tan sols sou un Saquet…, sou…, sou un Brandiboc!

—Has sentit, Merry? Això pretenia ser un insult —va dir en Frodo tot tancant-li la porta pels nassos.

—Era un compliment —va dir en Merry Brandiboc— i, per això mateix, naturalment fals.

Després feren la ronda de la casa, i van haver de treure’n tres hòbbits jovenets (dos Bòfins i un Bultó) que estaven fent forats a les parets d’un dels cellers. En Frodo també tingué una enganxada amb en Sancho Bonpeus (un noiet nét del vell Odo Bonpeus), que havia començat una excavació al rebost més gros, on li havia semblat que se sentia un eco. La llegenda de l’or d’en Bilbo havia excitat la curiositat i les esperances; ja que l’or llegendari (obtingut misteriosament, per no dir de manera decididament censurable), és, com tothom sap, del primer que el troba… a menys que la recerca sigui interrompuda.

Un cop en Sancho fou dominat i expulsat de la casa, en Frodo es deixà caure sobre una cadira del rebedor.

—Ja podem tancar la parada, Merry —va dir—. Tanca la porta amb pany i clau, i avui no la tornis a obrir a ningú, encara que vinguin amb un ariet.

I, dit això, anà a refer-se amb una tassa de te tardana. Quasi no havia tingut temps de seure que se sentí un truc suau a la porta d’entrada. «El més probable és que torni a ser la Lobèlia», pensà. «Se li deu haver acudit alguna cosa realment desagradable, i ha tornat per dir-me-la. Doncs que s’esperi».

I continuà amb el te. El truc es repetí, molt més fort, però no en va fer cas. De sobte el cap del màgic aparegué a la finestra.

—Si no em deixes entrar, Frodo, faré esclatar la porta cau endins i sortirà per l’altra banda del turó —va dir.

—Estimat Gàndalf! Mig minut! —exclamà en Frodo, sortint a corre-cuita de la cambra cap a la porta—. Passeu! Passeu! Creia que era la Lobèlia.

—Si és així t’ho perdono. Però l’he vista fa una estona en un cabriolé dirigint-se cap a Voralaigua, amb una cara que hauria fet tornar agra la llet fresca.

—El que és a mi, ben poc li ha faltat per agrir-me. De debò, he estat a punt d’emprovar-me l’anell d’en Bilbo. Hauria donat qualsevol cosa per desaparèixer.

—No ho fessis pas! —va dir en Gàndalf prenent un seient—. Vés amb molt de compte amb aquest anell, Frodo! De fet, he vingut per donar-te un darrer consell sobre això.

—I doncs? Què hi ha?

—Què és el que en saps?

—Només el que en Bilbo m’explicà. N’he sentit la història: com el va trobar i com el va usar; durant el seu viatge, vull dir.

—Quina mena d’història? Això és el que em pregunto… —va dir en Gàndalf.

—Oh, no és la que explicà als nans i posà al llibre —va respondre en Frodo—. Poc després de venir a viure aquí, amb ell, em va contar la història veritable. Em va dir que l’havíeu estat empipant fins que us la va explicar, de manera que era millor que jo també la sabés. «Entre nosaltres no hi ha d’haver secrets, Frodo», em va dir, «però no n’has de dir ni una paraula a ningú. A més, és meu».

—Això és interessant —va fer en Gàndalf—. Bé, i què en vas pensar, de tot plegat?

—Si us referiu a allò d’inventar que era un «obsequi», bé, doncs vaig pensar que la història real era molt més probable i que no veia per quina raó l’havia de canviar. A més, no em semblà gens propi d’en Bilbo; i ho vaig considerar bastant estrany.

—Jo també. Però a la gent que posseeix aquests tresors li poden passar coses estranyes… si els usen. Que et serveixi d’advertència perquè hi vagis amb molt de compte. Podria tenir altres poders, a més del de fer-te desaparèixer quan vols.

—No ho entenc —va dir en Frodo.

—Jo tampoc —contestà el màgic—. No he fet més que començar a preocupar-me per l’anell, especialment després d’anit. No cal amoïnar-s’hi. Però si segueixes el meu consell no l’usaràs gairebé mai, o mai de la vida. Almenys et prego que no l’empris en circumstàncies que puguin provocar comentaris o despertar sospites. I t’ho torno a repetir: guarda’l ben amagat, i en secret!

—Us trobo molt misteriós! De què teniu por?

—No n’estic segur, de manera que, de moment, no diré res més. Potser te’n podré explicar alguna cosa quan torni. Ara me n’he d’anar de seguida; adéu-siau, doncs —i dit això s’incorporà.

—Tan de pressa! —va fer en Frodo—. Com és això? Creia que havíeu dit que almenys us quedaríeu una setmana. Confiava en el vostre ajut.

—I pensava fer-ho…, però m’he vist obligat a canviar de pensament. Potser seré fora durant una bona temporadeta; però de seguida que pugui tornaré a veure’t. Espera’m per a quan em vegis! Vindré sense fer soroll. No tornaré a visitar La Comarca de manera pública gaire sovint. Veig que m’he fet bastant impopular. Diuen que sóc un destorb i un pertorbador de la pau. N’hi ha alguns que ja m’acusen d’instigar la partida d’en Bilbo, i de coses pitjors… Si ho vols saber, se suposa que existeix una conspiració entre nosaltres dos per quedar-nos amb les seves riqueses.

—N’hi ha cada un! —proferí en Frodo—. Segur que són l’Oto i la Lobèlia. És detestable! Els donaria l’Atzusac i tota la resta si pogués fer tornar en Bilbo i sortir a vagarejar amb ell pel país. La Comarca m’agrada molt, però d’alguna manera començo a pensar que tant de bo hagués pogut marxar jo també. Em pregunto si mai més el tornaré a veure.

—I jo també —va afegir en Gàndalf—. I em pregunto moltes altres coses. I ara, adéu-siau! Fes bondat! Busca’m. Sobretot quan menys m’esperis! Adéu!

En Frodo l’acompanyà fins a la porta. En Gàndalf agità la mà enlaire i emprengué la marxa amb sorprenent rapidesa; però en Frodo pensà que el vell màgic caminava més encorbat que de costum, gairebé com si dugués un gran pes. Vesprejava, i la seva figura embolcallada en la capa desaparegué ràpidament en el crepuscle. En Frodo trigà molt de temps a tornar-lo a veure.





Capítol II

L’OMBRA DEL PASSAT


Les enraonadisses no minvaren ni en nou ni en noranta-nou dies. La segona desaparició del senyor Bilbo Saquet fou discutida a Hobbiters i, com cal suposar-ho, a tota La Comarca durant un any i un dia, i fou recordada encara durant molt més temps. Esdevingué una contalla per explicar vora el foc als hòbbits menuts; i a la llarga el Boig Saquet, que solia desaparèixer amb un tro i un llamp per reaparèixer amb sacs plens de joies i d’or, passà a convertir-se en un dels personatges predilectes de la llegenda i continuà vivint molt de temps, quan ja tots els veritables esdeveniments havien estat oblidats.

Mentrestant, emperò, l’opinió generalitzada entre el veïnat era que en Bilbo, que sempre havia estat una mica tocat de l’ala, a la fi s’havia trastocat de debò i havia marxat aneu a saber on. I allí, sens dubte, devia haver caigut en una bassa o en un riu, trobant així una fi tràgica, però no precisament prematura. El principal responsable de tot era en Gàndalf.

—Si almenys aquest màgic maleït deixés en pau el jove Frodo, potser el noi s’assossegaria i posaria una mica de seny hobbitenc —deien. I totes les aparences indicaven que el màgic havia deixat en pau en Frodo, i que aquest s’havia asserenat, per bé que l’augment del seu seny hobbitenc no era encara gaire perceptible. Tant és així que, immediatament, es convertí en el continuador d’aquella reputació excèntrica d’en Bilbo. Es negà a portar dol; i, l’any següent, va fer una festa en honor del cent dotzè aniversari d’en Bilbo, que anomenà la Festa de les Cent Dotze Lliures. Però va fer una mica curt, perquè només hi foren invitades vint persones, i hi hagué diversos àpats en què el menjar nevà i plogué beguda, com diuen els hòbbits.

Alguna gent se sentí bastant molesta; però en Frodo va mantenir, any rere any, el costum de celebrar l’aniversari d’en Bilbo amb una festa, fins que tothom s’hi acostumà. Solia dir que no creia que en Bilbo hagués mort. I quan li preguntaven: «I, aleshores, on és?», es limitava a arronsar les espatlles.

Vivia tot sol, com havia fet en Bilbo; però tenia bastants amics, especialment entre els hòbbits joves (la majoria descendents del Vell Tuc) que, de petits, havien estimat en Bilbo i havien entrat i sortit sovint de l’Atzusac. En Folco Bofin i en Fredegar Bultó eren dos d’aquests amics, però els més íntims eren en Peregrín Tuc (a qui solien anomenar Pippin) i en Merry Brandiboc (el seu nom de veritat era Meriadoc, però gairebé ningú no ho recordava). En Frodo sortia amb ells a rodar per La Comarca; però encara més sovint anava a caminar tot sol i, amb gran sorpresa per part de la gent assenyada, de vegades hom el veia lluny de casa seva, caminant a la llum de la lluna per turons i boscos. En Merry i en Pippin sospitaven que, de tant en tant, visitava els elfs, igual com havia fet en Bilbo.

A mesura que passà el temps, la gent començà a advertir que en Frodo també mostrava signes de «conservar-se» bé: exteriorment mantenia l’aparença d’un hòbbit cepat i enèrgic que acabés de complir els vintens. «N’hi ha que neixen amb el llombrígol per amunt», deien; però no fou fins que en Frodo s’acostà a l’edat generalment més sòbria de la cinquantena que començaren a considerar-ho estrany.

El mateix Frodo, passada la primera impressió, descobrí que poder decidir per compte propi i haver passat a ser el senyor Saquet de l’Atzusac era força agradable. Durant alguns anys se sentí prou feliç i no es preocupà gaire pel futur. Però, sense que ell mateix n’acabés de tenir plena consciència, la recança per no haver marxat amb en Bilbo augmentava. De vegades es trobava rumiant, sobretot a la tardor, en terres salvatges, i estranyes visions de muntanyes que mai no havia vist apareixien als seus somnis. I començà a repetir-se. «Potser jo, algun dia, també creuaré el Riu». A la qual cosa l’altra meitat de la seva ment replicava: «Però no encara».

I així continuà, fins que la quarantena ja se li acabava i s’acostava el seu cinquantè aniversari: cinquanta era un número que considerava que tenia certa significació (o mal averany); en qualsevol cas era l’edat en què en Bilbo s’havia vist inesperadament colpit per l’aventura. En Frodo començà a sentir-se inquiet, i els antics viaranys li semblaren massa coneguts. Mirà mapes i es preguntà què hi havia més enllà dels seus límits: els mapes fets a La Comarca solien deixar quasi tots els espais que quedaven més enllà de les seves fronteres en blanc. Agafà el costum de vagarejar bo i allunyant-se cada cop més i sovint tot sol; en Merry i els seus altres amics el contemplaven neguitosos. Moltes vegades fou vist caminant i parlant amb els estranys viatgers que, per aquesta època, començaren a aparèixer per La Comarca.

Arribaven rumors de coses estranyes que succeïen al món exterior; i com que, en tot aquell temps, en Gàndalf no havia aparegut ni havia tramès cap missatge, en Frodo recollia tota la informació que podia reunir.

Ara hom podia veure de tant en tant els elfs, que abans rarament s’endinsaven a La Comarca, encaminant-se cap a ponent a través dels boscos, a hora foscant, tot dirigint-se cap a algun lloc del qual mai no tornaven; abandonaven la Terra Mitjana i ja no els inquietaven els seus problemes. A les carreteres, tanmateix, hom també hi veia nans en nombres insòlits. L’antiga carretera est-oest travessava La Comarca fins a la seva fi a les Rades Grises, i els nans sempre l’havien emprada quan es dirigien a llurs mines, a les Muntanyes Blaves. Ells constituïen la principal font d’informació dels hòbbits sobre els indrets més llunyans, quan desitjaven tenir-ne; en general els nans no explicaven gran cosa i els hòbbits no preguntaven res més. Però ara en Frodo anava sovint amb nans rars de països llunyans, que cercaven refugi a l’oest. Se’ls veia neguitosos, i alguns fins parlaven amb un xiuxiueig molt feble de l’Enemic i de la Terra de Mórdor.

Els hòbbits només havien sentit aquest nom a les llegendes del passat obscur, i era com una ombra al rerefons de la seva memòria; però resultava intranquil·litzador i de mal averany. Segons semblava, el poder malvat del Bosc Llobregós havia estat expulsat pel Consell Blanc només per reaparèixer encara amb més força a les antigues places fortes de Mórdor. La Torre Fosca havia estat reconstruïda, deien. Des d’allí el poder s’estava estenent pertot arreu, i molt lluny, cap a l’est i cap al sud, hi havia guerres i un temor creixent. Els orcs tornaven a multiplicar-se a les muntanyes. Els ogres havien sortit a la llum, i ja no eren curts de gambals, sinó astuts, i anaven armats amb armes terribles. I entre els rumors hi havia al·lusions a criatures molt més espantoses que totes aquestes, però no tenien nom.

De tot això, la part que arribava a les orelles dels hòbbits normals era, naturalment, molt minsa. Però fins i tot els més sords i els més casolans començaren a sentir narracions rares; i aquells que anaven, per qüestions de negocis, fins a les fronteres, veien coses estranyes. La conversa a El Drac Verd, a Voralaigua, un vespre de la primavera de l’any en què en Frodo en feia cinquanta, mostrava que fins i tot en el cor benestant de La Comarca s’havien sentit rumors, tot i que la majoria dels hòbbits encara se’n reien.

En Sam Gamgí es trobava assegut en un racó, prop de la llar de foc, i tenia al davant en Ted Arenós, el fill del moliner; i hi havia alguns altres hòbbits de pagès que seguien amb atenció la seva conversa.

—Coses ben estranyes les que se senten aquests dies, a fe —va dir en Sam.

—Ep! —comentà en Ted—, prou cert, però abans els has d’haver parat l’orella. El que és jo, per escoltar contalles de vora el foc i històries de la mainada, ja les puc sentir a casa, si vull.

—Segur que ho pots fer —replicà en Sam—. Però gosaria dir que algunes són més certes del que et penses. De tota manera, qui inventà els contes? Els dracs, per exemple.

—No, gràcies —digué en Ted—. No me’n calen pas, a mi, de dracs. Ja en vaig sentir a parlar quan era un marrec, però ara no hi ha res que m’obligui a creure-hi. A Voralaigua només n’hi ha un, de drac, i és aquest Verd —va dir, guanyant-se una rialla general.

—Molt bé —prosseguí en Sam, bo i rient amb els altres—. Però què me’n dius d’aquests homes-arbre, d’aquests gegants, o com vulguis dir-ne. Conten que en van veure un de més gros que un arbre, allà dalt, ben lluny, més enllà dels Ermots del Nord, i no fa pas gaire.

—Qui el va veure?

—El meu cosí Hal, per començar. Treballa per al senyor Bofin a Pujalt i va al Quartó Nord per caçar. Ell en va veure un.

—Potser només ho diu, que el va veure. El teu cosí Hal sempre diu que ha vist coses; i potser en veu algunes que no existeixen.

—Però aquesta era tan grossa com un om, i caminava…, a cada passa feia set iardes, com si fes una polzada.

—Aleshores m’hi jugaria qualsevol cosa que no va fer ni una polzada. El que devia veure era un om, segur.

—Doncs aquest caminava, t’ho dic jo; i a més, als Ermots del Nord poc que se n’hi fan, d’oms.

—Això vol dir que en Hal no en podia haver vist cap —va dir en Ted.

Alguns van riure i d’altres aplaudiren: l’auditori semblava creure que en Ted havia guanyat un punt.

—No importa —va dir en Sam—, no pots negar que n’hi ha d’altres que no són el nostre Halfast que han vist tipus rarots creuant La Comarca. Creuant-la, fixa’t bé en el que dic, perquè n’hi ha molts d’altres que estan retinguts a la frontera. Els Fronteraires mai no havien tingut tanta feina. I jo he sentit a dir que els elfs emigren cap a l’oest. Diuen que es dirigeixen cap als ports, molt enllà, passades les Torres Blanques.

I tot seguit en Sam féu un gest vague amb el braç: ni ell ni cap dels presents no sabia quina distància hi havia fins a la Mar, passades les antigues torres que quedaven enllà de les fronteres occidentals de La Comarca. Però segons una antiga tradició, per aquella banda, molt lluny, es trobaven les Rades Grises, des d’on, de vegades, salpaven els vaixells dels elfs, per no tornar mai més.

—S’embarquen i naveguen, naveguen, naveguen mar enllà, se’n van cap a l’oest i ens abandonen —va dir en Sam, mig cantant les paraules, tot bellugant el cap amb tristor solemnitat. Però en Ted esclafí a riure.

—Bé, no em sembla que sigui cap novetat, si hem de creure les antigues contalles. I no veig què ens pot importar a tu o a mi. Que s’embarquin! Però m’hi jugo el que vulguis que tu no has vist pas com ho feien; ni ningú d’aquí La Comarca.

—Bé, no ho sé pas —replicà en Sam, pensatiu. Creia que una vegada havia vist un elf als boscos, i encara confiava que algun dia en veuria més. De totes les llegendes que havia escoltat de menut, les que sempre l’havien emocionat més pregonament eren aquells fragments de relats o històries mig recordades que els hòbbits sabien i que feien referència als elfs—. Doncs hi ha gent, fins i tot per aquests topants, que coneix el Poble Bell i hi està en contacte —afegí—. El senyor Saquet, per exemple, per a qui treballo. M’ha dit que s’estaven embarcant, i sobre elfs en sap un niu. I el vell senyor Bilbo encara en sabia més: quan jo era un noiet havia parlat amb ell moltes vegades.

—Oh, tots dos estan tocats —va comentar en Ted—. El vell Bilbo estava sonat, i en Frodo duu el mateix camí. Si és d’ells que treus la teva informació, no m’estranya que et soni a música celestial. Bé, amics, jo me’n vaig cap a casa. Salut a tothom!

En Ted buidà la seva gerra i sortí amb gran enrenou.

En Sam va romandre callat a la seva cadira i no digué res més. Hi havia moltes coses sobre les quals volia rumiar.

Per començar, quedava molta feina per enllestir al jardí de l’Atzusac, i l’endemà, si s’aclaria el temps, tindria un dia ocupat. L’herba creixia molt de pressa. A en Sam, emperò, li ballaven pel cap altres coses que no eren la jardineria. Passada una estoneta sospirà, s’aixecà i sortí fora.

Era a la primeria d’abril i el cel, després d’un xàfec fort, s’anava aclarint. El sol s’havia post, i el crepuscle pàl·lid i fresc es fonia silenciosament amb la nit. Tornà a casa passejant sota els primers estels, i travessà Hobbiters i pujà al Turó, tot xiulant molt baixet i rumia que rumiaràs.

Fou precisament en aquesta època que en Gàndalf reaparegué després de la seva llarga absència. Des de la Festa, feia tres anys, que no havia tornat. I aleshores féu una breu visita a en Frodo i tornà a marxar. Durant l’últim o els dos últims anys havia aparegut amb relativa freqüència, presentant-se inesperadament quan ja era fosc, i anant-se’n sense dir res abans de l’alba. No parlava dels seus afers ni dels seus viatges i, sobretot, semblava interessat en les petites noves de la salut d’en Frodo i en el que feia.

Després, tot d’una, les seves visites cessaren. Feia nou anys d’ençà que en Frodo l’havia vist o n’havia sentit alguna cosa, i havia començat a pensar que el màgic no tornaria mai més i que havia deixat d’interessar-se pels hòbbits. Però aquell vespre, mentre en Sam tornava cap a casa i l’horabaixa es fonia, se sentí aquell truc, en altre temps familiar, a la finestra de l’estudi.

En Frodo donà la benvinguda al seu antic amic amb sorpresa i gran alegria. I es van fitar amb fermesa.

—Tot va bé, oi? —va dir en Gàndalf—. Tens el mateix aspecte de sempre, Frodo!

—I vós també —replicà en Frodo; però secretament pensà que en Gàndalf semblava envellit i aclaparat d’inquietuds. Li demanà noves de la seva vida i de l’ample món, i no trigaren a submergir-se en la conversa, i van estar desperts fins ben entrada la nit.

L’endemà al matí, després d’esmorzar tard, el màgic va seure amb en Frodo al costat de la finestra oberta de l’estudi. A la llar hi havia encès un bon foc, però el sol escalfava, i el vent bufava del sud. Tot semblava fresc, i el verd novell de la primavera lluïa als camps i al capciró dels dits dels arbres.

En Gàndalf pensava en una primavera de feia gairebé vuitanta anys, quan en Bilbo havia sortit a corre-cuita de l’Atzusac, sense ni tan sols endur-se’n un mocador. El seu cabell potser era més canós que aleshores, i la seva barba i les seves celles potser eren més llargues, i el seu rostre més treballat per les preocupacions i la saviesa; però els seus ulls eren tan brillants com ho havien estat sempre, i fumava i feia anelles de fum amb el mateix vigor i la mateixa fruïció.

Ara fumava en silenci, perquè en Frodo seia immòbil, cavil·lant profundament. Fins i tot a la llum del matí sentia l’ombra tenebrosa de les notícies que havia dut en Gàndalf. Per fi trencà el silenci.

—Anit vau començar a explicar-me coses estranyes del meu anell, Gàndalf —va dir—. I després vau aturar-vos perquè diguéreu que valia més deixar aquelles coses per a la llum del dia. No creieu que hauríeu d’acabar ara? Dieu que l’anell és perillós, molt més perillós del que puc imaginar-me. En quin sentit?

—En molts sentits —va respondre el màgic—. És molt més poderós del que vaig gosar pensar en un principi, tan poderós que, a la fi, acabarà imposant-se totalment a qualsevol persona de raça mortal que el posseeixi. L’Anell el posseirà.

»A Erégion, fa molt de temps —prosseguí en Gàndalf—, foren forjats molts anells èlfics, anells màgics com vosaltres els anomeneu, i n’hi havia, naturalment, de diverses menes: alguns eren més potents, i d’altres no tant. Els anells menys poderosos eren només assaigs d’aquell art abans d’arribar al seu poder total, i per als forjadors èlfics eren meres bagatel·les…, tot i que, segons el meu parer, perillosos per als mortals. Els Grans Anells, però, els Anells del Poder, eren perillosos…

»Un mortal que guardi un dels Grans Anells, Frodo —prosseguí—, no mor, però no creix ni obté més vida, simplement continua, fins que, al capdavall, cada minut és una mena de lassitud. I si empra l’Anell sovint, per esdevenir invisible, desapareix: a la fi es fa permanentment invisible, i camina en la penombra sota l’ull del poder tenebrós que governa els Anells. Sí, tard o d’hora…, tard si és fort i ben intencionat al començament, però ni la fortalesa ni les bones intencions no poden durar…; tard o d’hora el poder fosc l’engolirà.

—És terrorífic! —va dir en Frodo. I es produí un altre llarg silenci. Des del jardí arribà el so d’en Sam Gamgí que tallava la gespa.



—Quant de temps fa que ho sabeu? —preguntà finalment en Frodo—. Què en sabia, en Bilbo, de tot això?

—En Bilbo no sabia res més que el que t’explicà, n’estic segur —va contestar en Gàndalf—. Segur que mai no t’hauria donat alguna cosa que sabés que constituïa un perill, per més que jo li hagués promès que tindria cura de tu. Creia que l’anell era molt bell i molt útil en cas de necessitat; i que si hi havia alguna cosa rara o que no acabava de rutllar, era ell mateix. Va dir-me que se li havia convertit en «una obsessió», i que el tenia constantment preocupat; però no sospitava que la culpa era del mateix anell. Encara que havia descobert que l’anell necessitava que algú se n’ocupés; no sempre semblava tenir la mateixa mida ni el mateix pes; s’encongia o dilatava d’una manera estranya, i de cop i volta podia relliscar d’un dit on havia estat ben subjecte.

—Sí, a la seva darrera carta m’ho advertí —confirmà en Frodo—, per això sempre l’he dut penjat de la cadeneta.

—Molt prudent —va dir en Gàndalf—. Ara, pel que fa a la seva longevitat, en Bilbo mai no la va relacionar amb l’anell. Se l’atribuí a si mateix, i ben orgullós que n’estava. Per més que començava a sentir-se inquiet i intranquil. «Prim i tibat», va dir. Senyal que l’anell començava a prendre el control.

—Quant de temps fa que ho sabeu, tot això? —tornà a preguntar en Frodo.

—Que ho sé? —féu en Gàndalf—. Sabia moltes coses que només saben els Savis, Frodo. Però si et refereixes a «saber sobre aquest anell», la veritat és que, per dir-ho d’alguna manera, encara no el conec. Hi ha una última prova que cal fer. Però ja no em queda cap mena de dubte sobre la meva deducció.

»Quan vaig començar a sospitar? —mormolà, rebuscant en el seu record—. Deixa’m rumiar… En Bilbo va trobar l’anell l’any que el Consell Blanc expulsà el poder fosc del Bosc Llobregós, poc abans de la Batalla dels Cinc Exèrcits. Ja aleshores vaig sentir-me una ombra al cor, tot i que en aquella època encara no sabia a què era deguda. Sovint em vaig preguntar com s’ho havia fet en Gòl·lum per posseir un dels Grans Anells, perquè això almenys va estar clar des del començament, era evident. Després vaig sentir la sorprenent narració d’en Bilbo sobre la manera com l’havia “guanyat”, i no m’ho vaig poder creure. Quan per fi vaig aconseguir que confessés la veritat, immediatament vaig adonar-me que havia estat intentant deixar fora de tot dubte la legalitat de la manera com havia obtingut l’anell. Una cosa molt similar al que en Gòl·lum feia en dir que era el seu “regal d’aniversari”. Les dues mentides s’assemblaven massa perquè pogués tranquil·litzar-me. Era evident que l’anell tenia un poder nociu que actuava sobre el seu posseïdor des de bon començament. Aquest fou el primer advertiment real que no tot anava com una seda. Moltes vegades vaig dir a en Bilbo que més valia no emprar un anell com aquell; però ell s’exclamava, i aviat s’enutjà. Jo no podia fer-hi gran cosa. No li podia prendre l’anell sense provocar un mal encara pitjor; i de tota manera no tenia cap dret a fer-ho. L’única cosa que podia fer era mantenir-me a l’aguait i esperar. Potser hauria pogut consultar-ho amb en Sàruman el Blanc, però per alguna raó sempre vaig abstenir-me’n.

—Qui és en Sàruman? —preguntà en Frodo—. Mai no n’havia sentit a parlar.

—Potser no —va respondre en Gàndalf—. Els hòbbits no són, o no eren, de la seva incumbència. És molt important entre els Savis. És el cap del meu orde, i president del Consell. El seu saber és gran, però el seu orgull també ha augmentat en un grau semblant, i es pren malament qualsevol intromissió. Tot allò que pertoca als Anells èlfics, tant si són grans com petits, és el seu terreny. Els ha estudiats durant molt de temps, cercant els secrets perduts de la seva forja; però quan els Anells foren debatuts al Consell, tot el que ens volgué revelar dels seus coneixements semblà contradir el que jo sospitava. De manera que els meus dubtes s’apaivagaren…, però em quedà una ànsia. I vaig continuar a l’aguait, esperant.

»I amb en Bilbo tot semblava anar bé. I van transcórrer els anys. Sí, en van passar molts, i no semblaven afectar-lo. No donava cap senyal d’envellir. L’ombra tornà a planar al meu damunt. Però em vaig dir: “Al capdavall, per la banda de la seva mare, prové d’una família de gran longevitat. Encara hi ha temps. Espera!”.

»I vaig esperar. Fins aquella nit que abandonà aquesta casa. Llavors va fer i va dir coses que m’ompliren de temences que no hauria assuaujat cap explicació d’en Sàruman. Per fi vaig comprendre que alguna cosa tenebrosa i mortífera s’havia posat en marxa. I des d’aleshores he passat la major part d’aquests anys intentant d’esbrinar-ne la veritat.

—S’ha fet ja algun mal irreparable? —preguntà en Frodo amb ansietat—. Oi que amb el temps se’n podrà guarir? Vull dir, podrà descansar en pau, oi?

—De seguida se sentí millor —va dir en Gàndalf—. Però només hi ha un Poder en aquest món que sàpiga tot el que afecta els Anells i els seus efectes; i que jo sàpiga, no hi ha Poder en el món que sàpiga tot el que es refereix als hòbbits. Entre els Savis jo sóc l’únic que s’ocupa de l’estudi dels hòbbits: una branca del saber obscura, però plena de sorpreses. De vegades poden ser suaus com la mantega, però en d’altres ocasions són durs com velles arrels d’arbre. Crec probable que alguns puguin resistir els Anells molt més del que la majoria dels Savis opina. Em penso que no cal pas que passis ànsia per en Bilbo.

»És cert que va posseir l’anell durant molts anys i que l’usà; la influència, doncs, trigarà força a desaparèixer, abans que, per exemple, no hi hagi perill per a ell si el torna a veure. Altrament, podrà continuar vivint una colla d’anys més feliç que un gínjol, però continuarà essent igual com era en el moment que se’n separà. Perquè l’abandonà per decisió pròpia: punt molt important. No, un cop es va desprendre d’aquesta cosa, el bo d’en Bilbo ja no em donà motius per preocupar-me’n. Encara em sento responsable, però és per tu.

»Des que en Bilbo marxà he estat molt preocupat per tu, i per tots aquests hòbbits encantadors, absurds i desvalguts. Si el Poder Fosc domina La Comarca seria un cop fatídic per al món; perquè tots els vostres amables, jolius i estúpids Bultós, Cornets, Bobfins, Serrafaixes, i tota la colla, per no mencionar els ridículs Saquets, quedaríeu esclavitzats.

En Frodo sentí un estremiment.

—Per què hauríem de ser-ho? —preguntà—. De què li serviríem com a esclaus?

—Si t’he de dir la veritat —replicà en Gàndalf—, crec que de moment…, fixat-t’hi bé, de moment…, l’existència dels hòbbits li ha passat totalment desapercebuda. Us n’hauríeu de sentir agraïts. La vostra seguretat, emperò, ja no existeix. No us necessita…, té servents molt més útils…, però no us tornarà a oblidar. I li plauria molt més tenir els hòbbits com a esclaus miserables que no pas com a hòbbits feliços i lliures. Hi ha una cosa que se’n diu maldat i venjança!

—Venjança? —se sorprengué en Frodo—. De què s’ha de venjar? Encara no comprenc què té a veure tot això amb en Bilbo, amb mi i amb el nostre anell.

—Hi té molt a veure —va dir en Gàndalf—. Encara no coneixes el veritable perill; però ja el coneixeràs. Jo mateix, l’últim cop que vaig ser aquí, no n’estava gaire segur; però ja ha arribat l’hora d’aclarir les coses. Dóna’m l’anell un moment.

En Frodo se’l va treure de la butxaca dels pantalons on el duia amagat, lligat a una cadeneta que anava subjecta al cinturó. El deslligà i el va lliurar lentament al màgic. De cop i volta va notar que era molt pesant, com si l’anell o el mateix Frodo se sentissin recelosos que en Gàndalf pogués tocar-lo.

En Gàndalf el sostingué enlaire. Semblava ser fet d’or pur i sòlid.

—Hi pots veure alguna marca? —preguntà.

—No —va respondre en Frodo—. No en té cap. És ben senzill, i mai no té cap rascada ni cap senyal de desgast.

—Doncs, fixa-t’hi!

I davant l’astorament i l’angoixa d’en Frodo, de sobte llançà l’anell al bell mig d’un dels punts del foc on aquest era més roent. En Frodo deixà escapar un crit i encalçà els molls; però en Gàndalf el va refrenar.

—Espera! —digué amb veu autoritària, tot dirigint a en Frodo una llambregada des de sota les seves celles eriçades.

L’anell no experimentà cap canvi aparent. Després d’una estoneta en Gàndalf s’incorporà, tancà els porticons exteriors de la finestra i va córrer les cortines. L’estança esdevingué fosca i silenciosa, tot i que el clac-clac de les tisores d’en Sam, que ara era més a prop de les finestres, encara els arribà tènuement des del jardí. El màgic va romandre un moment contemplant el foc, després s’ajupí i va treure l’anell de les brases amb els molls i, immediatament, l’agafà amb els dits. En Frodo sufocà un crit.

—Està ben fred —va dir en Gàndalf—. Agafa’l!

I en Frodo el va rebre al palmell amb un estremiment: semblava haver esdevingut més gruixut i pesant que mai.

—Aixeca’l! —afegí en Gàndalf—. I mira-te’l amb atenció!

En Frodo així ho féu, i ara hi distingí unes línies fines, més fines que si haguessin estat fetes amb llapis, que resseguien tot l’anell, per dins i per fora: línies de foc que semblaven formar les lletres d’una escriptura fluida. Brillaven com na lluentor punyent, però al mateix temps remota, com si sortissin d’algun lloc molt pregon.



—No puc llegir aquestes lletres ardents —va dir en Frodo amb veu tremolosa.

—Tu no —va repetir en Gàndalf—, però jo sí. Les lletres són èlfiques, d’un tipus arcaic, però són escrites en la llengua de Mórdor, que no pronunciaré aquí. El que s’hi diu, però, traduït a la llengua comuna, és aproximadament el següent:


Un Anell per manar a tots, Un per trobar-los,

Un Anell per reunir-los i, en les Tenebres, tenir tots lligats…



Són només dues línies d’un poema molt antic de la tradició èlfica:


Tres Anells per als Reis Elfs dessota el cel,

Set per als Senyors dels Nans en llurs cavernes,

Nou per als Homes Mortals que periran,

Un és per al Senyor Fosc en son fosc tron

allà a la Terra de Mórdor on s’estén l’Ombra.

Un Anell per manar a tots, Un per trobar-los,

Un Anell per reunir-los i, en les Tenebres,

tenir tots lligats a Mórdor on s’estén l’Ombra.



Va callar un moment i, després, lentament, va dir amb veu profunda:

—Aquest és l’Anell Sobirà, aquest és l’Anell que els ha de manar a tots. És l’Anell que ell va perdre temps era temps, i que afeblí en gran manera el seu poder. El desitja enormement…, però no l’ha d’aconseguir.

En Frodo va romandre assegut, immòbil. La por semblava allargar una mà enorme, com un núvol tenebrós que s’aixequés cap a l’est i es disposés a engolir-lo.

—Aquest anell! —balbucejà finalment—. Com, com s’explica que hagi arribat a les meves mans?

—Ah! —s’exclamà en Gàndalf—. Aquesta és una història molt llarga. Els seus orígens es remunten als Anys Negres, que en l’actualitat només són recordats pels mestres del saber. Si te n’hagués d’explicar tota la història, quan la primavera hagués passat a ser hivern encara continuaríem aquí asseguts.

»Anit, però, et vaig parlar d’en Sàuron el Gran, el Senyor Fosc. Els rumors que has sentit són certs: s’ha tornat a aixecar en peu de guerra, ha abandonat els seus dominis del Bosc Llobregós i ha retornat a la seva antiga fortalesa a la Torre Fosca de Mórdor. Un nom del qual fins i tot vosaltres, hòbbits, n’heu sentit a parlar, com d’una ombra als confins de les històries antigues. Sempre, després d’una derrota i d’una treva, l’Ombra pren una altra forma i torna a créixer.

—Tant de bo no s’hagués produït en la meva època —va fer en Frodo.

—Jo també m’ho hauria estimat més —va dir en Gàndalf—, i el mateix poden dir tots aquells que hauran viscut per veure aquests temps. Tot i que no es tracta pas d’una cosa que ells puguin decidir. L’únic que podem decidir és què en volem fer, del temps en què ens ha tocat viure. I t’he de dir, Frodo, que el nostre ja comença a ennegrir-se. L’Enemic s’està enfortint amb passes de gegant. Els seus plans encara són molt lluny d’estar madurs, em sembla, però maduren. Ens veurem ficats en un bon tràngol. I encara que no existís aquesta espantosa coincidència, ens veuríem ficats en un tràngol considerable.

»L’Enemic encara està mancat d’una cosa que li ha de proporcionar la força i el saber necessaris per liquidar tota mena de resistència, per esfondrar les últimes defenses i per cobrir totes les terres amb una segona tenebror. Li manca l’Anell.

»Els Tres, i els més clars de tots, que els Senyors èlfics li ocultaren, i que la seva mà mai no arribà a tocar ni a embrutar. Els Reis dels Nans en posseïen Set, però tres ja els ha recobrats, i els altres han estat consumits pels dracs. Nou els donà als Homes Mortals, orgullosos i altius, i així els féu caure a la trampa. Fa molt de temps van caure sota el domini de l’Únic, i esdevingueren Espectres de l’Anell, ombres sota la seva gran Ombra, els seus servents més terribles. Fa molt de temps. Fa molts anys que els Nou se n’anaren lluny. Però, vés a saber! Quan l’Ombra torna a créixer, potser també ells tornaran. Deixem-ho córrer! No hauríem de parlar d’aquestes coses ni tan sols en el matinet de La Comarca.

»I així estem: els Nou, els ha reunit ell mateix; els Set també, si no és que han estat destruïts. Els Tres encara estan amagats. Però això ja no el preocupa. Només necessita l’Únic; ja que aquest Anell el va fer ell mateix, és seu, i va deixar que gran part del seu antic poder passés a l’Anell, a fi de poder governar tots els altres. Si el recobra, llavors tornarà a dominar-los tots, siguin on siguin, fins i tot els Tres, i tot el que ha estat forjat amb ells quedarà erm, i ell serà més fort que mai.

»Aquesta és la possibilitat més terrible, Frodo. Ell creia que l’Únic havia mort; que els elfs l’havien destruït, com haurien hagut de fer. Però ara sap que no ha mort, que ha estat trobat. De manera que el busca, l’està buscant, i hi té posats els cinc sentits. L’Anell és la nostra gran esperança i el nostre gran temor.

—Per què, per què no fou destruït? —exclamà en Frodo—. I com és que l’Enemic el va perdre si era tan fort i si representava tant per a ell? —estrenyé l’Anell a la mà, com si ja veiés uns dits obscurs que s’estiraven per prendre-l’hi.

—L’hi van agafar —va dir en Gàndalf—. En altres èpoques la força que tenien els elfs per resistir-lo era més gran; i no tots els homes se n’havien allunyat. Els homes de l’Oestat l’ajudaren. Aquest és un capítol de la història antiga que pot ser bo de recordar, perquè aleshores també existien penalitats, i la foscor augmentava, però també hi havia gran valor, i grans empreses que no foren totalment inútils. Algun dia, potser, t’explicaré tota la història, o la sentiràs explicar amb tot detall a algú que la coneix millor que jo.

»De moment, però, com que el que et cal saber amb més urgència és com aquesta cosa ha vingut a parar a les teves mans, i aquesta part del relat ja és prou llarga, només t’explicaré això. Guil-galad, el rei dels elfs, i Eléndil de l’Oestat foren els qui enderrocaren en Sàuron, tot i que ambdós hi perderen la vida; i Ísildur, el fill d’Eléndil, tallà l’anell de la mà d’en Sàuron i se’l quedà. En Sàuron fou vençut i el seu esperit fugí i va romandre ocult durant molts anys, fins que la seva ombra tornà a prendre forma al Bosc Llobregós.

»L’Anell, però, s’havia perdut. Havia caigut al Gran Riu, l’Ànduin, i hi havia desaparegut. Perquè Ísildur es dirigia cap al nord bo i seguint la riba oriental del riu, i prop dels Camps Llirials va ser escomès pels orcs de les muntanyes i gairebé tota la seva gent fou morta. Ísildur es llançà a les aigües, però l’Anell li relliscà del dit mentre nedava, i aleshores els orcs el descobriren i el mataren amb les seves fletxes.

En Gàndalf va fer una pausa.

—I allí, entre els bassiots negrosos, enmig dels Camps Llirials —prosseguí—, l’Anell va desaparèixer de tot coneixement i llegenda; ara són ben pocs els qui saben tantes coses de la seva història, i ni el Consell dels Savis no va poder descobrir-ne res més. Però crec que, per fi, jo puc acabar-te’n de fer la relació.

»Molt després, tot i que això també fou fa molt de temps, a les ribes del Gran Riu, a la vora mateix de les Terres Salvatges, hi vivia una gent petitona de gran destresa manual i caminar silenciós. Suposo que eren una mena de hòbbits; semblants als pares dels pares dels Cepats, perquè el Riu els encantava, i sovint hi nedaven, o construïen barquetes de vímets. Entre ells hi havia una família de molta anomenada, perquè era més nombrosa i rica que la majoria, i era governada per una àvia de tots ells, seriosa i coneixedora de les velles tradicions que encara servaven. El més encuriosit i preguntaire d’aquesta família es deia Sméagol. Estava interessat per les arrels i els orígens; es capbussava a les basses més fondes, furgava sota els arbres i les plantes que creixien; excavava els turonets verdosos; i deixà de contemplar els cims dels pujols, o el fullam dels arbres, o les flors que es badaven en l’aire: el seu cap i els seus ulls apuntaven cap avall.

»Tenia un amic anomenat Déagol, força semblant, de vista més penetrant, però no tan ràpid ni tan fort. Un bon dia van agafar una barca i baixaren fins als Camps Llirials on hi havia grans escampalls d’iris i de joncs en flor. Un cop allí l’Sméagol baixà i començà a entaforar el nas per la riba, però en Déagol es quedà assegut a la barca tot pescant. De sobte un peixarro mossegà l’ham i, abans que sabés on es trobava, el va arrossegar per la borda i el va fer caure a l’aigua, fins al fons. Aleshores en Déagol deixà anar la canya perquè li semblà veure una cosa que brillava al llit del riu; i, aguantant la respiració, l’agafà.

»Aleshores pujà amunt, estossegant, amb herbes als cabells i un grapat de fang; i va nedar fins a la riba. I, para esment, quan hagué rentat el fang, es trobà a la mà un bell anell d’or, i lluïa i centellejava al sol, de manera que sentí una escalforeta al cor. L’Sméagol, però, l’havia estat sotjant des de darrere un arbre, i mentre en Déagol exultava per la troballa de l’anell, l’Sméagol se li atansà silenciosament per l’esquena.

»“Dóna’ns això, Déagol, estimat meu”, va dir l’Sméagol, per damunt de l’espatlla del seu amic.

»“Per què?”, preguntà en Déagol.

»“Perquè és el meu aniversari, estimat meu, i jo volem això”, va dir l’Sméagol.

»“I a mi què!”, va respondre en Déagol. “Ja t’he fet un regal, i era més del que podia permetre’m. Això ho he trobat jo i m’ho penso quedar”.

»“Oh, de debò, estimat meu?”, va dir l’Sméagol; i enxampà en Déagol pel coll i l’estrangulà, perquè l’or tenia una aparença lluent i esplendorosa. I llavors es col·locà l’anell al dit.

»Ningú no arribà a descobrir mai què havia succeït amb en Déagol, havia estat assassinat lluny de casa seva, i el seu cos fou astutament amagat. Però l’Sméagol tornà sol; i descobrí que cap dels de la seva família no podia veure’l quan duia l’anell posat. Se sentí molt content pel seu descobriment i el mantingué ocult; i l’usà a fi d’espiar secrets, i posà els seus coneixements al servei d’intencions malèvoles i corruptes. La vista se li aguditzà i se li esmussà l’oïda per a tot allò que pogués fer mal. L’anell li havia donat un poder adaptat a la seva categoria. I no pot sorprendre que es fes molt impopular i que tots els seus coneguts el defugissin (quan era visible). El tractaven a cops de peu, i ell els mossegava els peus. Començà a robar, i caminava mormolant tot sol i fent com un gloc-gloc amb la gorja. De manera que l’anomenaren Gòl·lum, i el van maleir, i li digueren que se n’anés ben lluny; i la seva àvia, que volia que hi hagués pau, l’expulsà de la família i el va fer fora del seu cau.

»Començà a vagarejar tot sol, sanglotant un xic a causa de la duresa del món, i es dirigí Riu amunt, fins que arribà en un rierol que baixava de les muntanyes, i seguí aquell camí. Agafava peixos en els tolls més fondos amb dits invisibles i se’ls menjava crus. Un dia que feia molta xafogor i es trobava abocat damunt un bassiol, sentí una cremada al clatell, i una llum enlluernadora que provenia de l’aigua li ferí els ulls molls. Se sorprengué, perquè gairebé s’havia oblidat del sol. Després, i per darrer cop, mirà amunt i brandà el puny amenaçador contra ell.

»Però, mentre abaixava la mirada, distingí més endavant, en la llunyania, els cims de les Muntanyes Boiroses, des d’on baixava aquell corrent. I de sobte va pensar: “Sota aquestes muntanyes s’hi deu estar fresquet i a l’obaga. Allí el sol no m’hi podria espiar. Les rels d’aquestes muntanyes han de ser rels de debò; hi deu haver grans secrets, soterrats des dels principis, i que encara no han estat descoberts”.

»De manera que viatjà de nits cap a les terres altes, on trobà una petita cova d’on sortia aquell corrent fosc; i s’hi entaforà lentament, com un cuc, cap al cor de les muntanyes, desapareixent així per a tothom. L’Anell anà amb ell cap a les tenebres, i fins i tot aquell que l’havia forjat, quan el seu poder començà a créixer de bell nou, no en pogué saber absolutament res.

—En Gòl·lum! —exclamà en Frodo—. En Gòl·lum? Voleu dir que aquesta és la mateixa criatura-Gòl·lum amb qui es topà en Bilbo? Quin fàstic!

—Jo crec que és una història trista —va dir el màgic—, que podia haver ocorregut a d’altres, fins i tot a alguns hòbbits que he conegut.

—No puc creure que en Gòl·lum estigués emparentat amb els hòbbits, ni que fos molt llunyanament —va dir en Frodo amb certa vehemència—. És una idea abominable!

—Però no per això menys certa —replicà en Gàndalf—. I, pel que fa als seus orígens, dels hòbbits en sé més jo que no pas ells mateixos. I fins i tot el relat d’en Bilbo suggereix aquesta relació. En el fons de les seves ments i dels seus records tenien moltes coses en comú. Es van entendre l’un a l’altre extraordinàriament bé, molt millor del que un hòbbit comprendria, posem per cas, un nan, o un orc, o fins i tot un elf. Per començar, pensa en les endevinalles que tots dos sabien.

—Sí —acceptà en Frodo—. Tot i que hi ha altres criatures que fan endevinalles, a més dels hòbbits, i algunes són molt similars. I els hòbbits no fem trampes. En Gòl·lum volia fer trampes tota l’estona. Simplement intentava agafar el pobre Bilbo desprevingut. I gosaria dir que la seva maldat es va complaure a iniciar un joc que podia acabar proporcionant-li una víctima fàcil, però que, en cas de perdre, no li causaria cap pena.

—Temo que tens tota la raó del món —va dir en Gàndalf—. Però també hi havia alguna altra cosa, em sembla, que tu encara no veus. En Gòl·lum mateix encara no estava totalment malmès. Havia demostrat ser més dur del que fins i tot algun dels Savis hauria suposat…, com en el cas dels hòbbits. Al seu magí hi havia un raconet del qual encara era l’amo, i és per allà per on li vingué la llum, com una llivanya en l’obscuritat: la llum provinent del passat. Crec que, de fet, li resultà agradable tornar a escoltar una veu familiar, que li despertà records dels vents i dels arbres, i del sol damunt l’herba, i altres coses semblants que tenia oblidades.

»Tot i que això, naturalment, només podia servir per fer que la part dolenta d’ell a la fi se sentís encara més enutjada…, si no és que pogués ser conquerida. Que pogués ser curada —en Gàndalf ara sospirà—. I el pobre en té ben poques, de possibilitats, llàstima! Alguna en queda, però. Tot i haver posseït l’Anell tant de temps, gairebé des de fa tant com és capaç de recordar. Perquè feia temps que no el duia sovint: en la negra obscuritat rarament li calia. Però la cosa li devorava la ment, i el turment havia esdevingut pràcticament insuportable.

»Tots els “grans secrets” sota les muntanyes havien resultat ser una mera nit buida: no quedava res més per descobrir, no hi havia res que pagués la pena de fer, només aquell menjar furtiu i fastigós i el ressentiment dels records. Fet i fet, era un desgraciat. Odiava les tenebres, i encara odiava més la llum: ho odiava tot, i allò que més odiava era l’Anell.

—Què voleu dir? —preguntà en Frodo—. L’Anell bé era la seva preciositat i l’única cosa per la qual sentia estima. Si l’odiava, per què no se n’havia desempallegat, o per què no se n’anava i l’abandonava?

—Després de tot el que has sentit, hauries de començar a comprendre-ho, Frodo —va dir en Gàndalf—. L’odiava però també l’estimava, igual com s’odiava i s’estimava a ell mateix. No se’n podia desfer. La seva voluntat ja no hi tenia res a veure.

»Un Anell del Poder té cura de si mateix, Frodo. Pot relliscar amb traïdoria, però el seu guardià no l’abandona mai. Com a molt acaricia la idea de deixar-lo a càrrec d’alguna altra persona…, i això només en un estat primerenc, quan comença a atenallar. Però, que jo sàpiga, en Bilbo és l’únic en tota la història que ha arribat a anar més enllà del pur joc, i que, de debò, l’ha donat. I he de dir que li va caldre tot el meu ajut. I, tot i amb això, mai no l’hauria deixat oblidat, ni l’hauria posat de costat. No era en Gòl·lum, Frodo, sinó l’Anell qui decidia les coses. Fou l’Anell qui l’abandonà.

—Ei, just a temps per trobar-se amb en Bilbo? —preguntà en Frodo—. No creieu que li hauria escaigut millor un orc?

—No te’n riguis —va dir en Gàndalf—. Ets el menys indicat per fer-ho. Fou, fins ara, la feta més estranya en tota la història de l’Anell: l’arribada d’en Bilbo precisament en aquell moment, i que hi topés amb la mà, a cegues, allà en l’obscuritat.

»Hi havia més d’un poder en joc, Frodo. L’Anell intentava retornar al seu senyor. Havia relliscat de la mà d’Ísildur i l’havia traït; després, quan en tingué l’avinentesa, s’apoderà del pobre Déagol, i aquest fou assassinat; i després d’això en Gòl·lum, que acabà devorat. Ja no li servia per a res més: era massa petit i menyspreable, i si continuava amb ell no sortiria mai més d’aquell estany profund. És per això que, ara que el seu senyor havia despertat de bell nou i enviava els seus foscs pensaments des del Bosc Llobregós, l’Anell abandonà en Gòl·lum, per ser recollit justament per aquella persona que ningú no hauria dit mai: en Bilbo de La Comarca!

»Darrere de tot això es covava alguna altra cosa, lluny de l’abast del forjador dels anells. La manera més senzilla com t’ho puc explicar és dient-te que se suposava que era en Bilbo qui havia de trobar l’Anell i no el seu forjador. I en aquesta avinentesa també se suposava que tu el tindries. I pots considerar-ho com una idea molt encoratjadora.

—No ho és gens —va lamentar-se en Frodo—. Encara que no estic segur de comprendre-us bé. Com és que sabeu tot això sobre l’Anell i sobre en Gòl·lum? N’esteu absolutament segur o només continueu fent suposicions?

En Gàndalf mirà fixament en Frodo, i els seus ulls espurnejaren.

—Sabia moltes coses i n’he après moltes més —respongué—. Però no penso fer-te una descripció de tot el que he fet exclusivament per a tu. La història d’Eléndil i d’Ísildur i de l’Anell Únic és coneguda per tots els Savis. El teu anell demostra ser aquell Anell Únic només per l’escriptura al foc, deixant de banda qualsevol altra evidència.

—I això, quan ho vau descobrir? —preguntà en Frodo, interrompent-lo.

—Ara mateix, en aquesta sala, naturalment —va respondre ràpidament el màgic—. Però ja m’ho esperava. He tornat d’alguns viatges obscurs i d’una llarga recerca a fi d’efectuar aquesta prova final. És la prova definitiva. I ara tot està molt clar, massa. Esbrinar la part d’en Gòl·lum, i encaixar-la amb la llacuna que hi havia a la història, m’obligà a reflexionar bastant. Potser vaig començar amb suposicions sobre en Gòl·lum, però ara ja no he de suposar res. N’estic segur. L’he vist.

—Que heu vist en Gòl·lum? —exclamà en Frodo molt sorprès.

—Sí. Era la cosa més òbvia que calia fer, sempre que fos possible, naturalment. Ja ho vaig intentar fa molt de temps; però ara, per fi, ho he aconseguit.

—Aleshores, què va ocórrer quan en Bilbo se li escapolí? Ho sabeu?

—No gaire bé. El que t’he explicat és el que en Gòl·lum estava disposat a contar…, tot i que no, evidentment, de la manera com jo ho he fet. En Gòl·lum és un mentider, i has de desxifrar-ne els mots. Per exemple, va dir que l’Anell era el seu «regal d’aniversari», i s’hi va fer fort. Va dir que provenia de la seva àvia, que tenia pilots de coses boniques d’aquella mena. Una història ridícula. No tinc cap dubte que l’àvia de l’Sméagol era una matriarca, a la seva manera una gran persona, però d’això a dir que posseïa molts anells èlfics hi ha una gran diferència, i afegir-hi que els regalava ja és pura mentida. Una mentida, però amb una engruna de veritat.

»L’assassinat d’en Déagol pesava sobre la consciència d’en Gòl·lum, i s’havia inventat una defensa, que repetí a la seva “preciositat” una i mil voltes, mentre rosegava ossos a les tenebres, fins que gairebé acabà per creure-se-la. Era el seu aniversari. En Déagol li hauria d’haver donat l’anell. Era evident que hi havia ensopegat precisament perquè fos el seu regal. Era el seu regal, i així un cop, i un altre…

»Vaig suportar-lo tant com vaig poder, però la veritat era terriblement important i, a la fi, vaig haver de ser més sever. El vaig atemorir amb el foc, i li vaig extreure la veritable història, tros a trosset, acompanyada de molt de ploriqueig i de lamentacions. Creia que era un incomprès i que se n’aprofitaven. Però quan, per fi, va haver-me contat el seu relat, fins al final del joc d’endevinalles i l’escapada d’en Bilbo, es negà a dir res més, i sols deixà escapar algunes pistes obscures. Hi havia alguna altra cosa que l’atemoria molt més que no pas jo. Mormolà que recuperaria el que li pertanyia. Que la gent veuria si suportava o no que el tractessin a puntades de peu, per entaforar-lo en un cau i després robar-lo. Ara en Gòl·lum tenia bons amics, bons amics i molt poderosos. I, aquests, l’ajudarien. En Saquet tindria el que es mereixia. Aquesta era la seva idea fixa. Odiava en Bilbo i maleïa el seu nom. I, encara més, sabia d’on era.

—I com és que ho endevinà? —preguntà en Frodo.

—Bé, pel que fa al nom, el mateix Bilbo, amb molt poc seny l’hi va dir; i, després d’això, un cop en Gòl·lum va sortir fora, no devia resultar gaire difícil de descobrir-ne el país. Ah, sí, perquè va sortir. El seu delit per l’Anell resultà més poderós que la seva por dels orcs i, fins i tot, que la seva por a la llum. Després d’un any o dos deixà les muntanyes. Te n’adones?, tot i que encara estava lligat pel desig de tenir-lo, l’Anell ja no el devorava; començà a reviscolar una mica. Se sentia vell, terriblement vell, però també menys tímid, i estava mort de gana.

»La llum, la llum del sol i de la lluna, encara li causava temença, i l’odiava, i sempre l’odiarà, em penso; però era astut. Descobrí que podia ocultar-se del dia a la claror de la lluna, i obrir-se camí diligentment i silenciosament, al pic de la nit, mercès als seus ulls pàl·lids i freds, i agafar cosetes espantadisses o desprevingudes. El nou menjar i el nou aire el feren més fort i més agosarat. I, com calia preveure, descobrí el camí per arribar al Bosc Llobregós.

—És allí on el vau trobar? —demanà en Frodo.

—Allí és on el vaig veure —respongué en Gàndalf—, però ell ja havia fet molt de camí, seguint la pista d’en Bilbo. Era difícil saber-ne res amb certesa, perquè la seva conversa es veia constantment interrompuda per renecs i amenaces. «Què tenia això en les seves butxaquesss?», deia. «Això no volia dir-ho, no preciositat. Trampós, més que trampós. Aquesta pregunta no s’hi val. Això féu trampa primer, segur. Això trencà les regles. Nosaltres hauríem d’haver retorçat això, sí preciositat. I ho farem, preciositat!». Aquesta és una mostra del seu parlar. Suposo que no en vols més. Jo el vaig haver d’aguantar dies i dies. Però, a partir d’al·lusions que feia entre el seu rondineig, vaig deduir que els seus peus palmejats l’havien dut finalment fins a Ésgaroth, i fins i tot als carrers de Dale, on escoltava i espiava en secret. Doncs bé, les notícies dels grans esdeveniments arribaren arreu arreu de les Terres Salvatges, i n’hi havia molts que coneixien en Bilbo d’anomenada i sabien d’on venia. No n’havíem fet pas cap secret, del nostre viatge de retorn cap a la seva casa, a l’oest. L’oïda esmolada d’en Gòl·lum no podia trigar a conèixer el que volia saber.

—Aleshores, per què no seguí en Bilbo més enllà? —preguntà en Frodo—. Per què no arribà fins a La Comarca?

—Ah —va fer en Gàndalf—, ara hi arribem. Crec que en Gòl·lum ho intentà. Es posà en camí i tornà enrere, cap a ponent, fins al Gran Riu. Però aleshores desistí. No és que la distància el descoratgés, d’això n’estic segur. No, alguna altra cosa el féu tirar enrere. O això és el que en pensen els meus amics, els que me’l van caçar.

»Els elfs dels boscos foren els primers a rastrejar-lo, i per a ells fou cosa fàcil, ja que aleshores la seva pista encara era fresca. Els dugué a través del Bosc Llobregós i altre cop enrere, tot i que mai no arribaren a enxampar-lo. El bosc anava ple d’enraonadisses sobre ell, contalles esgarrifoses fins i tot entre les bèsties i els ocells. Els bosquetaires van dir que rondava desfermat algun nou terror, un fantasma que bevia la sang. S’enfilava als arbres per buscar nius; s’entaforava als caus per agafar les cries, i s’esmunyia per les finestres per trobar els bressols.

»Al marge occidental del Bosc Llobregós, però, la pista s’allunyava. Es dirigia cap al sud i s’afeblia malgrat la perspicàcia dels elfs del bosc, fins que la perdien totalment. I llavors vaig cometre un greu error. Sí, Frodo, i no era pas el primer; tot i que em fa por que pot ser el pitjor. Ho vaig deixar córrer. El vaig deixar marxar; perquè en aquell moment tenia moltes altres coses en què pensar i encara confiava en els coneixements d’en Sàruman.

»Bé, de tot això ja fa molts anys. I des d’aleshores ho he pagat amb escreix amb molts de dies obscurs i perillosos. Quan vaig tornar-me a posar sobre la pista, aquesta ja feia temps que s’havia refredat. Era després que en Bilbo marxés d’aquí. I la meva recerca hauria estat debades si no hagués comptat amb l’ajut d’un amic: l’Àragorn, el més gran viatger i caçador d’aquesta època del món. Amb ell vàrem cercar en Gòl·lum d’una punta a l’altra de les Terres Salvatges, sense esperança, i sense èxit. Però, a la fi, quan ja havia abandonat la persecució i em dirigia cap a una altra banda, en Gòl·lum fou descobert. El meu amic, després d’haver passat perills inenarrables, tornà duent amb ell la miserable criatura.

»No ens va voler dir què havia estat fent. Només ploriquejà i digué que érem cruels, amb molts gòl·lums a la gorja: i, quan el collàrem, gemegà i s’arrupí, i es fregà les mans llargarudes, tot llepant-se els dits com si li fessin mal, com si recordés alguna antiga tortura. Però em sembla que no hi ha cap mena de dubte: havia anat, d’amagat, lentament, pas a pas, milla a milla, cap al sud, fins a arribar finalment a la Terra de Mórdor.

Un silenci pesant es féu a la cambra. En Frodo podia sentir els batecs del seu cor. Fins i tot a fora tot semblava callat. Ara ja no s’hi sentia el soroll de les tisores d’en Sam.

—Sí, a Mórdor —repetí en Gàndalf—. Dissortadament! Mórdor atreu totes les coses malvades, i el Poder Fosc feia tot el que podia per reunir-se allí. L’Anell de l’Enemic també havia de deixar la seva empremta, havia de deixar-ho tot preparat per a qualsevol requeriment. I, en aquell moment, tothom anava ple de la nova Ombra del Sud, i del seu odi per l’oest. En Gòl·lum tenia aquells nous amics, esplèndids, que l’ajudarien a venjar-se!

»Pobre infeliç! En aquella terra anava a aprendre molt, massa per sentir-s’hi còmode. I, tard o d’hora, mentre tafanejava i ficava el nas per aquells límits, devia ser descobert, i dut… per a un petit examen. Així fou com es produí, em sembla. Quan fou trobat ja hi havia passat força temps, i era al camí de tornada. I anava a cometre algun tort. Ara això ja no importa gaire, però. El tort pitjor ja l’havia comès.

»Sí, què hi farem! A través d’ell l’Enemic s’ha assabentat que l’Únic ha estat retrobat. Sap on caigué Ísildur. Sap on en Gòl·lum trobà el seu anell. Sap que es tracta d’un Gran Anell perquè va atorgar llarga vida. Sap que no és un dels Tres, perquè els Tres no s’han perdut mai, i no toleren el mal. Sap que no és un dels Set, o dels Nou, perquè, d’aquests, se’n coneix el destí. Sap que és l’Únic. I per fi ha sentit a parlar, em penso, de hòbbits i de La Comarca.

»La Comarca… és possible que ara mateix l’estigui cercant, si és que ja no ha descobert on es troba. De debò, Frodo, em temo que fins i tot pugui arribar a pensar que el cognom Saquet, tant de temps desapercebut, ha adquirit molta importància.

—Això és espantós! —exclamà en Frodo—. Encara molt pitjor que les coses més dolentes que les vostres al·lusions i advertències m’havien fet imaginar. Oh, Gàndalf, vós que sou el millor dels amics, què haig de fer? Estic realment espantat. Què haig de fer? Llàstima que en Bilbo no liquidés aqueixa criatura fastigosa quan en va tenir l’ocasió!

—Llàstima? Precisament la llàstima fou el que aturà la seva mà. La llàstima i la compassió: no ferir quan no és necessari. I ha estat ben recompensat, Frodo. Pots estar ben segur que si el mal el colpí tan poc i si, a la fi, aconseguí deslliurar-se’n, va ser perquè així fou com començà la seva possessió de l’Anell. Amb compassió.

—Ho lamento —va dir en Frodo—. Però tinc por; i no sento cap mena de compassió per en Gòl·lum.

—Perquè no l’has vist —el va interrompre en Gàndalf.

—Ni l’he vist, ni el vull veure —digué en Frodo—. No us puc entendre. Voleu dir que vós, i els elfs, heu permès que continuï viu després de tots els horrors que ha comès? En qualsevol cas ara és tan dolent com un orc, i és, senzillament, un enemic. Mereix la mort.

—La mereix? Em penso que no ho saps prou. Molts que viuen mereixen la mort. I alguns que moren mereixen continuar vivint. Series tu capaç de donar-los la vida? Aleshores no vulguis córrer massa per judicar qui mereix la mort. Perquè ni tan sols els molt savis no són capaços de veure la fi de totes les coses. Jo no tinc gaires esperances que en Gòl·lum pugui ser guarit abans de morir, però encara en queda alguna possibilitat. I va lligada al destí de l’Anell. El cor em diu que, abans de la fi, encara hi pot jugar una part, per bé o per mal, i, quan això passi, la compassió d’en Bilbo podria servir per decidir el destí de molta gent…, entre ells el teu. Tant se val!, el cas és que no el vam matar: és molt vell i molt desgraciat. Els elfs boscans el tenen empresonat, però el tracten amb tota l’amabilitat que guarden en llurs cors assenyats.

—Tant se me’n dóna —va dir en Frodo—, encara que en Bilbo no pogués matar en Gòl·lum, més m’estimaria que no hagués guardat l’Anell. Tant de bo no l’hagués trobat mai, i mai no hagués vingut a parar a les meves mans! Per què vàreu permetre que jo el guardés? Per què no m’obligàreu a llençar-lo, o a destruir-lo?

—Permetre-t’ho? Obligar-t’hi? —repetí el màgic—. Que no has escoltat el que t’he dit? No saps el que et dius. Pel que fa a llençar-lo, hauria estat equivocat, evidentment. Aquests Anells tenen la seva manera de fer-se trobar. Si hagués anat a parar a mans dolentes hauria pogut causar un gran dany. I encara pitjor, podria haver anat a parar a mans de l’Enemic. Segur que hi hauria anat a parar; perquè aquest és l’Únic, i l’Enemic està posant a prova tot el seu poder per trobar-lo o per fer que l’Anell s’acosti a ell.

»Naturalment, estimat Frodo, tot plegat constituïa un perill per a tu; i això m’ha preocupat profundament. Però era tant el que hi havia en joc que vaig haver de córrer cert risc…, encara que, fins i tot quan em trobava lluny, no ha passat un sol dia que no tingués La Comarca sota la vigilància de la meva mirada escodrinyadora. Creia que, mentre el guardessis sense emprar-lo, l’Anell no et podria afectar, o no de manera negativa, almenys no durant molt de temps. I has de recordar que fa nou anys, l’última vegada que ens vam veure, amb seguretat encara no en sabia gran cosa.

—I per què no el destruíeu, si acabeu de dir que és el que calia haver fet fa molt de temps? —tornà a exclamar-se en Frodo—. Si m’haguéssiu previngut, o si almenys m’haguéssiu fet arribar un missatge, jo podria haver-me’n desempallegat.

—De debò? Es pot saber com t’ho hauries fet? Ho has provat algun cop?

—No. Però suposo que podria martellejar-lo o fondre’l.

—Apa, prova-ho! —el comminà en Gàndalf—. Prova-ho ara!

En Frodo es tornà a treure l’Anell de la butxaca i se’l mirà. Ara tenia una aparença normal i suau, sense que hi pogués percebre cap marca o senyal. L’or semblava molt clar i pur, i en Frodo pensà que n’era, d’intens i bell, aquell color, i que feia un cercle perfecte. Era un objecte admirable i, en conjunt, preciós. En el moment d’agafar-lo ho havia fet amb la intenció de llençar-lo ben lluny, a la part més roent del foc. Ara, però, descobrí que no ho podia fer, almenys no sense un gran esforç. El sospesà al palmell, dubtós, i obligant-se a recordar tot el que en Gàndalf li havia explicat; i, llavors, amb un esforç de voluntat, va fer un moviment com per llençar-lo ben lluny… però s’adonà que se l’havia tornat a ficar a la butxaca.

En Gàndalf va riure amargament.

—Ho veus, Frodo? Tu tampoc ja no te’n pots desprendre tan fàcilment, no tens voluntat per fer-li mal. I jo no t’hi puc «obligar»…, llevat que recorri a la força, cosa que et destarotaria el magí. Perquè, si el que cal és destrossar l’Anell, la força és ben inútil. Encara que l’agafessis i el colpegessis amb un mall ben fort, no li faries ni una rascada. No pot ser destruït per les teves mans, ni per les meves.

»La teva petita llar de foc, naturalment, no serviria per fondre ni l’or normal i corrent. Aquest Anell ja hi ha passat sense rebre’n cap senyal, ni tan sols no l’ha escalfat. Però en tota La Comarca no hi ha cap ferrer amb una farga que el pogués canviar. Ni les encluses i els forns dels nans no servirien, no hi podrien res. Ha estat dit que el foc dels dracs podia fondre i consumir els Anells del Poder, però ara ja no queda a la terra cap drac en el qual el vell foc escalfi prou; i la veritat és que mai no existí cap drac, ni tan sols Ancàlagon el Negre, capaç de malmetre l’Anell Únic, l’Anell Sobirà, perquè aquest fou fet per en Sàuron en persona.

»Només hi ha un camí: trobar les Esquerdes del Fat a les profunditats de l’Oròdruin, la Muntanya de Foc i, si realment vols destruir l’Anell, llençar-lo allí dins perquè quedi per sempre fora de l’abast de l’Enemic.

—M’agradaria molt destruir-lo! —s’exclamà en Frodo—. O, més ben dit, que algú el destruís. Jo no estic pas fet per a aventures perilloses. Tant de bo mai no l’hagués vist, aquest Anell! Per què va venir a parar a les meves mans? Per què vaig ser jo l’elegit?

—Aquestes preguntes no poden ser contestades —va dir en Gàndalf—. Però pots estar segur que no fou pas per cap mèrit que els altres no tinguessin: en qualsevol cas, no fou per cap raó de poder ni de saviesa. Però has estat elegit, i per tant cal que usis tota la teva força, tot el teu cor i tota la teva llestesa.

—Però si en tinc tan poc, de tot això! Vós sou savi i poderós. No us voleu quedar amb l’Anell?

—De cap manera! —cridà en Gàndalf, tot aixecant-se d’un bot—. Amb aquest poder, el meu poder seria massa gran i terrible. I, amb mi, l’Anell adquiriria un poder encara més gran i més mortífer —els seus ulls espurnejaren i el seu rostre semblà encès per una mena de foc intern—. No em temptis! Perquè no vull tornar-me com s’ha tornat el Senyor Fosc. I, tanmateix, el camí que l’Anell s’obre cap al meu cor és fet de compassió, compassió envers la feblesa i desig de força per poder obrar el bé. No em temptis! No goso agafar-lo, ni tan sols per guardar-lo en lloc segur, fora de tot ús. El desig d’emprar-lo fóra massa gran per a la meva força, ja que me’n caldrà molta. M’esperen grans perills.

S’atansà a la finestra i va descórrer les cortines i obrí els porticons. La llum del sol inundà de bell nou l’estança. En Sam passà pel senderol del jardí, tot xiulant.

—I ara —va dir el màgic, girant-se una altra vegada cap a en Frodo—, tu ets qui ha de prendre la decisió. Jo sempre t’ajudaré —i, tot col·locant la mà sobre l’espatlla d’en Frodo, afegí—: T’ajudaré a suportar aquest pes mentre siguis tu qui l’hagi de suportar. Hem de fer alguna cosa, aviat. L’Enemic es mou.

Es produí un llarg silenci. En Gàndalf tornà a seure i féu unes pipades, com perdut en els seus pensaments. Semblava que tingués els ulls tancats, però, des de sota les parpelles, vigilava intensament en Frodo. En Frodo contemplà fixament les brases vermelles de la llar, fins que en tingué tota la mirada plena, i li semblà estar mirant el fons de profundíssims pous de foc. Estava pensant en les llegendàries Esquerdes del Fat i en el terror de la Muntanya Ardent.

—Bé! —digué per fi en Gàndalf—. En què penses? Has decidit què cal fer?

—No! —va respondre en Frodo, sortint d’aquella foscor i tornant als seus sentits, mentre descobria, amb sorpresa, que encara no era fosc i que, a través de la finestra, podia veure el jardí assolellat—. O potser sí. Pel que he comprès del que heu dit, suposo que he de conservar l’Anell i guardar-lo, almenys de moment, siguin quines siguin les conseqüències que això pugui tenir per a mi.

—Si el guardes amb aquesta intenció les conseqüències seran lentes, lentes i dolentes —va dir en Gàndalf.

—Ho suposo —acceptà en Frodo—. Però confio que aviat pugueu trobar algú que el guardi millor. Mentrestant, tanmateix, sembla que sóc un perill, un perill per a tots els qui viuen prop meu. No puc quedar-me l’Anell i continuar aquí. Hauré de deixar l’Atzusac, marxar de La Comarca, abandonar-ho tot i anar-me’n.

»M’agradaria salvar La Comarca, si puc… —sospirà—, tot i que de vegades he pensat que l’aturament i la ruqueria dels seus habitants no podia ser descrita amb paraules, i que un terratrèmol o una invasió de dracs els aniria d’allò més bé. Però ara he canviat de parer. Crec que mentre La Comarca quedi enrere, segura i confortable, el meu vagareig em semblarà més suportable: sabré que, en algun lloc, continua existint una terra on mantenir-se ferm, encara que els meus peus no puguin tornar a trepitjar-la.

»Déu n’hi do les vegades que he pensat de marxar, però m’ho imaginava com una mena de vacances, una sèrie d’aventures com les d’en Bilbo o millors, que acabarien pacíficament. Això, però, representa l’exili, fugir d’un perill per caure en un altre que sempre anirà al meu encalç. I suposo que, si vull fer això i salvar La Comarca, hauré de marxar tot sol. Però em sento molt poqueta cosa, i molt desarrelat i, en fi…, desesperat. L’Enemic és tan fort i tan terrible!

Tot i que no ho confessà a en Gàndalf, a mesura que parlava en el seu cor s’encengué un gran desig de seguir en Bilbo… De seguir-lo i potser, fins i tot, de tornar-lo a trobar. Fou tan fort que apaivagà la seva por: gairebé hauria pogut sortir a corre-cuita en aquell mateix moment i seguir camí avall sense el seu barret, talment com en Bilbo havia fet un matí semblant, molt de temps enrere.

—Estimat Frodo! —va fer en Gàndalf—. Els hòbbits realment sou unes criatures sorprenents, com ja he dit abans. Podeu aprendre tot el que hi ha per conèixer dels seus costums en un mes, i tanmateix, després de cent anys, en un cas de necessitat encara us poden sorprendre. Gairebé no m’esperava aquesta resposta, ni tan sols de tu. Però en Bilbo no errà gens quan elegí el seu hereu, encara que no s’imaginava que pogués ser tan important. Temo que tens tota la raó. L’Anell no podrà continuar ocult a La Comarca per molt de temps, i pel teu propi bé, i el d’altres, te n’hauràs d’anar, i deixar el cognom Saquet darrere teu. És un cognom que no et proporcionarà cap seguretat, ni fora de La Comarca, ni a les Terres Salvatges. Ara et donaré un cognom amb què viatjar. Quan ho facis, fes-ho com a senyor Puigdavall.

»Però no penso que hagis d’anar-hi sol. No, si coneixes algú en qui puguis confiar, i que estigui disposat a romandre al teu costat… i que tu estiguis disposat a endur-te cap a perills desconeguts. Si cerques un company, tria’l amb molt de compte! I vés amb compte, també, amb el que dius, fins i tots als teus millors amics! L’Enemic té molts espies i moltes maneres d’escoltar.

De sobte callà com si parés l’oïda. En Frodo s’adonà que tot estava molt silenciós, part de dins i part de fora. En Gàndalf s’atansà de puntetes fins a un costat de la finestra. Després amb un bot s’enfilà a l’ampit i estirà un dels seus llargs braços enfora i cap avall. Se sentí un xiscle, i el caparró enrinxolat d’en Sam Gamgí aparegué engrapat per una orella.

—Manoi, manoi, per la meva barba! —va dir en Gàndalf—. En Sam Gamgí, oi? Em vols dir què feies?

—Que Déu l’empari, senyor Gàndalf, a disposar! —va dir en Sam—. No res! De totes maneres havia començat a retallar la vora de gespa sota la finestra, ja m’entén, oi?

I agafà les tisores de jardí i les mostrà com a evidència.

—No, no t’entenc —va fer en Gàndalf, cellajunt—. Ja fa una bona estona que no sento que facis anar les tisores. Quant de temps fa que ens escoltes d’amagat?

—Escoltar-los d’amagat, senyor? No l’entenc, i perdoni’m. No hi ha ningú amagat a l’Atzusac, en pot estar segur.

—No siguis ximplet! Què has sentit, i per què ens escoltaves? —els ulls d’en Gàndalf espurnejaren i les seves celles s’arrufaren com crins.

—Senyor Frodo, si us plau! —suplicà en Sam, estremint-se—. No permeti que em faci mal, senyor! No permeti que em transformi en cap cosa rara! El vellet de mon pare s’enduria un disgust tan gros. No volia fer res de dolent, senyor, li ho prometo pel meu honor!

—No et farà cap mal —va dir en Frodo, que amb prou feines podia aguantar-se el riure, tot i que també ell estava sorprès i força confús—. Sap tan bé com jo que no volies fer res de dolent. Però aixeca’t i contesta d’un cop el que et pregunten.

—Bé doncs…, senyor —va fer en Sam vacil·lant un xic—. He sentit que parlava d’alguna cosa que no he entès de seguida, alguna cosa d’un enemic, i d’anells, i del senyor Bilbo, senyor, i de dracs i d’una muntanya ardent, i… d’elfs, senyor. He escoltat perquè no he sabut estar-me’n, senyor, si entén el que vull dir. Que el Senyor em perdoni, senyor, però aquesta mena de contes m’encanten. I, a més, me’ls crec, digui el que digui en Ted. Elfs, senyor! M’agradaria tant poder-ne veure! Quan es posi en camí, no em podria dur amb vostè, senyor, perquè vegi els elfs?

De cop i volta en Gàndalf esclafí a riure.

—Passa a dins! —li cridà, i estirant ambdós braços enlairà el sorprès Sam, les tisores, els bocins de gespa segada i tota la resta, el féu passar directament per la finestra i el plantà al terra—. Que et duguin a veure els elfs, oi? —va dir, mirant-lo fit a fit però amb un somriure que li il·luminava la cara—. De manera que has sentit que el senyor Frodo se’n va?

—Sí, senyor. I és per això que m’he ennuegat, que és el que em penso que vostè ha sentit. He provat de contenir-me, senyor, però se m’ha escapat: m’ha deixat tan trasbalsat…

—No hi podem fer res, Sam —va dir en Frodo amb tristor. De sobte acabava de comprendre que fugir de La Comarca representava més comiats dolorosos que el simple fet d’abandonar les comoditats familiars de l’Atzusac—. Me n’hauré d’anar. Però —i aquí mirà durament en Sam— si realment em tens alguna mena d’estimació, ho hauràs de mantenir en secret com un mort. Entesos? Si no ho fas, només que se t’escapi una sola paraula del que has sentit aquí, aleshores espero que en Gàndalf et converteixi en un gripau pigat i que ompli el jardí de serpotes d’herba.

En Sam va caure de genolls, tremolant.

—Aixeca’t, Sam! —va dir en Gàndalf—. Se m’ha acudit una cosa millor. Una cosa que et farà mantenir la boca tancada i que et castigarà com mereixes per escoltar d’amagat. Te n’aniràs amb el senyor Frodo!

—Jo, senyor? —exclamà en Sam, incorporant-se d’una revolada com un gos que hom treu a passejar—. Anar-hi jo, a veure els elfs i tot això! Visca! —cridà, i aleshores es posà a plorar.





Capítol III

TRES FAN COMPANYIA


—Us n’hauríeu d’anar silenciosament, i us n’hauríeu d’anar aviat —va dir en Gàndalf. Ja havien transcorregut dues o tres setmanes i en Frodo encara no donava senyals de disposar-se a marxar.

—Ho sé, però és difícil fer totes dues coses al mateix temps —objectà—. Si m’esfumés com en Bilbo en un tres i no res, tota La Comarca n’aniria plena.

—No pots esfumar-te, de cap de les maneres! —afegí en Gàndalf—. Això no ens serviria de res! He dit aviat, no immediatament. Si no se t’acut cap manera d’escapolir-te de La Comarca sense que tothom se n’assabenti, val més que ho retardis una mica. Però no hauries de deixar-ho córrer gaire temps.

—Què me’n dieu de la tardor, immediatament després del nostre aniversari? —preguntà en Frodo—. Crec que segurament aleshores podria tenir alguna cosa enllestida.

La veritat és que, ara que havia arribat el moment, la partida se li feia una muntanya. L’Atzusac semblava una residència molt més envejable del que havia estat durant molts d’anys, i volia assaborir tant com li fos possible aquell darrer estiu a La Comarca. Sabia que, quan arribés la tardor, almenys aquella part del seu cor pensaria amb més gust a viatjar, com sempre li havia esdevingut en aquella estació. I la veritat és que, en el seu fur intern, havia decidit de marxar el dia del seu cinquantè aniversari: i el dia que en Bilbo en faria cent vint-i-vuit. D’alguna manera li semblava que era l’avinentesa escaient per posar-se en camí i seguir-lo. En el seu magí, el fet de seguir en Bilbo era el més important, i l’única cosa que feia que la idea de marxar fos suportable. Pensava tan poc com podia en l’Anell, i on el duria al capdavall. Però no comunicà tots els seus pensaments a en Gàndalf. I és difícil de dir el que el màgic en pogué endevinar.

Mirà en Frodo i va somriure.

—Molt rebé! —va dir—. Crec que ja n’hi haurà prou…, però que no sigui més tard. Començo a estar molt nerviós. Mentrestant, fes força bondat, i que no se t’escapi cap indicació de cap on penses anar! I vigila que a en Sam Gamgí no se li afluixi la llengua. Si xerra, el convertiré de debò en un gripau.

—Pel que fa a on penso anar —va dir en Frodo— és difícil que se me n’escapi alguna cosa, perquè ni jo mateix no en tinc una idea clara.

—No siguis ridícul! —va dir en Gàndalf—. No et previnc pas perquè no deixis una adreça a correus! Però te’n vas de La Comarca…, i això no cal que ho sàpiga ningú, fins que siguis ben lluny. I te n’hauràs d’anar, o si més no, posar-te en camí, sigui cap al nord, el sud, l’est o l’oest…, i la direcció no ha de ser coneguda de cap de les maneres.

—He estat tan ocupat amb la idea de marxar de l’Atzusac, i d’acomiadar-me, que ni tan sols no he pensat en la direcció a seguir —va dir en Frodo—. On he d’anar? I per què m’he de regir? Quina haurà de ser la meva empresa? En Bilbo se n’anà a buscar un tresor, anar-hi i tornar-ne, però jo me n’he de desempallegar d’un, i no he de tornar, segons puc esbrinar.

—No pots esbrinar gran cosa —va fer en Gàndalf—. I jo tampoc. Potser la teva tasca serà trobar les Esquerdes del Fat; però és possible que aquesta tasca estigui reservada a uns altres: no ho sé del cert. En qualsevol cas, encara no estàs preparat per a aquest llarg camí.

—De cap manera! —acceptà en Frodo—. Mentrestant, però, quina direcció he de seguir?

—Cap al perill, però sense arrauxar-te, sense anar-hi massa directament —respongué el màgic—. Si vols el meu consell, tira cap a Rivendell. Aquest trajecte no hauria de resultar gaire perillós, encara que el camí és menys fàcil del que era, i empitjorarà a mesura que avanci l’any.

—Rivendell! —va repetir en Frodo—. Molt bé: em dirigiré cap a l’est i aniré cap a Rivendell. Duré en Sam a visitar els elfs: n’estarà encantat.

Ho va dir amb despreocupació; però el seu cor se sentí de cop i volta commogut pel desig de veure la casa de N’Élrond, el mig elf, i de respirar l’aire d’aquella vall pregona on encara vivia en pau molta gent del Poble Bell.

Un vespre d’estiu una notícia sorprenent arribà a La Mata d’Heura i a El Drac Verd. Els gegants i d’altres portents de les fronteres de La Comarca restaren oblidats en favor d’assumptes més importants: el senyor Frodo es venia l’Atzusac; més ben dit, ja se l’havia venut…, als Vilabossots i de Saquet!

—I per un bon pessic, a més —deien uns.

—Per un preu regalat —deien uns altres, cosa molt més probable tractant-se d’una compradora com la senyora Lobèlia. (L’Oto havia mort feia uns quants anys, a l’edat madura però desil·lusionada de 102 anys).

La raó per la qual el senyor Frodo posava a la venda el seu bell cau donava peu encara a més conjectures que el preu. Uns pocs defensaven la teoria, que rebia el suport dels assentiments i les al·lusions del mateix senyor Saquet, que els diners d’en Frodo s’acabaven: pensava deixar Hobbiters i anar a viure modestament dels beneficis de la venda a La Boqueria, entre els seus parents els Brandiboc.

—Tan lluny com pugui dels Vilabossots i de Saquet —afegien alguns. Però la noció de la riquesa incommensurable dels Saquets de l’Atzusac havia arrelat tan fortament que molta gent considerava que això era difícil de creure, més difícil que qualsevol altra raó o despropòsit que els pogués suggerir llur imaginació; molts atribuïen la decisió a algun estratagema fosc i encara no revelat per part d’en Gàndalf. Tot i que aquest no feia gens d’enrenou i no es deixava veure durant el dia, era del domini comú que es trobava «amagat a l’Atzusac». Fos quina fos la manera com aquella mudança podia encaixar amb els designis de la seva màgia, el que no hi havia eren dubtes sobre el fet concret: en Frodo Saquet se’n tornava a La Boqueria.

—Sí, m’hi traslladaré aquesta tardor —deia ell—. En Merry Brandiboc m’està cercant un bon cauet que em faci el pes, o potser una torreta.

La veritat és que, amb l’ajut d’en Merry, ja havia elegit i comprat una caseta a Comacric, al camp més apartat de Vilaboc. I davant tota la gent, llevat d’en Sam, feia veure que pensava establir-s’hi de manera permanent. La decisió de posar-se en camí vers l’est era la que li havia suggerit la idea; perquè La Boqueria quedava a les fronteres orientals de La Comarca, i com que hi havia viscut de nen, el fet que hi volgués tornar seria, si més no, creïble.

En Gàndalf romangué a La Comarca durant més de dos mesos. Després, un vespre, a la fi de juny, poc després que els plans d’en Frodo haguessin quedat finalment ultimats, anuncià inesperadament que se’n tornaria a anar l’endemà al matí.

—Només per un període curtet, espero —va dir—. Però he de baixar fins més enllà de les fronteres del sud per tal d’obtenir algunes notícies…, si puc. He estat aturat més del que calia.

Va parlar despreocupadament, però a en Frodo li semblà que tenia un aspecte força preocupat.

—Ha ocorregut alguna cosa? —li preguntà.

—Bé, no; però he sentit una cosa que em fa ànsia i cal que em posi en camí. Si, al capdavall, crec necessari que te’n vagis de seguida, tornaré immediatament, o almenys t’ho faré saber. Mentrestant tu continua amb el teu pla; però vigila més que mai i, d’una manera especial, vigila l’Anell. Deixa’m que t’ho remarqui un cop més: no el fessis servir pas!

Se n’anà a l’alba.

—Tornaré qualsevol dia d’aquests —va dir—. Com a molt tard tornaré el dia de la festa d’acomiadament. Crec que, tot comptat i debatut, és possible que necessitis la meva companyia per al camí.

Al començament en Frodo se sentí força preocupat, i es va preguntar què era el que en Gàndalf podia haver sentit a dir; però la seva intranquil·litat s’anà esvaint, i el bon temps li va fer oblidar els maldecaps durant una temporadeta. La Comarca gairebé mai no havia tingut un estiu tan bo, ni tampoc una tardor tan esplendorosa: els arbres eren curulls de pomes, la mel regalimava de les bresques i el gra s’havia fet alt i abundós.

La tardor ja havia avançat força abans que en Frodo tornés a preocupar-se per en Gàndalf. El setembre s’anava escolant i continuava sense tenir-ne cap notícia. L’aniversari, i el trasllat, s’acostaven i en Gàndalf continuava sense aparèixer ni enviar cap missatge. L’Atzusac començà a anar atrafegat. Alguns dels amics d’en Frodo s’hi instal·laren per ajudar-lo a empaquetar les coses: hi havia en Fredegar Bultó i en Folco Bofin, i naturalment els seus amics del cor, en Pippin Tuc i en Merry Brandiboc. Entre tots plegats van deixar la casa potes enlaire.

El dia vint de setembre dues carretes cobertes sortiren cap a Vilaboc, cap a la seva nova casa, carregades fins a dalt, amb tot el mobiliari i les pertinences que en Frodo no havia venut, i es dirigiren cap al pont del Brandivín. L’endemà en Frodo es posà nerviós de debò, i estigué constantment a l’aguait per si apareixia en Gàndalf. Dijous, el matí del seu aniversari, el dia s’aixecà tan clar i magnífic com ho havia estat, feia molt de temps, per a la gran festa d’en Bilbo. En Gàndalf continuava sense aparèixer. Al vespre en Frodo va fer la seva festa d’acomiadament: fou bastant reduïda, només un sopar per a ell i els seus quatre ajudants, però estava neguitós i no estava d’humor per a festes. La idea que havia de separar-se dels seus joves amics tan aviat li llastava el cor. Es preguntava com els ho faria saber.

Els quatre joves hòbbits, tanmateix, es trobaven d’allò més bé, i la festa aviat esdevingué molt alegre malgrat l’absència d’en Gàndalf. El menjador era buit a excepció de la taula i les cadires, però el sopar era excel·lent i hi havia bon vi: el vi d’en Frodo no havia estat venut als Vilabossots i de Saquet.

—Passi el que passi amb la resta de les meves coses, quan els Vilabossots i de Saquet hi posin les urpes, almenys ja hauré trobat una bona casa per a aquest vinet! —va dir en Frodo tot buidant la seva copa. Era la darrera gota de «Vinya Vella».

Un cop hagueren cantat moltes cançons i parlat de moltíssimes coses que havien fet plegats, brindaren per l’aniversari d’en Bilbo i van beure a la seva salut i a la d’en Frodo conjuntament, segons el costum d’en Frodo. En acabat sortiren per prendre una mica l’aire i mirar els estels, i després se n’anaren a dormir. La festa d’en Frodo havia acabat, i en Gàndalf no havia aparegut.

L’endemà al matí s’aqueferaren carregant una altra carreta amb el que quedava de l’equipatge. En Merry era qui s’ocupava d’això, i se n’anà amb en Fati (és a dir, amb en Fredegar Bultó).

—Algú hi haurà de ser i escalfar la casa abans que hi arribis —va dir en Merry—. Apa, ja ens veurem…, demà passat, si no us adormiu pel camí!

En Folco se n’anà a casa havent dinat, però en Pippin féu el ronsa. En Frodo estava inquiet i ansiós, i escoltava qualsevol soroll per si era en Gàndalf. Decidí esperar fins al capvespre. Després d’això, si en Gàndalf el volia amb urgència, ja aniria a Comacric, i fins i tot era possible que hi arribés abans que ell. Perquè en Frodo pensava anar-hi a peu. El seu pla, tant per plaer i per fer una darrera ullada a La Comarca com per qualsevol altra raó, era caminar des de Hobbiters fins a la barca de Vilaboc, bo i prenent-s’ho amb molta calma.

—Així també començaré a posar-me en forma —va dir, mentre es contemplava en un mirall polsós al rebedor mig buit. No s’havia escarrassat a caminar des de feia molt de temps, i li semblà que la imatge que li arribava era una mica tova.

Havent dinat, amb gran enuig per part d’en Frodo, aparegueren els Vilabossots i de Saquet: la Lobèlia i el seu fill de cabell sorrenc, en Lotho.

—Per fi és nostre! —va dir la Lobèlia, en traspassar el llindar. No era un comentari gens educat, ni estrictament cert, perquè la venda de l’Atzusac no passava a ser efectiva fins a mitjanit. La Lobèlia, però, potser podria ser perdonada: s’havia vist obligada a esperar per l’Atzusac setanta-set anys més del que en un altre temps havia confiat, i ara ja en tenia cent de repicats. Tant se val, s’hi havia presentat a fi de comprovar que no s’havien endut res del que ella havia pagat; i volia les claus. Trigà molt a quedar-ne satisfeta, perquè havia dut un inventari sencer i el va comprovar peça per peca. A la fi se n’anà amb en Lotho i la clau sobrera i amb la prometença que l’altra clau quedaria amb els Gamgís al passatge del Sac. Remugà i deixà ben palès que considerava que els Gamgís eren capaços de rapinyar el cau durant la nit. En Frodo no li oferí ni el te.

El te el va prendre amb en Pippin i en Sam Gamgí a la cuina. Havia estat oficialment anunciat que en Sam aniria amb ell a Vilaboc «per treballar per al senyor Frodo i tenir cura de la seva mica de jardinet»; arranjament que havia estat aprovat pel Vellot, tot i que no el consolà del panorama de tenir la Lobèlia com a veïna.

—La darrera vegada que mengem a l’Atzusac! —va dir en Frodo, tot enretirant la cadira. Deixaren els plats bruts perquè els rentés la Lobèlia. En Pippin i en Sam tancaren les tres motxilles i les amuntegaren al porxo. En Pippin va sortir a fer una darrera passejada pel jardí. I en Sam va desaparèixer.

El sol s’amagà. L’Atzusac semblava trist i llòbrec i desendreçat. En Frodo vagarejà per les cambres que li eren familiars, i va veure com la llum de la posta s’esmorteïa a les parets i com les ombres s’estenien silenciosament pels racons. A dins, a poc a poc, s’anà fent fosc. Sortí i baixà fins al capdavall del senderol, i després s’endinsà pel camí del Turó. Mig esperava veure en Gàndalf pujant a grans gambades enmig del crepuscle.

El cel era clar i els estels esdevenien més lluents.

—Farà una nit molt bona —va dir en veu alta—. És un bon començament. Tinc ganes de caminar. Ja no suporto més haver d’esperar de braços plegats. Em posaré en camí, i en Gàndalf m’haurà de seguir.

Féu mitja volta per tornar-se’n, i llavors s’aturà, perquè acabava de sentir unes veus, a la cantonada mateix, al final del passatge del Sac. Una veu era, amb tota seguretat, la del Vellot; l’altra era estranya, i tenia alguna cosa desagradable. No pogué esbrinar el que deia, però sentí les respostes del Vellot, que eren força insolents. El vell semblava empipat.

—No, el senyor Saquet se n’ha anat. Se n’ha anat aquest matí, i el meu Sam se n’ha anat amb ell: tant se val, tot el que tenia s’ho han endut. Sí, s’ho ha venut o s’ho han endut, ja li ho he dit. Per què? Això no és cosa meva, ni seva tampoc. A on? No és pas cap secret. S’ha traslladat a Vilaboc o en algun indret similar, per allà baix, lluny. Sí que ho és…, un bon camí. El que és jo, mai no he estat tan lluny, són una gent rara, els de La Boqueria. No. No puc donar cap encàrrec. Que tingui bona nit!

Les petjades s’allunyaren Turó avall. En Frodo es preguntà vagament per què li semblava un gran alleujament que no haguessin pujat fins dalt el Turó. «Suposo que estic cansat de preguntes i que fiquin el nas a les meves coses», pensà. «Mira que n’arriben a ser, de preguntaires!». Gairebé s’havia decidit a anar al Vellot i preguntar-li qui havia estat l’inquisidor, però s’ho rumià millor (o pitjor), i féu mitja volta i tornà ràpidament a l’Atzusac.

En Pippin era assegut damunt la seva motxilla, al porxo. En Sam no hi era. En Frodo entrà per la porta ben fosca.

—Sam! —cridà—. Sam! Ha arribat l’hora!

—Ja vinc, senyor! —arribà com a resposta des de molt endins, seguida aviat per en Sam en persona, que s’eixugava la boca. S’havia estat acomiadant del barril de cervesa del celler.

—Has enllestit, Sam? —va dir en Frodo.

—Llestos, senyor. Ara duraré una bona estoneta, senyor.

En Frodo tancà la porta rodona amb pany i clau, i lliurà la clau a en Sam.

—Corre amb això fins a casa teva, Sam! —va dir—. Després trenca pel passatge i reuneix-te amb nosaltres tan aviat com puguis al cancell que hi ha al caminal darrere els prats. Aquesta nit no passarem pel poble. Hi ha massa orelles a l’aguait i massa ulls que espien.

En Sam sortí corrent a tota velocitat.

—Bé, per fi ens posem en camí! —digué en Frodo. Es carregaren les motxilles a l’esquena, agafaren els bastons i doblaren la cantonada bo i dirigint-se cap a la banda oest de l’Atzusac.

—Adéu-siau! —va dir en Frodo, contemplant les finestres buides i fosques. I agità la mà, i després es girà i (seguint en Bilbo, si ho hagués sabut) va córrer darrere en Peregrín, pel senderol del jardí avall. Saltaren la tanca pel lloc més baix, al fons de tot, continuaren pels camps i es diluïren en la nit com un xiuxiueig entre les herbes.

A la falda del Turó, al vessant oest, arribaren al cancell que donava a un estret caminal. S’hi aturaren i s’ajustaren les corretges de les motxilles. En Sam hi aparegué tot seguit, saltant ràpidament i panteixant amb força; duia la seva pesant motxilla col·locada molt amunt a l’esquena, i s’havia posat al cap un sac de feltre alt i sense forma, que ell anomenà capell. En l’obscuritat tenia un aspecte molt similar al d’un nan.

—Estic convençut que m’heu encolomat les coses més pesants —va dir en Frodo—. Compadeixo els cargols i totes les criatures que han de carregar la casa a l’esquena.

—Jo encara puc dur molt més pes, senyor. El meu farcell és bastant lleuger —va dir en Sam resoludament i faltant a la veritat.

—No, no ho facis, Sam! —l’advertí en Pippin—. Li farà molt de bé. No hi té res més que el que ens ha ordenat que hi poséssim. Darrerament ha estat una mica mandrós i el pes no se’l sentirà tant quan hagi caminat una miqueta pel seu compte.

—Sigueu considerats amb un pobre hòbbit vell! —va riure en Frodo—. Segur que, abans d’arribar a La Boqueria, quedaré més esprimatxat que un branquilló de salze. Xerrava per xerrar. Sospito que has agafat més pes del que et pertoca, Sam, de manera que la propera vegada que fem les motxilles seré jo qui me n’encarregui —i tornà a agafar el seu bastó—. Som-hi, a tots ens agrada de caminar en l’obscuritat, de manera que val més que deixem enrere algunes milles abans de ficar-nos al llit.

Durant un tros curtet continuaren pel caminal en direcció oest. Després el deixaren per girar cap a l’esquerra i tornaren a endinsar-se silenciosament pels prats. Caminaven en fila tot seguint les tanques i els bosquets limítrofs, i la nit s’anà espesseint al seu voltant. En llurs capes fosques eren tan invisibles com si tots haguessin dut anells màgics. Com que tots tres eren hòbbits, i procuraven caminar silenciosament, no feien ni un soroll que d’altres hòbbits haguessin pogut detectar. Fins i tot les salvatgines dels camps i dels boscos gairebé no s’adonaren de llur pas.

Després d’una bona estona van creuar l’Aigua, a l’oest de Hobbiters, a través d’una post estreta que feia de pont. Allí el corrent no era més que una cinta negra que serpentejava, vorejada per grans verns inclinats. Una o dues milles més cap al sud travessaren apressadament la gran carretera del pont del Brandivín; ara eren a La Tuqueria, i descrivint una corba cap al sud-est s’encaminaren cap al país del Puig Verd. Quan començaren a escalar-ne els primers pendents miraren enrere i albiraren allà lluny els llums de Hobbiters que feien pampallugues a l’amable vall de l’Aigua. Aviat desaparegué en els plecs de la terra enfosquida, i fou seguit per Voralaigua al costat del seu estany grisenc. Quan la llum de la darrera granja quedà molt enrere, entrellucant entre els arbres, en Frodo es girà i agità una mà en signe d’acomiadament.

—Em pregunto si mai tornaré a contemplar des d’aquí aquesta vall —va dir amb veu molt pausada.

Quan feia unes tres hores que caminaven, s’aturaren a descansar. Feia una nit clara, freda i estelada, però manyocs de boira que semblaven fum pujaven arrapats als vessants des dels rius i les marjalades fondes. Bedolls de fullam esclarissat, que es gronxaven amb el vent lleuger, damunt els seus caps, teixien una xarxa negra contra la pal·lidesa del cel. Van prendre un sopar molt frugal (per als hòbbits), i prosseguiren el camí. Aviat es toparen amb un camí estret, que feia moltes pujades i baixades, fins a fondre’s, grisós, en l’obscuritat que tenien al davant: era el camí cap a les Cases del Bosc i Estoc, i la barca de Vilaboc. Pujava tot allunyant-se de la carretera principal a la vall de l’Aigua, i zigzaguejava per les faldes del Puig Verd cap a l’Extrem Boscós, un racó feréstec del Quartó Est.

Després d’una estona s’encaminaren per un vial molt solcat que avançava entre arbres que fregaven les seves fulles seques en la nit. Era molt fosc. Al començament xerraren, o taral·lejaren suaument alguna cançó tots tres plegats, car ara ja es trobaven molt lluny d’oïdes inquisitives. Després continuaren progressant en silenci, i en Pippin començà a quedar ressagat. Finalment, quan començaven a pujar un rost molt fort, es detingué i badallà.

—Tinc tanta son —va dir— que no trigaré gaire a caure adormit al camí. Que penseu dormir a peu dret? Ja quasi és mitjanit.

—Pensava que t’agradava caminar de nit —va dir en Frodo—. Però no tenim gaire pressa. En Merry ens espera en qualsevol moment demà passat; la qual cosa ens deixa encara prop de dos dies més. Ens aturarem al primer indret avinent.

—El vent bufa de l’oest —comentà en Sam—. Si arribem a l’altre vessant d’aquest turó, trobarem algun lloc arrecerat i prou confortable, senyor. Un xic més endavant hi ha un bosc d’avets secs, si no em falla la memòria.

En Sam coneixia bé la contrada en un radi de vint milles als volts de Hobbiters, però aquest era el límit de la seva geografia.

En acabar de passar el cim del turó descobriren la clapa d’avets. Abandonaren el camí i s’endinsaren en la fosca dels arbres, que feia una forta olor de reïna, i aplegaren branquillons secs i pinyes per encendre un foc. Les flames no trigaren a crepitar alegrement al peu d’un gran avet, i romangueren asseguts al voltant del foc una estona, fins que començaren a fer capcinades. Llavors, cadascú en un angle de les arrels del gran arbre, s’agemoliren tapats per les capes i les flassades, i aviat quedaren profundament adormits. No consideraren que els calgués cap vigilància; el mateix Frodo no tenia encara temença de cap perill, ja que continuaven trobant-se al cor de La Comarca. Algunes criatures s’acostaren i els observaren quan el foc s’hagué consumit. Una guineu que travessava el bosc per coses de la seva incumbència s’hi aturà uns quants minuts i els ensumà.

«Hòbbits!», pensà. «Bé, quina serà la pròxima? He sentit que passen coses estranyes en aquesta terra, però crec que mai no havia sentit a dir que els hòbbits poguessin dormir al ras, sota un arbre. I n’hi ha tres! Hi ha d’haver alguna cosa molt rara darrere tot això». I tenia tota la raó del món, encara que mai no arribà a saber res més d’aquest afer.

I arribà el matí, pàl·lid i humit. En Frodo fou el primer a despertar-se, i descobrí que una rel se li havia clavat a l’esquena i que tenia el coll encarcarat. «Caminar per gust! Per què no hi dec haver anat amb carro?», pensà, com solia fer a la primeria de qualsevol expedició. «I pensar que he venut tots els meus magnífics llits de plomes als Vilabossots i de Saquet! El que es mereixen són aquestes arrels de l’arbre». I estirà els braços per desentumir-se.

—Amunt, hòbbits! —cridà—. Fa un matí esplèndid.

—Què li trobes, d’esplèndid? —preguntà en Pippin, espiant amb un ullet per damunt de la gira de la seva manta—. Sam! Prepara’m l’esmorzar per a dos quarts de deu! Ja has omplert la banyera amb aigua calenta?

En Sam s’aixecà d’un bot, amb els ulls lleganyosos.

—No, senyor, encara no l’he omplert, senyor! —va dir.

En Frodo va arrencar les flassades a en Pippin i el féu rodolar, i després es dirigí passejant fins al llindar del bosc. Lluny, cap a orient, el sol despuntava vermellós entre les boires espesses que embolcallaven el món. Els arbres de la tardor, tocats de daurat i de roig, semblaven navegar sense arrels en una mar d’ombres. Una mica per dessota, cap a l’esquerra, el camí baixava amb un gran pendent cap a una coma i hi desapareixia.

Quan tornà, en Sam i en Pippin ja havien encès un bon foc.

—Aigua! —cridava en Pippin—. On és l’aigua?

—Pots estar ben segur que no la tinc guardada a les butxaques —va respondre-li en Frodo.

—Pensàvem que havies anat a buscar-ne —explicà en Pippin, atrafegat preparant el menjar i les tasses—. Valdrà més que hi vagis ara.

—Tu també hi pots venir —afegí en Frodo—, i duu totes les cantimplores.

Al peu del turó, hi passava un rierol. Hi ompliren les cantimplores i una petita tetera de càmping tot aprofitant una caiguda on l’aigua saltava des d’uns quants peus d’alçària damunt una veta de pedra grisenca. Era glaçada; i va esbufegar i grunyir mentre es rentaven la cara i les mans.

Quan acabaren d’esmorzar i s’hagueren tornat a carregar les motxilles, ja eren més de les deu i el dia començava a ser bo i calorós. Baixaren el pendent, i travessaren el rierol allà on s’enfonsava sota el camí, i pujaren per la banda següent, i amunt i avall per una altra serralada de turons i en aquest punt les seves capes, flassades, l’aigua, el menjar i la resta de l’equipament els semblaven una càrrega ben feixuga.

La marxa del dia prometia ser una empresa cansada i calorosa. Després d’algunes milles, tot i així, el camí deixà de pujar i baixar, s’enfilava fins al cim d’un espadat molt agut fent una mena de ziga-zagues mandroses, i després es disposava a baixar per darrera vegada. Al davant veien les terres baixes clapejades per petits manyocs d’arbres que es fonien en la distància fins a formar una boirina marronosa allà on hi havia els boscos. Estaven mirant per damunt de l’Extrem Boscós, cap al riu Brandivín. El camí es descabdellava al seu davant com un cordill.

—El camí no té aturador —va dir en Pippin—, però jo no puc continuar sense un descans. Ja fa estona que ens hauríem d’haver aturat a dinar.

I es va asseure a la vorera del camí i mirà cap a l’est, cap a aquella boirina darrere la qual discorria el riu i hi havia la fi de La Comarca on havia transcorregut tota la seva vida.

En Sam romangué dempeus al seu costat. Els seus ulls rodons eren oberts com taronges…, car mirava a través de terres que mai no havia vist, cap a un nou horitzó.

—És en aquests boscos que viuen els elfs? —preguntà.

—Que jo sàpiga, no —respongué en Pippin.

En Frodo callava. També ell contemplava l’est, i el camí que es perdia enllà enllà, com si fos el primer cop que el veiés. Inesperadament parlà, en veu alta, però com si parlés per a ell mateix, tot dient lentament:


El Camí va sempre endavant

des de la porta on començà.

Molt enllà es va allunyant,

l’he de seguir, ho he de provar.

Seguir-lo amb els peus cansats

fins que ens dugui als grans vials

on es creuen els destins.

I un cop allí? No ho sé dir.



—Això sembla un fragment de les antigues rimes d’en Bilbo —va dir en Pippin—. O és una de les teves imitacions? En conjunt no sembla gaire encoratjadora.

—No ho sé —va respondre en Frodo—. M’ha vingut així, de sobte, a mesura que l’anava dient; però és possible que l’hagi sentit fa molt de temps. La veritat és que em fa pensar molt en el Bilbo dels darrers anys, abans que marxés. Molt sovint solia dir que sols hi havia un camí; que era com un gran riu: les seves fonts són al llindar de cada casa i tots els camins li són afluents. «Sortir per la teva porta, Frodo, sempre és perillós», solia dir. «Vas a parar al camí, i si no atures els peus, no tens manera de saber on poden arrossegar-te. T’adones que aquest és el mateix camí que travessa el Bosc Llobregós, i que, si el deixes fer, pot dur-te fins a la Muntanya Solitària o fins i tot més enllà i a llocs encara pitjors?». Solia dir això al senderol davant la porta principal, a l’Atzusac, especialment quan tornava de fer un passeig llarg.

—Bé, el camí no se m’endurà enlloc, almenys durant una horeta —comentà en Pippin, despenjant-se la motxilla. Els altres van seguir el seu exemple, tot recolzant les motxilles contra la vorera i estirant les cames al camí. Havent descansat, van fer un bon dinar, i després descansaren més.

El sol començava a davallar i la llum de la tarda queia sobre les terres quan començaren la baixada del turó. De moment, al camí, no hi havien trobat ni una ànima. Aquell vial no era gaire usat, ja que els carros hi passaven malament, i el trànsit cap a l’Extrem Boscós era molt reduït. Feia ja una hora o més que tornaven a trescar quan en Sam s’aturà un moment com si escoltés. Ara ja es trobaven en terreny pla, i el camí, després de totes aquelles giragonses, continuava ben recte a través de camps d’herbei amb alguns arbres alts disseminats, anunci dels boscos que s’aproximaven.

—Sento un poni o un cavall que s’acosta pel camí a les nostres espatlles —va dir en Sam.

Miraren enrere, però el revolt del camí els impedia de veure-hi gaire lluny.

—Em pregunto si deu ser en Gàndalf que ens ve a l’encalç —va dir en Frodo; però al moment mateix de dir-ho tingué la sensació que no ho era, i un sobtat desig d’ocultar-se de la vista del genet s’apoderà d’ell.

»Potser no té gaire importància —va afegir a manera de disculpa—, però m’estimaria més que no em veiessin pel camí…, ningú. Estic fart que sàpiguen i discuteixin tot el que faig. I si és en Gàndalf —afegí com si s’hi repensés—, li podem donar una petita sorpresa, per haver arribat tan tard. Amaguem-nos!

Els altres dos van córrer ràpidament cap a l’esquerra i avall, cap a una petita fondalada que no quedava gaire lluny del camí. Un cop allí s’estiraren a terra. En Frodo dubtà un segon: la curiositat o algun altre sentiment lluitava en ell amb el seu desig d’amagar-se. El so dels cascs ja era més a prop. Just a temps s’amagà de bocaterrosa en un camp d’herba alta, darrere un arbre que cobricelava el camí. Després aixecà el cap i sotjà cautelosament per damunt d’una de les grans arrels.

Pel revolt del camí aparegué un cavall negre, no pas un poni dels hòbbits sinó un cavall de debò; i el muntava un home corpulent, que semblava ajupit a la sella, embolcallat amb una gran capa negra amb caputxa, de manera que l’únic que se li veia per sota, als estreps alts, eren les botes; el seu rostre quedava en la penombra i era invisible.

Quan arribà a l’arbre i fou a l’altura d’en Frodo, el cavall es detingué. La figura del genet romangué relativament quieta, amb el cap cot, com si escoltés. Des de dins la caputxa arribà un so com si algú ensumés a fi de captar un rastre que se li escapava; el cap girà a banda i banda del camí.

Una sobtada i irracional por de ser descobert aclaparà en Frodo, i pensà en el seu Anell. Gairebé no gosava ni respirar, i tanmateix el desig de treure-se’l de la butxaca esdevingué tan fort que començà a moure la mà lentament. Sentia que l’única cosa que havia de fer era posar-se’l i que aleshores estaria salvat. El consell d’en Gàndalf semblava absurd. En Bilbo bé l’havia fet servir. «I encara som a La Comarca», pensà, mentre la seva mà tocava la cadeneta on el duia penjat. En aquell mateix moment el genet s’assegué dret, i brandà les regnes. El cavall es mogué endavant, d’antuvi caminant lentament, i després iniciant un ràpid galop.

En Frodo s’arrossegà fins a la vora del camí i contemplà el genet, fins que desaparegué en la llunyania. No n’estava prou segur, però li semblà que, tot d’una, abans de perdre’s de vista, el cavall havia girat cap a un costat i s’havia ficat entre els arbres de la dreta.

«Bé, això sí que és una cosa rara, i realment torbadora», va dir-se en Frodo, mentre caminava vers els seus companys. En Pippin i en Sam havien romàs ajaguts a l’herba i no havien vist res; de manera que en Frodo els va descriure el genet i el seu estrany comportament.

—No us sabria dir per què, però estic segur que mirava o ensumava buscant-me a mi; i també estic segur que jo no volia que em descobrís. Fins ara mai no havia vist ni sentit res de semblant, a La Comarca.

—I què hi té a veure, amb nosaltres, un de la Gent Grossa? —demanà en Pippin—. I què hi ha vingut a fer, en aquesta part del món?

—Hi ha alguns homes que roden per aquests topants —va dir en Frodo—. Allà baix, al Quartó Sud, han tingut problemes amb la Gent Grossa, segons crec. Però mai no he sentit a parlar de res semblant a aquest genet. Em pregunto d’on deu venir.

—Amb el seu permís —intervingué tot d’una en Sam—. Jo sé d’on ve. Aquest genet negre ve de Hobbiters, llevat que n’hi hagi més d’un. I també sé a on es dirigeix.

—Què vols dir? —preguntà en Frodo, tallant, mirant-se’l amb astorament—. Per què no n’havies dit res fins ara?

—Ho acabo de recordar, senyor. Va anar així: quan ahir al vespre vaig tornar al nostre cau amb la clau, mon pare va i em diu: «Ep, Sam!», va dir. «Creia que te n’havies anat aquest matí amb el senyor Frodo. Ha vingut un client molt estrany que preguntava pel senyor Saquet, el de l’Atzusac, i acaba d’anar-se’n. L’he enviat cap a Vilaboc. I això que no m’ha fet cap gràcia. Semblava ben fumut quan li he dit que el senyor Saquet havia deixat per sempre la seva antiga casa. M’ha dirigit una mena d’esbufec de serp, de debò. He sentit un calfred a l’espinada». «I quina mena de persona era?», jo que li dic al Vellot. «No ho sé pas», em respon; «però no era un hòbbit. Era alt i tirant a negre, i s’inclinava damunt meu. Suposo que era algú de la Gent Grossa d’aquelles parts forasteres. Parlava d’una manera enrevessada».

»No em vaig poder quedar a escoltar més, senyor, perquè m’esperàveu: i jo no li vaig fer tampoc gaire cas. El Vellot ja comença a fer-se gran, i s’està tornant més cec del que és normal, i devia ser quasi fosc quan aquest individu pujà al Turó i se’l trobà que prenia la fresca al capdavall del nostre passatge. Espero que no li hagi causat cap mal, senyor, i jo tampoc.

—El Vellot no en té cap culpa —va dir en Frodo—. De fet jo el vaig sentir que parlava amb un foraster, que semblava preguntar per la meva persona, i vaig estar a punt d’anar-hi i preguntar-li qui era. Tant de bo ho hagués fet, o tu me n’haguessis parlat abans. Hauria estat més cautelós al llarg del nostre trajecte.

—De tota manera —afegí en Pippin—, potser no hi ha cap connexió entre aquest genet i el foraster del Vellot. Vam sortir de Hobbiters ben d’amagat i no veig com podria haver-nos seguit.

—Què me’n diu de l’olfacte, senyor? —digué en Sam—. I el Vellot va dir que era un home negre.

—Hauria fet millor esperant en Gàndalf —mormolà en Frodo—. Encara que potser només hauria servit per empitjorar les coses.

—De manera que saps o endevines alguna cosa sobre el genet negre? —l’interrogà en Pippin, que havia captat les seves murmuracions.

—No en sé res, i m’estimo més no endevinar-ho —va respondre en Frodo.

—Perfectament, cosí Frodo! De moment, si vols fer-te el misteriós, pots guardar-te el teu secret. Però, mentrestant, què hem de fer? A mi m’agradaria fer un mos i un glopet, però m’imagino que el millor que podem fer és allunyar-nos d’aquí. La teva xerrameca de genets ensumadors, amb nassos invisibles, m’ha desassossegat.

—Sí, crec que hem de continuar endavant —acceptà Frodo—, però no pel camí, per si de cas tornés aquest genet o el seguís algun altre. Hem d’avançar força més, avui; Vilaboc encara és a moltes milles de distància.

Les ombres dels arbres eren allargassades i primes damunt l’herbam quan tornaren a reprendre la marxa. Ara van mantenir a un tir de pedra del camí, cap a l’esquerra, i se n’ocultaren tot el que pogueren. Això, emperò, els engavanyà, car l’herba era espessa i tofuda, i el terra desigual; i els arbres començaven a ajuntar-se bo i formant espessoralls.

El sol s’havia aclofat, vermellós, darrere els turons que tenien a l’esquena, i el crepuscle començà a caure abans que tornessin a sortir al camí, al capdavall de la llarga planura que aquest travessava ben dret durant unes quantes milles. En aquest punt, el camí tombava cap a l’esquerra i es dirigia cap a les terres baixes de Yale, en direcció a Estoc; hi havia, emperò, una bifurcació que trencava cap a la dreta, fent giragonses a través d’un bosc de vells roures que anava cap a les Cases del Bosc.

—Aquest és el nostre camí —va dir en Frodo.

No gaire lluny del trencall es toparen amb la gran mola d’un arbre: encara era viu i, a les branques petites, hi tenia fulles que havien brostat al voltant de les puntes esqueixades de les branques partides feia temps; però era buit, i s’hi podia entrar per una gran clivella del costat oposat al camí. Els hòbbits s’hi entaforaren i s’assegueren allà dins, damunt un terra de fulles seques i de fusta corcada. Hi descansaren i van prendre un sopar lleuger, xerrant en veu baixa i parant l’oïda de tant en tant.

El capvespre s’havia estès quan en sortiren i tornaren cautelosament al trencall. El vent de ponent sospirava a les branques. Les fulles mormolejaven. Aviat el camí inicià una davallada suau però constant cap al crepuscle. Un estel aparegué per damunt els arbres, davant seu, cap a l’est que s’enfosquia. Caminaven en línia i al mateix pas, per confortar els seus ànims. Després d’una estona, a mesura que els estels s’anaven fent més atapeïts i brillants, la sensació d’intranquil·litat els abandonà, i ja no pararen l’orella per si sentien el so de cavalls. Començaren a taral·lejar dolçament, com saben fer els hòbbits quan van caminant, especialment quan, ja de nit, s’acosten a casa. La majoria de hòbbits canta una cançó de sopar o de fer nones; però aquests hòbbits taral·lejaren una cançó de fer camí (tot i que, naturalment, el sopar i el llit també hi eren mencionats). En Bilbo Saquet n’havia escrit la lletra, damunt una tonada que era tan vella com els turons, i l’ensenyà a en Frodo mentre caminaven pels corriols de la vall de l’Aigua i parlaven de l’Aventura.


Dins de la llar un foc ben roig,

sota el teulat algun bon llit;

els peus, però, no estan cansats

i en un revolt poden trobar

un arbre gros o un vell pedrís

que sols nosaltres haurem vist.

Arbre i flor, fulla i herbei,

anar més lluny és nostra llei!

Turó i aigua sota els cels,

anem més lluny, sense arrels!

En un revolt pot esperar

un camí nou, un cau secret,

i si avui passem de llarg

potser demà hi tornarem

i seguirem ocults vials

cap a la Lluna o cap al Sol.

Poma, esbarzer, nou i prunell,

anar més lluny és nostra llei!

Sorra i pedram, vall, safareig,

adéu-siau, que ho passeu bé!

Deixem la llar; davant, el món,

tot són camins per explorar

fins al voral fosc de la nit,

fins que els estels siguin tots llum.

Rere serà, llavors, el món,

la llar i el llit davant mateix.

Crepuscle, boira, núvol i ombres,

enllà se’n van! Enllà se’n van!

Foc, bona llum, i carn i pa,

i cap al llit! Que dormiu bé!



La cançó acabà.

—I cap al llit! Que dormiu bé! —repetí en Pippin amb veu ben forta.

—Silenci! —va dir en Frodo—. Em sembla que torno a sentir un galop.

Es van aturar tot d’una i van romandre tan callats com les ombres dels arbres, escoltant. Se sentia el so d’uns cascs pel corriol, una mica més enrere, però el vent acostava el so de manera lenta i nítida. Amb rapidesa, i en silenci, abandonaren el camí, i van córrer cap a l’obscuritat més profunda, sota els roures.

—No ens allunyem gaire! —va dir en Frodo—. No vull que em vegin, però vull veure si es tracta d’un altre Genet Negre.

—D’acord —va fer en Pippin—. Però no t’oblidis del seu olfacte!

Els cascs de la cavalcadura s’acostaven. I no van tenir temps de trobar cap amagatall millor que la foscor que regnava sota els arbres. En Sam i en Pippin s’ajupiren darrere una soca enorme, mentre en Frodo s’arrossegava algunes iardes per acostar-se al camí. El corriol formava una línia grisa i pàl·lida, com una llum que s’esvania a través del bosc. Dalt, al cel apagat, hi havia una munió d’estels, però no hi havia lluna.

El so dels cascs es deturà. Mentre en Frodo observava, veié una cosa fosca que passava per l’espai més il·luminat entre dos arbres, i a continuació es parava. Semblava l’ombra negra d’un cavall conduït per una altra ombra negra, més petita. L’ombra negra va aturar-se prop del lloc on ells havien abandonat el camí, i s’inclinà d’un costat i de l’altre. En Frodo cregué sentir el so d’algú que ensumava amb força. L’ombra s’ajupí fins a terra, i llavors començà a avançar de quatre grapes cap a ell.

Un cop més en Frodo se sentí assaltat pel desig de col·locar-se l’Anell; però aquest cop la temptació era més forta que abans. Tan forta que, gairebé abans que s’adonés del que feia, ja tenia la mà a la butxaca, buscant-lo. En aquell mateix instant, però, se sentí un so com una barreja de cançons i riures. Unes veus clares pujaven i baixaven en l’atmosfera titil·lant d’estels. L’ombra negra es dreçà i va fer-se enrere. Muntà el seu cavall tenebrós i semblà desaparèixer a l’altre costat del corriol, entre les ombres de l’altre voral. En Frodo tornà a respirar.

—Elfs! —exclamà en Sam amb un xiuxiueig ronc—. Senyor, són elfs!

En Sam hauria sortit corrent d’enmig dels arbres i s’hauria precipitat cap a les veus, si els seus companys no l’haguessin retingut.

—Sí, són elfs —va dir en Frodo—. De vegades apareixen per l’Extrem Boscós. A La Comarca no n’hi ha, però de vegades hi vagaregen durant la primavera i la tardor, venint de les seves terres que queden més enllà dels Turons de les Torres. I ja els ho puc ben agrair! No l’heu vist, però quan ha començat la cançó, aquell Genet Negre ja s’havia aturat aquí mateix i venia arrossegant-se cap a mi. En el moment que ha sentit les veus s’ha fet fonedís.

—I què me’n dieu, dels elfs? —va fer en Sam, massa excitat per preocupar-se pel genet—. Que no podem anar a veure’ls?

—Escolta! Vénen cap aquí —afegí en Frodo—. No ens cal més que esperar.

Els càntics s’apropaven. Ara una veu molt clara s’elevava per damunt les altres. Cantava en la bella llengua èlfica, de la qual en Frodo coneixia només alguns mots i els altres no n’entenien res. Però el so, que es mesclava amb la melodia, semblava prendre en llurs pensaments la forma d’unes paraules que només arribaven a comprendre en part. Aquesta fou la cançó tal com en Frodo l’escoltà:


Blancaneus! Blancaneus! Senyora clara!

Regina enllà de les Mars Occidentals!

Il·lumineu els qui errem aquí

entre un món d’arbres enteixinat.

Guilthòniel! Oh, Élbereth!

Teniu ulls clars i alè brillant!

Blancaneus! Blancaneus! A vós cantem

des d’un país llunyà, enllà del mar.

Oh estels que en l’Any sens Sol

amb mà lluent ella cosí,

en camp ventós, brillants i clars,

veiem badar vostres poncells d’argent!

Oh, Élbereth! Guilthòniel!

Encara us recordem, els qui vivim

en aquest país llunyà, ben dins el bosc.

Estel que sou de les Mars Occidentals.



La cançó finalitzà.

—Aquests són dels elfs antics! Han mencionat el nom d’Élbereth! —va dir en Frodo molt sorprès—. A La Comarca quasi mai no se’n veuen, d’aquests elfs més vells. I la veritat és que ja no en queden gaires a la Terra Mitjana, a l’est de la Gran Mar. Aquesta és realment una oportunitat ben excepcional!

Els hòbbits van asseure’s entre les ombres, a la margenada del camí. Poc després els elfs aparegueren baixant pel corriol, en direcció a la vall. Van passar lentament, i els hòbbits pogueren veure la llum estelada i trèmula dels seus cabells i dels seus ulls. No duien llanternes i, tanmateix, mentre avançaven, una mena de lluentor, com la llum de la lluna que encara no ha acabat d’aixecar-se damunt la carena dels turons, semblava acompanyar els seus peus. Ara ja havien callat, quan el darrer dels elfs passà, es girà i mirà cap als hòbbits i esclafí a riure.

—Ei, Frodo! —saludà—. Rondeu fins a ben tard. O és que us heu perdut?

Aleshores cridà amb veu forta els altres, i tota la companyia va detenir-se i s’hi aplegaren al voltant.

—Això sí que és fantàstic! —deien—. Tres hòbbits enmig del bosc en plena nit! No havíem vist res de semblant des que en Bilbo se n’anà. Què vol dir, tot això?

—Això vol dir, bella gent —va dir en Frodo—, una cosa molt senzilla: que sembla que seguim el mateix camí que vosaltres seguiu. Em plau de passejar sota els estels. Però la vostra companyia seria acceptada de molt bon grat.

—No ens en cal cap, de companyia, a nosaltres, i els hòbbits són tan i tan avorrits —van riure—. I com sabeu que duem el mateix camí que dueu vosaltres, si no sabeu cap a on ens dirigim?

—I com sabeu vosaltres el meu nom? —va preguntar en Frodo a manera de resposta.

—Nosaltres sabem moltes coses —van dir—. Us hem vist abans moltes altres vegades amb en Bilbo, tot i que potser vós no ens heu vist.

—Qui sou, i qui és el vostre senyor? —demanà en Frodo.

—Sóc jo, Guíldor —respongué el seu cap, l’elf que l’havia saludat en primer lloc—. Guíldor Inglòrion, de la casa d’en Fínrod. Som exiliats, i la major part del nostre poble ja fa molt que ha partit i nosaltres només ens estem entretenint una mica més per aquí, fins a retornar per damunt de la Gran Mar. Part de la nostra gent, però, encara viu en pau a Rivendell. Apa, Frodo, ara digueu-nos què és el que esteu fent. Perquè veiem que mostreu alguna ombra de temor.

—Oh gent assenyada! —els va interrompre en Pippin ben decidit—. Digueu-nos alguna cosa sobre els Genets Negres!

—Els Genets Negres? —va repetir en veu baixa—. Per què ens pregunteu sobre els Genets Negres?

—Perquè avui dos Genets Negres ens han avançat d’improvís, o un de sol ho ha fet dues vegades —explicà en Pippin—. Fa molt poquet que s’ha escapolit, quan ha sentit que us acostàveu.

Els elfs no van respondre de seguida, i es posaren a parlar entre ells molt baixet, i en la seva llengua. Finalment en Guíldor es dirigí als hòbbits.

—No podem parlar d’això, aquí —va dir—. Creiem que el millor serà que ara vingueu amb nosaltres. No ho solem fer, però aquesta vegada farem el camí junts, i aquesta nit us allotjareu amb nosaltres, si no hi teniu res a dir.

—Oh bella gent! Tanta sort supera totes les meves esperances —va dir en Pippin. En Sam havia restat mut.

—Us ho regracio de tot cor, Guíldor Inglòrion —va dir en Frodo, fent una reverència—. Elen síla lúmenn’ omentielvo, ‘un estel brilla en l’hora del nostre encontre’ —afegí en la llengua dels antics elfs.

—Aneu amb compte, amics! —s’exclamà en Guíldor, rient—. No expliquéssiu pas cap secret! Aquí hi ha un erudit en la Llengua Antiga. En Bilbo va ser bon mestre. Salut, amic dels elfs! —va dir, fent una reverència a en Frodo—. Veniu ara amb els vostres amics i afegiu-vos a la nostra comitiva! Més us valdrà caminar al bell mig, no fos que us perdéssiu. Abans que arribem a la nostra destinació potser ja estareu cansats.

—Per què? Cap a on us dirigiu? —preguntà en Frodo.

—Aquesta nit anirem cap als boscos dels turons que queden damunt les Cases del Bosc. Encara ens queden algunes milles, però, quan hi arribem, a la fi podreu descansar, i el camí que us quedarà per a demà serà més curt.

Tornaren a posar-se en marxa en silenci, i passaren com ombres i febles llums: car els elfs (encara més que els hòbbits) quan volien podien caminar sense cap soroll ni petjada. En Pippin aviat començà a endormiscar-se, i ensopegà un o dos cops; però cada vegada un elf molt alt que tenia al costat l’agafà amb el braç i evità que arribés a caure. En Sam caminava al costat d’en Frodo, com en somnis, amb una expressió al rostre que era mig de temença, mig d’astorament i de goig.

El bosc a ambdós costats del camí esdevingué més atapeït, els arbres ara eren més joves i espessos; i a mesura que el corriol anava baixant, dirigint-se cap a una de les faldes dels turons, aparegueren, als vessants que s’aixecaven a banda i banda, molts bosquets d’avellaners. Per fi els elfs deixaren el camí. Hi havia un senderol verd, gairebé invisible, que s’endinsava pels bosquets de la dreta; i continuaren per allí, fent revolts i amunt pels pendents boscosos fins a assolir la carena dels turons que sobresortia en les terres baixes de la vall del riu. Tot d’una sortiren de l’ombra dels arbres i, al davant, trobaren un gran espai amb herba, grisenc sota la nit. Per tres costats estaven envoltats de bosc; però cap a l’est el terra baixava pronunciadament i les capçades dels arbres foscos que creixien al capdavall del pendís quedaven per sota dels seus peus. Més enllà, les terres baixes semblaven apagades i planes sota els estels. Molt més a prop alguns llumenets pampalluguejaven al poble de les Cases del Bosc.

Els elfs s’assegueren a l’herba i es posaren a xerrar amb veus apagades, no semblaven fer gaire cas dels hòbbits. En Frodo i els seus companys s’embolcallaren amb capes i flassades, i la fatiga els va dominar. La nit progressà i les lluminàries de la vall s’apagaren. En Pippin s’adormí, amb el cap recolzat en un muntijol verd.

Molt amunt i lluny, cap a l’est, es gronxava Remmirath, la Xarxa d’Estels, i per damunt les boires, lentament, aparegué Bòrgil el Roig, fulgurant com un joiell de foc. Llavors, a causa d’algun canvi en les brises, tota la boirina es dissipà com un vel, i allí aparegué inclinat, mentre s’enfilava per la vora del món, l’Espadatxí del Cel, Menèlvagor, amb el seu cinturó brillant. Tots els elfs es posaren a cantar. De sobte, sota els arbres, s’encengué un foc amb una llum vermellosa.

—Apa! —cridaren els elfs als hòbbits—. Apa, veniu! Ara és el moment de xerrar i de divertir-nos!

En Pippin s’incorporà i es fregà els ulls. Sentí un calfred.

—A la sala hi ha el foc encès i menjar per als convidats afamegats —va dir un elf palplantat davant seu.

A l’extrem sud del camp de gespa s’hi veia una clariana. Allí el terra verd corria a l’encontre del bosc i formava un espai ampli, com una sala coberta pel brancam dels arbres. Els grans troncs eren com columnes a banda i banda. A bell mig hi havia una foguera de llenya amb grans flames i, a les columnes dels troncs, torxes amb llums d’or i argent que cremaven de manera uniforme. Els elfs seien al voltant del foc, damunt l’herba o damunt socons tallats dels troncs vells. N’hi havia alguns que anaven i venien repartint copes i servint begudes; d’altres duien grans piles de menjar en plàteres i safates.

—És una recepció molt modesta —van explicar als hòbbits— perquè som enmig del bosc i lluny de les nostres cases. Si mai hi arribeu a venir ja us tractarem millor.

—A mi em sembla prou bo fins i tot per celebrar un aniversari —va comentar en Frodo.

En Pippin, després, recordà poc del que menjaren o begueren perquè el seu magí estava embadocat amb la llum dels rostres dels elfs, i pel so tan variat i tan bell de les seves veus, de manera que li semblava somiar despert. Però recordà que hi havia pa (què es millor que el gust d’una bona barra de pa blanc per a qui s’està morint de fam?), i fruites dolces com maduixes boscanes i més alimentoses que els fruits de les hortes més treballades, i trascolà una copa que era plena d’una beguda fragant, fresca com una font cara, daurada com una tarda d’estiu.

En Sam mai no pogué descriure amb paraules, ni reproduir clarament per a ell mateix, el que sentí o pensà aquella nit, tot i que va romandre en la seva memòria com un dels esdeveniments més importants de la seva vida. El màxim que pogué dir va ser:

—Miri, senyor, si jo pogués fer créixer pomes com aquelles, em consideraria un jardiner. Però el que m’arribà al cor fou aquella manera de cantar, si entén el que vull dir.

En Frodo seia, menjant i bevent, i xerrant amb gran contentació; però el seu pensament se centrava principalment en les paraules que escoltava. Coneixia una mica la parla dels elfs i els seguia amb atenció. De tant en tant enraonà amb els que el servien i els regracià en llur pròpia llengua. Aquests li somreien i comentaven:

—Vet aquí una veritable joia entre els hòbbits!

Després d’una estona en Pippin quedà ben adormit, i l’aixecaren i el dugueren en una mena de glorieta sota els arbres; un cop allí el dipositaren sobre un llit ben flonjo i va dormir com un soc tota la nit. En Sam es negà a abandonar el seu amo. I quan en Pippin fou fora, s’acostà i s’agemolí als peus d’en Frodo, i per fi aclofà el cap i tancà els ulls. En Frodo restà despert molta estona, parlant amb en Guíldor.



Van xerrar de moltes coses, velles i noves, i en Frodo qüestionà amb insistència en Guíldor sobre els esdeveniments a l’ample món fora de La Comarca. Les informacions eren més aviat tristes i de mal averany: les tenebres augmentaven, hi havia guerres entre els homes, i els elfs fugien. Finalment en Frodo va fer la pregunta que el neguitejava més:

—Digueu-me, Guíldor, heu tornat a veure en Bilbo d’ençà que ens abandonà?

En Guíldor somrigué.

—Sí —va respondre—. Dos cops. S’acomiadà de nosaltres en aquest mateix indret. Però el vaig tornar a veure una altra vegada, lluny d’aquí…

I no va voler dir res més sobre en Bilbo, de manera que en Frodo restà callat.

—No m’heu preguntat ni m’heu explicat res del que us incumbeix, Frodo —va dir en Guíldor—. Però ja en sé alguna cosa, i puc llegir-ne més en el vostre rostre i en els pensaments que hi ha darrere de les vostres preguntes. Abandoneu La Comarca i, tot i així, dubteu d’arribar a trobar allò que cerqueu, o de poder assolir el que preteneu, o fins i tot que mai arribeu a tornar. No és així?

—Efectivament —assentí en Frodo—. Però pensava que la meva marxa era un secret que només coneixien en Gàndalf i el meu fidel amic Sam —i, en dir això, mirà en Sam, que roncava plàcidament.

—Si és per nosaltres, el secret no passarà pas a l’Enemic —digué en Guíldor.

—A l’Enemic? —va fer en Frodo—. Llavors sabeu per què he de deixar La Comarca?

—No sé per quina raó us persegueix l’Enemic —respongué en Guíldor—; però m’adono que us està perseguint, encara que em pugui semblar una feta ben estranya. I us he d’advertir que ara el perill el teniu tant al davant com al darrere i a ambdós costats.

—Us referiu als Genets? Ja temia que fossin servidors de l’Enemic. Què són els Genets Negres?

—Us n’ha dit alguna cosa, en Gàndalf?

—D’aquestes criatures, no me n’ha dit res.

—Aleshores crec que no sóc jo qui us n’ha de parlar…, no fos cas que el terror impedís que continuéssiu el vostre trajecte. Perquè em sembla que us heu posat en camí just a temps, si és que de debò encara hi sou a temps. Ara us heu d’apressar, i no podeu romandre quiets ni tornar-vos-en; La Comarca ja no us garanteix cap mena de protecció.

—No entenc quina informació podria ser més aterridora que les vostres al·lusions i advertències —exclamà en Frodo—. Sabia, naturalment, que ens esperaven perills; però no m’esperava trobar-me’ls a la nostra Comarca. És que un hòbbit ja no pot anar en pau des de l’Aigua fins al riu?

—No es tracta de la vostra Comarca —explicà en Guíldor—. D’altra gent va viure aquí abans que hi hagués hòbbits, i d’altres hi viuran quan els hòbbits ja no existeixin. L’ample món és tot ell al vostre voltant: si voleu podeu recloure-us tots sols, però no podreu impedir que un dia o altre el món trenqui les vostres tanques.

—Ho sé…, però sempre m’havia semblat tan segura i familiar! Què puc fer, ara? El meu pla era abandonar La Comarca en secret, i encaminar-me a Rivendell; però ara em trobo que segueixen els meus passos, abans fins i tot d’arribar a La Boqueria.

—Crec que hauríeu de seguir el vostre pla —opinà en Guíldor—. No crec que el camí resulti massa dur per a la vostra valentia. Però si voleu un consell més clar, ho hauríeu de demanar a en Gàndalf. Desconec la raó de la vostra fugida, i per tant no sé per quins mitjans intentaran atacar-vos els vostres perseguidors. En Gàndalf deu saber aquestes coses. Suposo que el veureu abans de deixar La Comarca.

—Això espero. Tot i que aquesta és una altra de les coses que em fan estar neguitós. L’he estat esperant una colla de dies. Hauria d’haver vingut a Hobbiters fa almenys un parell de nits; però no va comparèixer. Ara em pregunto què pot haver passat. Creieu que l’hauria d’esperar?

En Guíldor va romandre callat un moment.

—Això que dieu no m’agrada —va dir finalment—. Que en Gàndalf arribi tard no m’acaba de fer gràcia. Però ja sabeu el refrany: «No et fiquis en coses de màgics, que són enrevessats i gasten males puces». Sou vós qui heu de decidir: o us quedeu o marxeu.

—I també hi ha qui diu —va respondre en Frodo—: «No demanis consell als elfs perquè et diran que sí i que no».

—De debò? —va riure en Guíldor—. Els elfs gairebé mai no donen un consell sense prevenir-se, perquè el consell és un obsequi perillós, fins i tot si un assenyat el dóna a un altre, i tots els camins poden anar de mal borràs. Però, què penseu fer? No m’heu pas dit tot el que us incumbeix; així, doncs, com voleu que decideixi millor que vós? Ara bé, si voleu el meu consell, us el donaré en honor a l’amistat. Crec que ara hauríeu de marxar de seguida, sense més dilacions; i si en Gàndalf no apareix abans que marxeu, llavors també us aconsellaria el següent: no marxeu sol. Acompanyeu-vos d’aquells amics que realment ho siguin i que us vulguin acompanyar. Ara me n’hauríeu d’estar agraït, ja que no us dono aquest consell amb alegria. Els elfs tenim els nostres treballs i les nostres pròpies penes, i no ens importen gaire els tràfecs dels hòbbits, ni de qualsevol altra criatura damunt la terra. Els nostres camins i els seus rarament es creuen, sigui per casualitat o intencionadament. Potser en aquest encontre hi ha alguna cosa més que l’atzar; però la finalitat no la veig gaire clara, i tinc por de xerrar massa.

—Us n’estic molt agraït —va dir en Frodo—. Però m’agradaria que em diguéssiu de manera entenedora què són els Genets Negres. Si segueixo el vostre consell potser no veuré en Gàndalf durant molt de temps, i hauria de saber quin és el perill que em persegueix.

—No en teniu prou de saber que són servidors de l’Enemic? —va respondre en Guíldor—. Fugiu-ne! No els dirigiu cap paraula! Són mortals. I no em pregunteu res més! El cor, però, em diu que, quan tot això hagi acabat, vós, Frodo, fill d’en Drogo, sabreu més d’aquestes coses funestes que en Guíldor Inglòrion. Que Élbereth us protegeixi!

—D’on trauré la força? —preguntà en Frodo—. Això és el que més necessito.

—De coratge, se’n troba en els llocs més insòlits —va dir en Guíldor—. Tingueu sempre esperança! I ara dormiu! Al matí nosaltres haurem marxat; però enviarem els nostres missatges per les terres. Les Companyies Errívoles estaran assabentades del vostre viatge, i els qui tenen poders per fer el bé estaran alerta. Us nomeno amic dels elfs; i que els estels il·luminin la fi del vostre camí! Rarament hem tingut un goig tan gran amb forasters, i és bell escoltar mots de la Llengua Antiga als llavis d’altres que roden pel món.

En Frodo sentí que la son s’emparava d’ell, fins i tot mentre en Guíldor finia les seves paraules.

—Vaig a dormir —va dir; i l’elf l’acompanyà fins a una mena de glorieta al costat d’en Pippin, i allí en Frodo es deixà caure damunt el llit i immediatament s’enfonsà en un son profund i sense somnis.





Capítol IV

UNA DRECERA CAP ALS BOLETS


Al matí en Frodo es despertà refet. Es trobava ajagut sota una mena de glorieta formada per un arbre que tenia les branques entrellaçades i que arribaven fins a terra; el seu llit era de falgueres i d’herbes, gruixut i tou i estranyament fragant. El sol lluïa a través de les fulles aletejants, que encara eren verdes damunt l’arbre. S’incorporà d’un salt i sortí.

En Sam seia a l’herba prop de l’inici del bosc. En Pippin es trobava dempeus i estudiava el cel i el temps. No es veia cap senyal dels elfs.

—Ens han deixat fruita i beguda, i pa —va dir en Pippin—. Vine i esmorza. El pa és gairebé tan bo com anit. No pensava deixar-te’n gens, però com que en Sam ha insistit…

En Frodo va seure al costat d’en Sam i va començar a menjar.

—Quin pla tenim per a avui? —preguntà en Pippin.

—Caminar fins a Vilaboc com més de pressa millor —va respondre en Frodo, i es concentrà en l’esmorzar.

—Creus que ens tornarem a trobar amb alguns d’aquells Genets? —preguntà en Pippin alegrement. Sota el sol matinal la idea de veure’n tota una tropa no li semblava gaire alarmant.

—És probable —va dir en Frodo, tot i que no li agradà que li ho recordessin—. Però espero poder travessar el riu sense que ens vegin.

—I vas aconseguir que en Guíldor te’n digués alguna cosa?

—No gaire…, només al·lusions i endevinalles —va contestar en Frodo evasivament.

—Li vas preguntar sobre aquella manera d’ensumar?

—No en vam parlar —va explicar en Frodo amb la boca plena de menjar.

—Mal fet. Estic convençut que és molt important.

—En aquest cas estic segur que en Guíldor s’hauria negat a explicar-m’ho —va dir en Frodo, sec—. I ara deixa’m en pau una estona! No vull haver de contestar tot aquest rosari de preguntes mentre esmorzo. Vull pensar!

—Quina llauna! —va fer en Pippin—. A l’hora d’esmorzar? —i es dirigí passejant cap al límit del camp.

Aquell matí esplendorós… traïdorament esplendorós, pensà, no havia esbandit la temença de la persecució del cap d’en Frodo; i mentre sospesava els mots d’en Guíldor, li arribà la veu alegre d’en Pippin. Corria per la gespa verda tot cantant.

«No! No puc fer-ho!», es va dir. «Una cosa és que dugui els meus joves amics a passejar per La Comarca, fins a deixar-los afamegats i extenuats, i que trobin que el menjar i el llit són delitosos. I una altra de força diferent és dur-los a l’exili, on la fam i el cansament potser no tindran remei…, per més que poguessin estar disposats a acompanyar-m’hi. L’herència em correspon a mi tot sol. Ni tan sols no crec que hagi de dur-hi en Sam». I mirà cap a en Sam Gamgí, tot descobrint que aquest l’observava.

—Bé, Sam! —va dir—. Què me’n dius? Abandonaré La Comarca tan aviat com pugui…, de fet acabo de decidir que, si puc prescindir-ne, procuraré no passar ni un sol dia a Comacric.

—Molt bé, senyor!

—Encara tens intenció de venir amb mi?

—Sí.

—Mira que serà molt perillós, Sam. Ja ho és, de perillós. I el més probable és que no tornem cap de nosaltres.

—Si vostè no torna, senyor, llavors jo tampoc no tornaré, això és un fet —va dir en Sam—. «No el deixéssiu pas!», em van dir. «Deixar-lo!», vaig dir jo. «Mai no m’havia passat pel cap. Penso anar amb ell, encara que pugi a la lluna; i si algun d’aquests Genets Negres intenta aturar-lo, se les haurà de veure amb en Sam Gamgí», vaig dir. I es van posar a riure.

—I qui eren aquests? De què parles?

—Els elfs, senyor. Anit vam parlar força; i semblaven saber que abandonava La Comarca, de manera que no vaig veure que servís de res negar-ho. Una gent extraordinària, els elfs, senyor! Meravellosa!

—Efectivament —va dir en Frodo—. Encara t’agraden, ara que els has vist de més a prop?

—Semblen estar una mica pel damunt del que m’agrada i em desagrada, per dir-ho així —va respondre en Sam lentament—. Crec que no m’importa gaire el que en pugui pensar. Són força diferents del que m’imaginava…, tan vells i tan joves, i tan alegres i tan tristos, com si diguéssim.

En Frodo mirà en Sam bastant sorprès, quasi esperant veure-hi algun signe exterior de l’estrany canvi que semblava haver-se produït en ell. Aquella ni li semblava la veu de l’antic Sam Gamgí, que creia conèixer. Però l’aparença d’aquell que seia allà era ben bé la d’en Sam Gamgí, excepte que el seu rostre tenia un aire pensatiu no gens habitual en ell.

—Sents alguna necessitat d’abandonar La Comarca, ara… ara que el teu desig de veure’ls ja s’ha realitzat? —li preguntà.

—Sí, senyor. No sé pas com explicar-li-ho, però després d’aquesta nit em sento diferent. Em sembla veure-hi endavant, en certa manera. Sé que seguirem un camí molt llarg, cap a les tenebres; però sé que no puc tornar-me’n enrere. Ara ja no és per veure elfs, ni dracs, ni muntanyes; què vull…? No sé exactament què és el que vull, però he de fer alguna cosa abans que tot acabi, i això està endavant, no a La Comarca. He de veure-ho acabat, senyor, si entén el que vull dir.

—No gaire bé. Però comprenc que en Gàndalf em donà un bon company. N’estic content. Anirem junts.

En Frodo acaba el seu desdejuni en silenci. Després s’aixecà i contemplà les terres que tenia al davant, i cridà en Pippin.

—Tots a punt de marxa? —va dir mentre en Pippin s’acostava corrent—. Hem de posar-nos en camí de seguida. Hem dormit molt, i encara ens queden moltes milles per endavant.

—Deus ser tu qui has dormit molt —el va corregir en Pippin—. Jo ja fa molt que m’he llevat; i l’únic que estem esperant és que tu acabis d’esmorzar i de rumiar.

—Doncs ja he acabat de fer totes dues coses. I vull que anem cap a la barca de Vilaboc tan de pressa com sigui possible. No vull tornar a fer marrada i agafar una altra vegada el camí que deixàrem anit; vull que agafem una drecera camps a través des d’aquí mateix.

—Doncs em sembla que hauràs de volar —comentà en Pippin—. Per aquest terreny no trobaràs cap drecera enlloc.

—Sempre podrem trobar un camí més avancívol que el corriol d’ahir —va respondre en Frodo—. La barca es troba a l’est de les Cases del Bosc; però el camí afermat tomba cap a l’esquerra… En pots veure un revolt allà dalt, cap al nord. Passa al voltant de l’extrem nord de l’Aiguamoix i s’uneix a la carretera principal del Pont, més amunt d’Estoc. Però tot això és una marrada de moltes milles. Podríem estalviar-nos un quart de la distància si anéssim en línia recta des d’aquí fins a la barca que creua el riu.

—Molta drecera fa molt retard —va fer en Pippin—. El terreny per aquests volts és feréstec i, un cop a baix a l’Aiguamoix, hi ha pantans i tota mena d’entrebancs… Conec bé aquests topants. I si el que et preocupa són els Genets Negres, no veig que sigui pitjor trobar-nos-els pel camí que dins el bosc o enmig d’un camp.

—Sempre és més difícil trobar algú en un bosc o en els camps —va respondre en Frodo—. I si hom suposa que vas pel camí, el més probable és que et busquin pel camí i no per algun altre lloc allunyat.

—Entesos! —va dir en Pippin—. Et seguiré a tots els pantans i rases. Però no serà fàcil! Ja m’havia fet la il·lusió de passar per La Perxa Daurada, a Estoc, abans del capvespre. Hi tenen, o hi tenien, la millor cervesa del Quartó Est: fa tant de temps que no l’he tastada!

—Ara sí que estem entesos! —replicà en Frodo—. Les dreceres potser provoquen retards, però els retards de les tavernes encara són més llargs. Costi el que costi hem d’impedir que passis per La Perxa Daurada. Volem arribar a Vilaboc abans que es faci fosc. Què me’n dius, Sam?

—Jo el seguiré, senyor Frodo —va corroborar en Sam (malgrat els seus pressentiments i una profunda recança per perdre’s la millor cervesa del Quartó Est).

—D’acord, si estem decidits a escarrassar-nos entre pantans i esbarzers, som-hi doncs! —va concloure en Pippin.

Ja feia gairebé tanta calor com el dia anterior, però cap a l’oest començaven a aixecar-se alguns núvols. Semblava que arribaria a ploure. Els hòbbits baixaren amb dificultats per un aiguavés verd molt inclinat i s’endinsaren entre l’espessor d’arbres que hi havia al peu. Havien triat una ruta que deixaria les Cases del Bosc a la seva esquerra, tot tallant de biaix a través dels boscatges que s’apinyaven cap al vessant oriental del turó, fins a arribar a les planures que s’obrien més enllà. Aleshores podrien dirigir-se directament cap a la barca que creuava el riu per un terreny obert, que no tenia més que algunes rases i algunes tanques. En Frodo havia calculat que havien de caminar unes divuit milles en línia recta.

Aviat s’adonà que els matolls eren més atapeïts i embullats del que semblava a la primeria. El sotabosc no tenia senderols, i no progressaven gaire de pressa. Quan s’hagueren obert camí amb penes i treballs fins al fons d’aquell voral, trobaren una torrentera que baixava des dels pujols del darrere i que havia solcat un llit molt profund amb ribes espadades i relliscoses, curulles d’esbarzers. El més empipador era que tallava pel mig el camí que havien decidit d’agafar. No la podien saltar; ni podien, tampoc, travessar-la sense sortir-ne molls, esgarrinxats i enfangats. Hagueren d’aturar-se per reflexionar sobre el que els calia fer.

—Primera de tornes —va dir en Pippin, somrient sorrut.

En Sam Gamgí mirà enrere. A través d’un clar en els arbres copsà, d’una llambregada, la part alta del pendís verd per on havien baixat.

—Mirin! —va dir, tot agafant en Frodo del braç. Tots enlairaren la mirada, i dalt de tot, a la vora mateix del prat, albiraren, retallat contra el cel, un cavall aturat. Al seu costat hi havia una figura negra inclinada.

Immediatament abandonaren la idea de refer llurs passos. En Frodo obria el camí, i s’endinsà ràpidament entre els matolls espessos que creixien al costat del torrent.

—Uf! —digué en Pippin—. Tots dos teníem raó. La drecera ja ens ha sortit guerxa; però hem trobat un amagatall en el moment oportú. Tens bona oïda, Sam: no sents si s’acosta alguna cosa?

Van restar ben quiets, aguantant gairebé la respiració mentre escoltaven, però no hi havia cap so que els empaités.

—No crec que intenti dur el cavall fins a baix de tot d’aquesta riba —va comentar en Sam—. Però em penso que sap que nosaltres hi hem baixat. Valdrà més que ens posem en camí.

Continuar endavant no era gens fàcil. Havien de carregar amb les motxilles, i els matolls i esbarzers no els acabaven de deixar passar. La serralada que tenien a l’esquena els arrecerava del vent, i l’aire era quiet i xafogós. Quan per fi aconseguiren obrir-se camí cap a un terreny un xic més obert, estaven acalorats, cansats i plens d’esgratinyades, i ja no estaven gaire segurs de la direcció que seguien. Les ribes del torrent eren més baixes, i en fer-se planes, aquest esdevenia més ample i menys profund, serpentejant cap a l’Aiguamoix i el Riu.

—Dimonis, si aquest és el torrent d’Estoc! —va dir en Pippin—. Si volem provar de tornar a la nostra ruta l’hem de creuar de seguida i tirar cap a la dreta.

Creuaren el torrent, i, a l’altra banda, van córrer per un espai que quedava molt exposat, ple de joncals i desarbrat. Després d’això tornaren a entrar en un redol d’arbres: la major part roures alts, i, aquí i allà, un om o un freixe. El terra era bastant planer, i no hi havia gaire sotabosc; però els arbres es trobaven massa junts perquè els hòbbits hi poguessin veure alguna cosa a molta distància. Amunt, les fulles es terbolinaven amb sobtades ràfegues de vent i, des del cel cobert, començaren a caure gotes de pluja. Aleshores el vent s’esmorteí i començà a ploure a bots i barrals. Continuaren obrint-se pas tan de pressa com pogueren, entre clapes d’herba i espessos pilots de fulles seques; i tot al seu voltant la pluja anava repicant i degotant. No deien res, però miraven constantment enrere, i a l’un costat i a l’altre.

Després de mitja hora, en Pippin va dir:

—Espero que no ens hàgim desviat gaire cap al sud, i que no caminem tot al llarg d’aquest bosc! Forma una mena de cinturó no gaire ample… Diria que en el lloc més ample no deu fer més d’una milla, i a hores d’ara ja l’hauríem d’haver travessat sencer.

—Si comencem a avançar fent ziga-zagues no anirem enlloc —va dir en Frodo—. Això no soluciona res. Continuem tal com anem! No estic gaire segur de voler sortir altre cop a camp obert.

Continuaren caminant durant potser un altre parell de milles. Aleshores el sol tornà a lluir entre els núvols esfilagarsats i minvà la pluja. Ja havia passat el migdia, i consideraren que havia arribat l’hora de dinar. Van aturar-se sota un om; tot i que les seves fulles s’esgrogueïen ràpidament, encara eren espesses, i, dessota, el terra era prou sec i arrecerat. Quan es disposaren a dinar van descobrir que els elfs els havien omplert les cantimplores amb una beguda clara, d’un color daurat pàl·lid: tenia aroma de mel feta de moltes flors, i era meravellosament refrescant. No trigaren gaire a riure i a burlar-se de la pluja i dels Genets Negres. Sentien que ben aviat haurien deixat enrere les darreres milles que els restaven per fer.

En Frodo recolzà l’esquena contra el tronc de l’arbre i va cloure els ulls. En Sam i en Pippin seien ben a prop, i es posaren a taral·lejar, i després a cantussejar en veu baixa:


Ai, ai, a l’ampolla vaig:

mon cor guareix amb son raig

i ofego així mon dolor.

Bufi el vent o caigui un xàfec,

si el camí se m’allargassa,

sota un arbre jauré jo

a veure els núvols com passen.



—Ai, ai, ai! —tornaren a començar, més fort. Però de cop i volta emmudiren. En Frodo s’aixecà d’un bot. Un udol llarguíssim arribà, dut pel vent, com el lament d’una criatura malèfica i solitària. Pujà i baixà i acabà amb una nota molt aguda i penetrant. I mentre continuaven asseguts a dempeus, com si la sang se’ls hagués glaçat, un altre udol li va respondre, més feble i allunyat, però no menys estremidor. I després es féu un silenci, trencat només pel so del vent a les fulles.

—Què et sembla que ha estat? —va dir per fi en Pippin, bo i intentant de parlar-ne amb lleugeresa, però amb una certa tremolor—. Si era un ocell, he de dir que és el primer cop que el sento a La Comarca.

—No era cap ocell ni cap bèstia —va dir en Frodo—. Era una crida, o un senyal…, hi havia paraules en aquest udol, encara que no les he pogudes copsar. Però no hi ha cap hòbbit que tingui aquesta veu.

No en tornaren a parlar més. Tots pensaven en els Genets, però ningú no els esmentà. Ara els costava decidir si quedar-se o prosseguir: però més tard o més d’hora havien de creuar els camps oberts, cap a la barca que travessava el Riu, i el millor era anar-hi com més aviat millor, i amb llum de dia. Uns moments més tard ja havien tornat a carregar les motxilles i reprenien la marxa.

El bosc no trigà gaire a finalitzar de manera abrupta. Al davant tenien amples terres de pastura. Ara descobriren que, de fet, s’havien desviat massa cap al sud. Al llunyedar, més enllà de les planures, podien albirar el turonet de Vilaboc, a l’altra banda del Riu, però ara el tenien a l’esquerra. Abandonant cautelosament el límit dels arbres, emprengueren la marxa a través de l’espai obert amb tota la rapidesa de què eren capaços.

Al començament sentiren por, desprotegits com estaven del recer del bosc. Molt lluny i enrere quedava l’altiplà on havien esmorzat. En Frodo mig esperava veure-hi la figura petita i distant del cavaller retallada damunt el pendís, fosca contra el cel, però no se’n veia cap rastre. El sol que fugia dels núvols que s’esfilagarsaven, tot davallant cap als turons que havien deixat, tornava a resplendir amb gran lluentor. La por els abandonà, encara que continuaven intranquils, i el terreny anà esdevenint més ordenat i endreçat. Aviat arribaren a camps i prats ben conreats: hi havia cledes i tanques i rases per fer-hi córrer l’aigua. Tot semblava tranquil i quiet, com qualsevol racó normal de La Comarca. A cada passa els retornaven els ànims. La línia del Riu s’anava aproximant, i els Genets Negres començaren a semblar-los una mena de fantasmes dels boscos que ara ja havien deixat enrere.

Van avançar resseguint el voral d’un gran camp de naps, i arribaren en un gruixut cancell. A l’altra banda hi havia un camí molt fressat que corria entre tancons d’arbusts ben retallats i que es dirigia cap a un distant redol d’arbres. En Pippin s’aturà.

—Jo conec aquests camps, i aquesta porta! —va dir—. D’això se’n diu el Faverar; i és terra d’en Magot, el vell granger. Aquella, allà al fons, entre els arbres, és la seva casa.

—Un problema rere un altre —va dir en Frodo, aparentant gairebé tanta alarma com si en Pippin hagués declarat que el camí era l’entrada que duia al catau d’un drac. Els altres el miraren amb sorpresa.

—Què té de dolent el vell Magot? —preguntà en Pippin—. És bon amic de tots els Brandibocs. Naturalment és el terror dels lladregots furtius, i té uns gossos ferotges… Però, tot comptat i debatut, la gent d’aquests verals són prop de la frontera i han d’estar a l’aguait.

—Ho sé —acceptà en Frodo—. Però no hi té res a veure —afegí tot rient i amb cara compungida—. Em fan terror, ell i els seus gossos. Fa anys i panys que evito les seves propietats. M’enxampà diverses vegades collint-hi bolets, quan jo era una criatura i vivia a Can Brandi. L’última vegada va esbatussar-me, i després m’agafà i em mostrà els seus gossos. «Veieu, xicots», va dir-los, «la pròxima vegada que aquest cucarell posi els peus a les meves terres, us el podeu menjar. I, ara, feu-lo fora!». I em van empaitar per tot el camí fins a la barca que passa el Riu. Mai no he arribat a treure’m la por del damunt…, tot i que haig de dir que els animals sabien el que es feien i que en realitat no m’haurien fet cap mal.

En Pippin esclafí a riure.

—Bé, comença a ser hora que te’n desempalleguis. Sobretot si penses tornar a viure a Vilaboc. El vell Magot, en realitat, és un home molt ferm…, si no li toques els bolets. Seguim el camí, i així no envairem les seves propietats. Si ens el trobem, ja li parlaré jo. És amic d’en Merry, i hi va haver una època en què solia venir aquí amb ell bastant sovint.

Continuaren doncs camí enllà, fins que entreveieren les teulades de palla d’un gran casalot i els edificis de la granja que treien el nas entremig dels arbres que tenien al davant. Els Magots, i els Peuxops d’Estoc, i la majoria d’habitants de l’Aiguamoix, vivien en cases; i la seva granja era construïda sòlidament amb totxana i tenia una paret alta tot al voltant. Un gran cancell de fusta s’obria en una de les parets, de cara al camí.

Tot d’una, quan ja s’hi apropaven, s’inicià un glapit i una bordadissa aterridors, i se sentí una veu forta que cridava:

—Mos!, Ullal!, Llop! Apa, xicots!

En Frodo i en Sam s’aturaren com uns morts, però en Pippin continuà avançant algunes passes. El cancell s’obrí i tres gossarros enormes sortiren esperitats cap al camí i es dirigiren com un llamp cap als viatgers, bordant amb feresa. Passaren de llarg en Pippin; però en Sam s’arrupí contra la paret, mentre dos gossos amb aspecte de llops l’ensumaven de manera sospitosa, i li grunyien si es movia. El més gran i més ferotge dels tres es plantà enfront d’en Frodo amb l’espinada eriçada i emetent un grunyit sord.

Pel cancell aparegué ara un hòbbit cepat i corpulent de cara rodona i vermellenca.

—Vaja! Vaja! Es pot saber qui sou, i què aneu cercant? —va dir.

—Bona tarda, senyor Magot! —va dir en Pippin.

El granger se’l mirà de més a prop.

—Vatua si no és el mestre Pippin…, o hauria de dir el senyor Peregrín Tuc! —exclamà, passant d’una ganyota a un somriure—. Si en fa, de temps, que no us he vist per aquests verals. Teniu sort que us conec, estava disposat a llançar els meus gossos contra qualsevol foraster. Avui dia passen algunes coses molt rares. Naturalment, de vegades tenim gent rarota que vagareja per aquests topants. Estem massa prop del Riu —va dir, tot bellugant el cap—. Però aquest tipus era la cosa més sorprenent que he vist en ma vida. No passarà per les meves terres una segona vegada sense el meu permís, no si sóc capaç d’impedir-li-ho.

—De quin tipus parleu? —l’interrogà en Pippin.

—Que no us l’heu topat? —va dir el pagès—. Ha agafat el camí, cap a la carretera principal, i no fa pas gaire. Un client ben curiós i fent unes preguntes molt rares. Però, no voldríeu pas entrar, i us comunicaré les notícies de manera més còmoda? Tinc un glopet de bona cervesa de barril, si vós i els vostres amics la voleu tastar, senyor Tuc.

Semblava evident que el pagès estava disposat a explicar-los més coses si li permetien de fer-ho a la seva manera i al seu ritme, així és que tots acceptaren la invitació.

—I els gossos? —va demanar en Frodo amb ansietat.

El granger esclafí a riure.

—Poc que us faran res…, a menys que jo els ho mani. Mos!, Ullal!, Llop!, aquí, cuiteu! —cridà—. Llop, vinga! —i amb gran descans d’en Frodo i d’en Sam, els gossos el seguiren i els deixaren lliures.

En Pippin presentà els altres dos al pagès.

—El senyor Frodo Saquet —va dir—. Potser el recordareu perquè solia viure a Can Brandi.

En sentir el nom de Saquet el granger se sobresaltà i dirigí a en Frodo una mirada penetrant. Per un instant en Frodo pensà que el record dels bolets que li havia robat havia estat desvetllat i que ordenaria als gossos que l’empaitessin. Però el granger Magot el va agafar del braç.

—Aquesta sí que és bona! Oi que sí? —exclamà—. El senyor Saquet, heu dit? Passeu, passeu dins! Hem d’asseure’ns a parlar.

Passaren a la cuina de la granja, i van seure a la vora d’una gran llar de foc. La senyora Magot els va dur cervesa en un pitxer enorme, i n’omplí quatre gerres grans. Era una bona beguda, i en Pippin es considerà compensat sobradament per haver-se perdut La Perxa Daurada. En Sam tastà la seva cervesa amb sospita. Experimentava una desconfiança natural envers els habitants d’altres indrets de La Comarca; i a més, no estava disposat a fer una amistat immediata amb algú que havia colpejat el seu amo, encara que fes qui-sap-lo temps.

Després d’algunes observacions sobre el temps i les perspectives agrícoles (que no eren pas més dolentes que de costum), el granger Magot deixà la seva gerra i se’ls mirà tots tres, l’un rere l’altre.

—Vejam, senyor Peregrín —va dir—, d’on és que podeu venir, i cap on us podeu dirigir? Que potser veníeu a fer-me una visita? Perquè, si és així, ja havíeu passat de llarg la meva porta i jo no us havia vist.

—No exactament —va dir en Pippin—. Si us he de dir la veritat, ja que vós ja ho heu endevinat, veníem pel camí però des de l’altre costat: hem vingut per les vostres terres. Però ha estat, diguem-ne, per accident. Hem perdut el camí als boscos, allà enrere, prop de les Cases del Bosc, tot intentant trobar una drecera cap a la barca que travessa el Riu.

—Si teníeu pressa, el camí us hauria anat molt millor —va afegir el granger—. Però no era pas això el que em preocupava. Teniu permís per passar per les meves terres, si aneu amb compte, senyor Peregrín. I vós, senyor Saquet…, malgrat que suposo que encara us agraden els bolets —i es posà a riure—. Ah, i tant que he reconegut el nom. Recordo els temps en què el jove Frodo Saquet era un dels brivalls més entremaliats de La Boqueria. Però no pensava en els bolets, precisament. Acabava de sentir el nom de Saquet poc abans que apareguéssiu. Què creieu que m’ha demanat aquell client rarot?

Esperaren ansiosament que prosseguís.

—Doncs bé —continuà el granger, acostant-se al seu clímax amb delectació—, ha arribat cavalcant un gran cavall negre fins al cancell, que resultava que era obert, i ha seguit fins a la mateixa porta. Ell també era tot negre, i embolcallat amb una capa i encaputxat, com si no volgués que el coneguessin. «Què dimonis pot voler de La Comarca?», que m’he dit. No se’n veuen gaires, de Criatures Grosses, en aquest costat de la frontera; i, de totes maneres, mai no havia sentit a parlar de ningú com aquest tipus negre.

»“Tingueu bon dia!”, jo que li dic, tot acostant-me-li. “Aquest camí no duu enlloc i, aneu on aneu, el camí més ràpid serà si torneu a la carretera”. No m’ha agradat el seu aspecte; i quan el Mos ha sortit i l’ha ensumat, ha fet un udol com si l’haguessin ferit: ha fet mitja volta i ha sortit amb la cua entre cames, glapint. I el tipus aquest negre ni s’ha mogut.

»“Vinc de molt lluny”, m’ha dit, lentament i amb un cert encarcarament, assenyalant cap a l’oest, per sobre de les meves terres, si us n’adoneu bé. “Has vist en Saquet?”, m’ha preguntat amb una veu rara i ajupint-se cap a mi. No li podia veure la cara, perquè tenia la caputxa tirada molt avall, i he sentit una mena d’esgarrifança a l’espinada. Però no entenia per què havia de venir cavalcant per les meves terres tan descaradament.

»“Ja podeu anar-vos-en”, li he dit. “No hi ha cap Saquet, aquí. Us heu equivocat de costat de La Comarca. Valdria més que tornéssiu cap a ponent, cap a Hobbiters…, però aquesta vegada podeu anar-hi per la carretera”.

»“En Saquet ha marxat”, ha respost amb un xiuxiueig, “I s’acosta. No és gaire lluny. Jo el vull trobar. Si passa m’ho diràs? Tornaré amb or”.

»“No, no cal que torneu”, que li he dit. “Us valdrà més tornar-vos-en allà d’on veniu, i ben ràpid. Teniu un minut o crido els meus gossos”.

»Ha fet una mena d’esbufec de serp. Potser reia, i potser no. Després ha esperonat el seu cavall dret contra mi i he tingut el temps just de saltar per apartar-me’n. He cridat els gossos, però ha girat cua i ha passat el cancell i ha continuat pel camí cap a la carretera, com un llampec. Què me’n dieu?

En Frodo romangué assegut un moment amb la mirada clavada al foc, però el seu únic pensament era com dimonis s’ho farien per arribar a la barca del Riu.

—No sé què dir-vos-en —va fer finalment.

—Doncs jo us ho diré —va intervenir en Magot—. No hauríeu d’haver-vos fet mai amb la gent de Hobbiters, senyor Frodo. Són una gent ben rara.

Ara en Sam va remoure’s inquiet a la cadira i mirà el granger amb esguard de tenir mala jeia.

—Però sempre vau ser un vailet atabalat —prosseguí en Magot—. Quan vaig sentir que havíeu abandonat els Brandibocs per anar-vos-en amb aquell vell senyor Bilbo, ja vaig dir que en sortiríeu escaldat. Escolteu el que us dic, tot això ve d’aquelles fetes estranyes del senyor Bilbo. Va fer els diners d’alguna manera estranya en aquelles terres forasteres, segons diuen. I potser hi ha algú que vol saber què se n’ha fet, de tot aquell or i joies que, segons he sentit, va soterrar al turó de Hobbiters.

En Frodo no va dir res: les astutes conjectures del granger eren força desconcertants.

—I bé, senyor Frodo —prosseguí en Magot—. M’alegra que hàgiu tingut el sentit comú de tornar a La Boqueria. El meu consell és: quedeu-vos aquí! I no vulgueu saber-ne res, d’aquesta gentota forastera. Aquí segur que tindreu amics. Si qualsevol d’aquests homes negres torna a empaitar-vos, jo ja me n’encarregaré. Els diré que heu mort, o que heu abandonat La Comarca. O el que vós vulgueu. I segurament serà prou cert, ja que el més probable és que vulguin notícies del vell senyor Bilbo.

—Potser teniu raó —va dir en Frodo, evitant la mirada del granger i fitant el foc.

En Magot el contemplà tot rumiant.

—Bé, ja veig que teniu idees pròpies —va dir—. És tan evident com que no sóc cec que no és per accident que vós i aquest genet heu arribat aquí la mateixa tarda; i potser les meves notícies, per a vós, no han estat cap novetat, al capdavall. No us demano que em digueu el que heu decidit de mantenir secret, però m’adono que teniu alguna mena de problema. Potser penseu que no serà gaire fàcil arribar a la barca sense que us enxampin?

—Això és exactament el que pensava —concedí en Frodo—. Però cal que provem d’arribar-hi; i no ho aconseguirem si ens quedem asseguts rumiant. De manera que em sembla que haurem de marxar. Us agraeixo de debò la vostra amabilitat! Granger Magot, fa més de trenta anys que em sentia aterrit per vós i pels vostres gossos, encara que això us pugui fer riure. És una llàstima, perquè m’he deixat perdre un bon amic. I ara m’afligeix haver de deixar-vos tan aviat. Però tornaré, potser, algun dia…, si en tinc l’avinentesa.

—Quan torneu sereu benvingut —digué en Magot—. Tinc una idea, però. Aviat es pondrà el sol, i nosaltres estem a punt de sopar; ja que generalment ens n’anem a dormir poc després de la posta. Ens plauria molt si vós i el senyor Peregrín i tota la companyia us poguéssiu quedar i fer un mos amb nosaltres.

—I a nosaltres també! —va dir en Frodo—. Però hem de marxar de seguida, ho lamento. Sortint ara, ja serà fosc quan arribem a la barca.

—Ah! Espereu un moment! Volia dir: després d’una mica de sopar, trauré una petita carreta i us duré a tots fins a la barca. Això us estalviarà una bona caminada, i també us pot estalviar problemes d’una altra mena.

Així fou com en Frodo acceptà la invitació de molt bon grat, amb gran alleujament per part d’en Pippin i d’en Sam. Arribaren dos dels fills d’en Magot i les seves tres filles, i un sopar abundós fou aparellat a la taula grossa. La cuina fou enllumenada amb espelmes i el foc revifat. La senyora Magot s’atrafegà d’un lloc a un altre. Un o dos hòbbits més, pertanyents a la granja, també feren acte de presència. Poc després eren catorze els qui seien a taula. Hi havia cervesa per donar i per vendre, i un monumental plat de bolets amb cansalada, a part d’altres molts productes sòlids de la granja. Els gossos eren ajaguts vora el foc i rosegaven les crostes de cansalada i esmicolaven ossos.

Havent sopat, el granger i els seus fills sortiren amb una llanterna i disposaren la carreta. Quan els hostes sortiren al pati, ja era fosc. Hi llançaren les seves motxilles i s’hi van enfilar. El granger es va asseure al lloc del conductor, i fuetejà aquells dos ponis cepats. La seva dona va romandre sota la llum de la porta oberta.

—Vés amb compte, Magot! —li va dir—. No comencis a discutir amb forasters, i torna de seguida!

—Així ho faré! —va dir ell, i menà la carreta fora del cancell. Ara ja no es movia ni un bri de vent, la nit era encalmada i silenciosa, i hi havia una cosa freda en l’aire. Anaven sense llums i avançaven a poc a poc. Després d’una o dues milles, el camí finalitzava, creuava una rasa fonda i pujava un petit pendent fins a dalt de la carretera, que tenia les voreres altes.

En Magot baixà i mirà bé a ambdós costats, nord i sud, però en l’obscuritat no es podia veure res, i en l’aire quiet no se sentia ni un soroll. Filagarses primes de la boirina del riu restaven suspeses damunt les rases i s’endinsaven pels camps.

—Farà una boira espessa —va dir en Magot—, però no penso encendre els fanals fins que torni cap a casa. Aquesta nit, si hi ha alguna cosa a la carretera, la sentirem molt abans de veure-la.

Hi havia cinc milles o més des del camí d’en Magot fins al transbordador. Els hòbbits van embolcallar-se bé, però aguditzaven l’oïda per si sentien algun soroll a més del grinyol de les rodes i del lent clop-clop de les ferradures dels ponis. A en Frodo la carreta li semblava més lenta que un cargol. Al seu costat en Pippin feia capcinades, a punt d’adormir-se; però en Sam mirava fixament endavant, cap a la boira que s’aixecava.

Per fi arribaren a l’entrada del camí de la barca. Estava indicat per dos pals blancs i alts que, de sobte, semblaren alzinar-se a la seva dreta. El granger Magot estirà les regnes dels ponis i la carreta s’aturà amb un xerric. Tot just començaven a baixar quan, tot d’una, sentiren el que tots havien estat tement: cascs de cavalls, al camí, més endavant. El so s’apropava…

En Magot saltà i restà subjectant els caps dels ponis, fitant endavant, cap a la fosca. Clop-clop, clop-clop, feia el cavall que s’acostava. La petjada de les ferradures sonava amb força en l’atmosfera quieta i boirosa.

—Val més que s’amagui, senyor Frodo —va dir en Sam, neguitós—. Fiqui’s a la carreta i tapi’s amb les flassades i nosaltres enviarem aquest genet on es mereix!

Baixà del carro i es col·locà al costat del granger. Els Genets Negres haurien de passar-li pel damunt per acostar-se a la carreta.

Clop-clop, clop-clop. El genet ja gairebé era damunt d’ells.

—Qui va? —cridà en Magot. El soroll dels cascs s’aturà. Els semblà distingir una ombra fosca i borrosa, a una o dues iardes de distància.

—Compte! —cridà el granger, llançant les regnes a en Sam i fent un pas endavant—. No us acosteu ni un pas més! Què voleu, i cap a on us dirigiu?

—Vull el senyor Saquet. L’heu vist? —digué una veu apagada…, però la veu era la veu d’en Merry Brandiboc. Una llanterna sorda fou oberta i la llum caigué de ple sobre el rostre astorat del granger.

—Senyor Merry! —cridà.

—Naturalment! Qui us pensàveu que era? —va dir en Merry acostant-s’hi. En sortir de la boira i apaivagar-se les seves temences, de sobte semblà disminuït a la mida habitual d’un hòbbit. Cavalcava un poni, i duia una bufanda embolicant-li el coll i la barbeta per tal de protegir-se de la boira.

En Frodo saltà de la carreta per saludar-lo.

—De manera que per fi has arribat! —va dir en Merry—. Començava a preguntar-me si de debò apareixeries avui, i ja estava a punt d’anar-me’n a sopar. Quan ha començat a pujar la boira he creuat cap aquí i he anat cap a Estoc per veure si no havies caigut en alguna rasa. Que em maleeixin si sé per quin camí heu vingut. On els heu trobat, senyor Magot? A la bassa dels vostres ànecs?

—No, els he sorprès il·legalment a les meves terres —va explicar el granger—, i he estat a punt de deixar-los anar els gossos, però segur que ells t’explicaran tota la història. Bé, ara, si em disculpeu, senyor Merry i senyor Frodo i tota la companyia, val més que me’n torni cap a casa. La senyora Magot deu començar a preocupar-se amb aquesta nit tan espessa.

Va fer recular la carreta al camí i féu mitja volta.

—Bé, bona nit a tothom —va dir—. Ha estat un dia sorprenent, a fe. Però tot va bé si acaba bé, encara que potser no calgui dir-ho fins que no siguem a la porta de casa. I no us nego que m’alegraré quan hi arribi —va encendre els fanals i s’incorporà. Inesperadament va treure una gran panera de sota el seient—. Per poc me n’oblido —afegí—. La senyora Magot ha preparat això per al senyor Saquet, amb els seus respectes.

Li donà la panera i després reprengué el seu camí, seguit per un cor de regraciaments i de bona-nits.

Contemplaren com els pàl·lids anells de fum, al voltant dels seus fanals, s’afeblien en la nit boirosa. De cop en Frodo esclafí a riure: de la panera tapada que sostenia en pujava una flaire de bolets.





Capítol V

UNA CONSPIRACIÓ DESEMMASCARADA


—El millor que podem fer ara és anar-nos-en també cap a casa —va dir en Merry—. En tot això veig que hi ha alguna cosa de divertit; però esperaré fins que siguem a casa.

Van reprendre la marxa pel camí de la barca avall; era un camí recte i ben conservat, vorejat amb grans pedres encalcinades. Després d’unes cent iardes eren ja a la riba del riu, on hi havia un ample desembarcador de fusta. Una barca-transbordador, plana i grossa, era aferrada al seu costat. Els bitons blancs, a frec mateix de l’aigua, llambrejaven sota la llum de dos fanals subjectes en unes posts altes. Darrere seu, damunt les terres planes, les boires ja cobrien les tanques; però l’aigua que s’obria al davant era fosca amb només algunes filagarses cargoladisses, com vapor, entre les jonqueres del ribatge. A l’altra banda no semblava haver-hi tanta boira.

En Merry conduí el poni per la passera fins a la barca, i els altres el seguiren. Després en Merry va empènyer lentament el transbordador amb una llarga perxa per posar-se en moviment. El Brandivín corria lentament i s’eixamplava al seu davant. A l’altre costat la riba era alta, i un senderol pujava fent giragonses des de l’altre embarcador. S’hi veien uns fanals que feien pampallugues. Més enllà s’aixecava Puigboc; i allí sí que, a través de vels esparsos de boiram, hom podia veure lluir moltes finestres rodones, grogues i vermelles. Eren les finestres de Can Brandi, l’antiga llar dels Brandibocs.

Feia molt de temps, en Gorhendad Bocvell, cap de la família Bocvell, una de les més antigues de l’Aiguamoix i, naturalment, de tota La Comarca, havia travessat el riu, que era el límit original amb les terres de l’est. Havia edificat (i excavat) Can Brandi, havia canviat el seu nom per Brandiboc i s’hi havia establert per esdevenir senyor del que era gairebé un petit territori independent. La seva família va multiplicar-se i multiplicar-se i, després de la seva mort, continuà multiplicant-se, fins que Can Brandi arribà a ocupar tota la part baixa del puig, amb tres grans portes principals, moltes portetes laterals i prop d’un centenar de finestres. Els Brandibocs i llur nombrosa parentela començaren aleshores a excavar, i després a construir, per tots els voltants. Aquest era l’origen de La Boqueria, una franja densament poblada entre el riu i el Bosc Vell, una mena de colònia de La Comarca. El poble principal era Vilaboc, apinyat en els marges i els pendents darrere Can Brandi.

La gent de l’Aiguamoix mantenia amistat amb els boquerencs, i l’autoritat del Batlle de Can Brandi (que era com anomenaven el cap de família dels Brandibocs) encara era reconeguda pels camperols entre Estoc i Jonquet. La major part de la gent de la vella Comarca, emperò, considerava que els boquerencs eren especials, mig forasters com si diguéssim. Tot i que, fet i fet, no eren gaire diferents dels altres hòbbits dels Quatre Quartons. Excepte en una cosa: els agradaven les barques, i n’hi havia alguns que sabien nedar.

La seva terra estava originàriament desprotegida cap a llevant; però d’aquella banda hi havien construït una tanca: el Closalt. Havia estat plantat feia moltes generacions, i ara ja era espès i crescut, car en tenien una cura constant. Anava des del pont del Brandivín, tot descrivint un gran arc que s’allunyava del riu, fins a Fidelclòs (on el Tombasalzar fluïa des de dins el Bosc i desembocava al Brandivín): de punta a punta vint milles ben llargues. Tanmateix, el Closalt no proporcionava, evidentment, una protecció completa. El Bosc, en molts de llocs, era molt proper a la tanca. Quan queia la nit, els boquerencs tancaven les portes amb pany i clau, cosa que tampoc no se solia fer a La Comarca.

La barca-transbordador es desplaçà lentament pel riu. La riba de La Boqueria s’acostava. En Sam era l’únic membre de l’expedició que no havia estat mai a l’altra banda. I tenia una estranya sensació mentre el lent gloc-gloc del corrent discorria avall: la seva antiga vida quedava rere les boires, i al davant tenia la fosca aventura. Es gratà el cap, i per un instant sentí el desig passatger que el senyor Frodo hagués continuat vivint tranquil·lament a l’Atzusac.

Els quatre hòbbits desembarcaren del transbordador. En Merry s’ocupà de fermar-lo, i en Pippin ja començava a dur el poni camí amunt, quan en Sam (que no havia parat de mirar enrere, com si volgués acomiadar-se de La Comarca) va dir amb un xiuxiueig ronc:

—Miri enrere, senyor Frodo! Veu alguna cosa?

A l’altre embarcador, sota els llunyans fanals, a penes si hi distingiren una figura: hom hauria dit una mena de farcell negre que hagués estat oblidat allà. Però mentre el contemplaven, semblà moure’s i agitar-se d’una banda a una altra, com si busqués per terra. Després s’estirà o s’ajupí, i va desaparèixer en la penombra darrere els fanals.

—Per tota La Comarca, què és allò? —exclamà en Merry.

—Alguna cosa que ens segueix —va dir en Frodo—. Però no ens preguntis res més ara! Anem-nos-en de seguida!

Van córrer camí amunt, fins a dalt del ribatge, però quan tornaren a mirar enrere l’embarcador de l’altra riba ja estava cobert per la boira, i no s’hi podia veure res.

—Sort que no deixeu cap barca a la riba oest! —va dir en Frodo—. Creus que un cavall podria travessar el riu?

—Podria anar vint milles més amunt, fins al Pont del Brandivín…, o podria nedar —respongué en Merry—. Encara que mai no he sentit a dir de cap cavall que hagués travessat el Brandivín. Però què hi tenen a veure, els cavalls, amb tot això?

—Ja t’ho explicaré més endavant. Anem cap a casa i després ja en parlarem.

—Entesos! En Pippin i tu ja coneixeu el camí, de manera que agafaré el poni per avisar en Fati Bultó que ja sou aquí. Prepararem el sopar i el que calgui.

—Ja hem sopat abans amb en Magot, el granger —va dir en Frodo—, però podríem sopar una altra vegada.

—Endavant les atxes, doncs! Passa’m la panera! —va fer en Merry, i se’ls avançà cavalcant en l’obscuritat.

Des del Brandivín fins a la nova casa d’en Frodo a Comacric, encara hi havia un bon tros. Deixaren Puigboc i Can Brandi a l’esquerra, i als afores de Vilaboc sortiren a la carretera principal de La Boqueria, que es dirigia, des del pont, cap al sud. A una mitja milla en direcció nord, per aquest camí, trobaren un corriol que trencava a la dreta. El seguiren durant un parell de milles mentre pujava i baixava camps endins.

Finalment arribaren a una porta estreta enmig d’un clos molt espès. En la nit la casa no es podia veure gens: es trobava enretirada, al fons del corriol, i al centre d’un ampli redol de gespa vorejat d’un cercle d’arbres baixets, que quedaven dins el clos exterior. L’havia triada en Frodo mateix perquè es trobava en un racó del país que no era de pas, i perquè no tenia veïns a prop. S’hi podia entrar i sortir sense que ningú se n’assabentés. Havia estat construïda, feia molt de temps, pels Brandibocs, per als seus convidats, o per a membres de la família que volien fugir durant algun temps de la vida multitudinària de Can Brandi. Era una casa de camp a l’estil antic, i tan semblant com era possible a un cau de hòbbit: era llarga i baixa, i d’una sola planta; i tenia la teulada d’herba, les finestres rodones, i una gran porta també rodona.

Mentre pujaven des de la porta pel senderol verd, no hi veieren cap llum; les finestres eren fosques i tancades. En Frodo trucà a la porta, i en Fati Bultó sortí a obrir. Una llum amistosa ho inundà tot. Entraren ràpidament i es tancaren, ells i llum, a dins. Es trobaven en un rebedor espaiós amb portes a ambdues bandes; al davant hi tenien un corredor que continuava pel mig de la casa.

—Bé, què me’n dieu? —preguntà en Merry, que s’acostava pel passadís—. En poc temps hem fet tot el que hem pogut per fer que sembli una casa de debò. Al cap i a la fi en Fati i jo no vam arribar fins ahir amb l’última carretada.

En Frodo dirigí un esguard al seu voltant. Realment semblava una casa habitada. Moltes de les seves coses favorites…, o de les d’en Bilbo (perquè en aquella nova llar feien que el recordés vívidament), estaven arranjades de la manera més semblant a com ho havien estat a l’Atzusac. Era un indret agradable, còmode i abellidor; i s’adonà que hauria desitjat quedar-s’hi realment, de debò, i romandre-hi en un pacífic retir. Li semblava injust haver de fer patir els seus amics per tot aquell enrenou; i es tornà a preguntar com s’ho faria per comunicar-los la notícia que havia d’abandonar-los molt aviat, en realitat de seguida. Costés el que costés, els ho havia de dir aquella mateixa nit, abans que se n’anessin al llit.

—És preciosa! —va dir amb un esforç—. Pràcticament tinc la sensació de no haver canviat de casa.

Els viatgers van penjar les capes i amuntegaren les motxilles per terra. En Merry els acompanyà corredor avall i al fons obrí una porta de bat a bat. Els arribà la claror del foc a terra i una bafarada de vapor.

—Un bany! —cridà en Pippin—. Toca-la, Meriadoc!

—En quin ordre ens hi hem de ficar? —demanà en Frodo—. Primer el més gran o primer el més ràpid? Tant d’una manera com d’una altra et tocarà ser l’últim, mestre Peregrín.

—Confieu en mi per disposar les coses encara millor que això! —va dir en Merry—. No podem pas començar la vida a Comacric amb una disputa pel bany. En aquesta habitació hi teniu tres banyeres i una olla plena d’aigua bullent. També hi trobareu tovalloles, estoretes i sabó. Fiqueu-vos-hi, i afanyeu-vos!

En Merry i en Fati es dirigiren a la cuina, a l’altre extrem del passadís, i s’atrafegaren amb els tocs finals d’aquell sopar retardat. Des del bany arribaven fragments d’una mena de concurs de cançons amb la gatzara dels esquitxos i les capbussades. La veu d’en Pippin sobresortí tot d’una per damunt les altres entonant una de les cançons de bany preferides d’en Bilbo.


Canta, pel bany a fi de jorn,

que renta fang i algun trastorn!

Babau qui no canti serè,

l’aigua calenta és un gran què!

El so de la pluja molt dolç és,

i és dolç el salt d’algun torrent;

millor que pluja o torrentera

és, però, el baf de la banyera.

L’aigua freda prou que aconhorta

la gola seca i mig morta;

però és millor cervesa a balquena

i l’aigua calenta a l’esquena.

Bella és l’aigua que brolla amunt,

blanca font, i el cel damunt;

però cap font no iguala en preu

l’aigua calenta als meus peus!



Se sentí un xipolleig fortíssim i un crit de Bufa! d’en Frodo. Segons semblava, bona part del bany d’en Pippin havia imitat una font i havia sortit enlaire, amb gran esquintxadissa

En Merry s’atansà a la porta:

—Què us sembla si ens fiquem una mica de sopar i de cervesa al pap? —els cridà.

En Frodo sortí tot eixugant-se els cabells.

—Hi ha tanta aigua a l’ambient que vinc a la cuina a acabar —va dir.

—La mare del Tano! —va dir en Merry fent una llambregada; el terra de pedra era una bassa d’aigua—. Hauràs de fregar tot això abans que et doni res de sopar, Peregrín —li va dir—. Apa, afanya’t, o no t’esperarem.

Van sopar a la cuina, en una taula prop del foc.

—Suposo que vosaltres tres no deveu voler bolets una altra vegada —va dir en Fredegar sense gaires esperances.

—És clar que en volem! —protestà en Pippin.

—Són meus! —intervingué en Frodo—. La senyora Magot, una veritable reina entre les esposes dels grangers, me’ls ha donat a mi. Traieu les vostres mans cobejoses del damunt dels bolets, jo us en serviré.

Els hòbbits senten una passió fora mesura pels bolets, que fins i tot supera les passions més golafres de la Gent Grossa. Fet, aquest, que en part explica les llargues expedicions del jove Frodo als cèlebres camps de l’Aiguamoix, i la còlera del perjudicat Magot. En aquesta ocasió n’hi havia per donar i per vendre, fins i tot per al que solen menjar els hòbbits. A més, també hi havia molts altres plats per seguir i, quan hagueren acabat, fins i tot en Fati Bultó deixà escapar un sospir d’afartament. Arraconaren la taula i col·locaren les butaques al voltant del foc.

—Ja despararem taula després —va dir en Merry—. Ara feu-me’n cinc cèntims! Sospito que heu tingut algunes aventures, i no em sembla gens bé que no comptéssiu amb mi. Vull que m’ho expliqueu tot fil per randa, i sobretot vull saber què li passava, al vell Magot, i per què m’ha parlat d’aquella manera. Gairebé semblava que estigués espantat, si és que això és possible.

—Tots ens hem espantat —va contar en Pippin després d’una pausa, durant la qual en Frodo quedà amb l’esguard fix en el foc i no digué res—. I tu també t’hauries espantat, si els Genets Negres t’haguessin estat perseguint durant dos dies.

—Què són?

—Figures negres que cavalquen cavalls negres —va respondre en Pippin—. Si en Frodo no vol parlar, jo et puc explicar tota la història des del començament.

I llavors procedí a fer un relat del seu viatge amb tots els ets i uts des de l’instant en què havien abandonat Hobbiters. En Sam l’acompanyà amb diverses inclinacions i exclamacions d’assentiment. En Frodo, però, restà callat.

—Diria que t’ho inventes tot —va dir en Merry—, si no hagués vist aquella forma negra a l’embarcador… o si no hagués escoltat el so estrany de la veu d’en Magot. Quina conclusió en treus, de tot això, Frodo?

—El cosí Frodo s’ha mostrat molt reservat —va dir en Pippin—. Però crec que ha arribat el moment que confessi. Fins ara ningú no ens ha donat cap altra explicació que la conjectura del granger Magot: que té alguna cosa a veure amb el tresor d’en Bilbo.

—Això només era una suposició —s’apressà a corregir en Frodo—. En Magot no en sap res.

—El vell Magot és un home astut —continuà en Merry—. Darrere la seva carassa de pa de pagès rumia moltes coses que quan xerra no diu. He sentit a dir que, en d’altres èpoques, solia anar al Bosc Vell, i té reputació de saber una pila de coses rares. Però almenys, Frodo, ens podràs dir si consideres que la seva suposició és bona o dolenta.

—Jo crec —va dir en Frodo lentament— que era una suposició bona. Existeix una certa relació amb les velles aventures d’en Bilbo, i els Genets busquen, i potser caldria dir escorcollen, per trobar-nos a ell o a mi. I també sospito, si ho voleu saber, que no es tracta precisament de cap plasenteria; i que no estic segur aquí ni en cap altre lloc.

I ara dirigí una llambregada al seu voltant, cap a les finestres i cap a les parets, com si temés que s’esbotzessin de sobte. Els altres el miraren en silenci, i intercanviaren mirades de complicitat entre ells.

—Està a punt de dir-nos-ho —mormolà en Pippin a en Merry. I en Merry féu un gest afirmatiu.

—Bé! —va dir en Frodo per fi, tot seient amb l’esquena més dreta, com si acabés de prendre una decisió—. No ho puc mantenir ocult per més temps. Us he de dir a tots una cosa. Però no sé ben bé per on començar.

—Crec que et puc ajudar —va dir en Merry amb calma—, si jo mateix te n’explico una part.

—Què vols dir? —va fer en Frodo, mirant-lo amb ansietat.

—Senzillament això, Frodo estimat: et sents malaurat perquè no saps com acomiadar-te. Volies abandonar La Comarca, evidentment. Però el perill t’ha caigut al damunt abans del que pensaves, i ara t’estàs decidint per partir de seguida. I no ho voldries fer. Ho sentim de debò, per tu.

En Frodo quedà amb la boca badada i després la tornà a tancar. El seu astorament era tan còmic que tots es posaren a riure.

—Estimat Frodo! —va dir en Pippin—. De debò creus que ens havies posat un vel damunt els ulls? Si ho pretenies, no has estat prou curós ni prou despert! És evident que, de l’abril ençà, has estat preparant-te per marxar i per acomiadar-te de tots els llocs que et toquen el cor. T’hem sentit xiuxiuejar mil vegades: «Vés a saber si mai més tornaré a veure aquesta vall», i coses per l’estil. I a sobre pretenent que ja no en tenies ni cinc, i arribant a vendre el teu estimat Atzusac a aquells Vilabossots i de Saquet! I tota aquella xerrameca secreta amb en Gàndalf.

—Àngela Maria! —exclamà en Frodo—. I jo que em pensava haver estat previngut i molt llest. No sé pas què en diria, en Gàndalf. Que potser tota La Comarca parla ja de la meva partença?

—Oh, no! —va dir en Merry—. No et preocupis pas per això! El secret no durarà gaire, evidentment; però, de moment, que jo sàpiga només el coneixem nosaltres, els conspiradors. Al cap i a la fi, has de tenir present que nosaltres et coneixem força bé i que estem sovint amb tu. Habitualment podem endevinar el que penses. I jo també vaig conèixer en Bilbo. Si t’he de dir la veritat, t’he estat observant amb força atenció des que ell se’n va anar. Pensava que, tard o d’hora, el seguiries; la veritat és que esperava que marxessis més aviat, i darrerament hem estat molt neguitosos. Ens aterria pensar que poguessis escapolir-te de nosaltres, i marxar de cop i volta, tot solet, com va fer ell. Des de la primavera passada que mantenim els ulls ben oberts, i pel nostre compte ja ho tenim força planejat. No te’ns escaparàs tan fàcilment.

—Però si jo me n’he d’anar —protestà en Frodo—. No s’hi pot fer res, amics. És una desgràcia per a tots nosaltres, però no serveix de res que intenteu que em quedi. Ja que heu endevinat tant, ajudeu-me, si us plau, i no em poseu entrebancs!

—No ens entens —va dir en Pippin—. Cal que tu te’n vagis… i per tant nosaltres també marxem. En Merry i jo anem amb tu. En Sam és un tipus excel·lent, i es llançaria a la gola d’un drac per salvar-te, si no li ensopegués un peu amb l’altre, però en una aventura perillosa com la teva necessites més d’un company.

—Estimats i benvolguts hòbbits! —va dir en Frodo profundament commogut—. No ho puc permetre. És una cosa que, a més, ja vaig decidir fa molt de temps. Parleu de perill, però no ho enteneu. Això no és anar a la caça de cap tresor, ni una aventura d’anar i tornar. Fujo d’un perill mortal cap a un altre de més mortífer.

—Prou que ho entenem —va dir en Merry amb fermesa—. És per això que hem decidit d’acompanyar-te. Sabem que l’Anell no és cosa de broma; però farem tot el que puguem per ajudar-te contra l’Enemic.

—L’Anell! —digué completament sorprès en Frodo.

—Naturalment, l’Anell —prosseguí en Merry—. El meu molt estimat hòbbit, no coneixes gaire bé la tafaneria dels teus amics. Fa anys que conec l’existència de l’Anell… De fet, des d’abans que en Bilbo marxés; però com que era evident que ell la considerava un secret, em vaig guardar el secret per a mi mateix, fins que vam acordar la nostra conspiració. Naturalment no vaig conèixer en Bilbo tan bé com et conec a tu; jo era massa jovenet, i ell també anava més alerta, encara que no hi anà prou. Si vols saber com va anar la primera vegada que ho vaig saber, t’ho contaré.

—Endavant! —assentí molt fluixet en Frodo.

—Allò que precipità la seva caiguda foren els Vilabossots i de Saquet, com calia suposar. Un dia, un any abans de la Festa pujava jo pel camí i vaig veure en Bilbo una mica més endavant. De cop, ben lluny, aparegueren els Vilabossots i de Saquet que s’acostaven cap a nosaltres. En Bilbo alentí el pas, i després…, ep, mosca, s’esvaní! Vaig quedar tan astorat que no vaig tenir prou seny per amagar-me d’una manera més normal; però vaig traspassar la bardissa i vaig continuar caminant per la part interior del camp. Guaitava cap al camí, un cop hagueren passat els Vilabossots i de Saquet quan, tot d’una, en Bilbo va reaparèixer directament davant els meus ulls. I vaig copsar un llambreig daurat quan es guardà alguna cosa a la butxaca dels pantalons.

»Després vaig procurar mantenir els ulls ben oberts. De fet, he de confessar que l’espiava. Però haureu d’admetre que era molt intrigant i que jo no tenia gaire més de deu anys. Exceptuant-te a tu, Frodo, jo dec ser l’única persona de La Comarca que ha vist el llibre secret del vell.

—Has llegit el seu llibre? —se sorprengué en Frodo—. Per tots els cels! No hi ha res que estigui segur?

—Mai no es pot pecar per excés de seguretat, diria jo —afegí en Merry—. Però només li vaig fer una ullada molt ràpida, i fins i tot això fou difícil de fer. Mai no es deixava el llibre, i, a propòsit, em pregunto què se’n deu haver fet. M’agradaria donar-li un altre cop d’ull. El tens tu, Frodo?

—No. No era a l’Atzusac. Se’l degué endur amb ell.

—Bé. Tornant al que us deia —continuà en Merry—. Em vaig guardar prou de comunicar el meu descobriment. Fins aquesta primavera, quan les coses començaren a posar-se serioses. Aleshores vam acordar la nostra conspiració; i com que, també nosaltres, pensàvem fer les coses seriosament i volíem anar per feina, no hem estat excessivament escrupolosos. Tu ets un os bastant dur de rosegar, i en Gàndalf encara és pitjor. Però si vols que et presentem el nostre principal detectiu, te’l puc presentar.

—On és? —va dir en Frodo, mirant al seu voltant, com si esperés que una figura sinistra i emmascarada sortís de dintre d’un aparador.

—Sam, fes un pas endavant! —va dir en Merry, i en Sam s’aixecà, enrojolat fins al capdamunt de les orelles—. Aquí tens el nostre recol·lector d’informació! I la veritat és que en va reunir molta, t’ho puc ben garantir, abans que per fi l’enxampessin. Després de la qual cosa, si em permets dir-ho, semblà considerar-se sotmès a jurament, i no tornà a dir ni piu.

—Sam! —exclamà en Frodo, notant que la seva sorpresa ja havia arribat al límit, i incapaç de decidir si se sentia irritat, divertit, alleujat, o simplement si creia que li aixecaven la camisa.

—Sí, senyor —respongué de seguida en Sam—. Li demano perdó, senyor! No volia causar-li cap mal, senyor Frodo, i tampoc al senyor Gàndalf. Ell té una mica més de seny, si m’ho permet, i quan vostè va dir que hi aniria sol, ell va dir: «No!, vés-hi amb algú en qui puguis confiar».

—Doncs, pel que sembla, no puc confiar en ningú —comentà en Frodo.

En Sam se’l mirà amb expressió d’infelicitat.

—Tot depèn del que vulguis —intercedí en Merry—. Pots confiar que no t’abandonarem mai, ni a les verdes ni a les madures…, fins a l’amarg final. I pots confiar en nosaltres, per guardar qualsevol secret teu… amb més fermesa que tu mateix. Ara bé, no pretenguis que et deixem enfrontar-te tot sol al perill, o que et deixem marxar sense ni una paraula. Som els teus amics, Frodo. I, a més, fixa-t’hi bé: sabem bona part del que en Gàndalf t’ha explicat. Sabem força sobre l’Anell. Ho sentim terriblement…, però anirem amb tu o et seguirem com llebrers.

—Al cap i a la fi, senyor —afegí en Sam—, faria bé seguint el consell dels elfs. En Guíldor va dir que podia agafar qui en tingués voluntat, i això no m’ho negareu pas.

—No ho nego —va dir en Frodo bo i esguardant en Sam, que esbossava un somriure—. No ho nego, però mai de la vida no em tornaré a creure que dorms de debò, tant si ronques com si no. Abans et daré una bona puntada de peu per assegurar-me’n.

»Sou una colla de poca-vergonyes i mentiders! —va dir girant-se cap als altres—. Però, toqueu-la! —va riure, mentre s’aixecava i allargava la mà—. Em rendeixo. Seguiré el consell d’en Guíldor. Si el perill no fos tan tenebrós, em posaria a ballar d’alegria. I, tot i així, no puc deixar de sentir-me feliç, més feliç que no m’havia sentit des de feia molt de temps. Havia tingut tanta por d’aquest moment…

—Perfecte! Entesos, doncs. Tres visques pel capità Frodo i la seva companyia! —cridaren; i es posaren a ballar al seu voltant. En Merry i en Pippin iniciaren una cançó que, segons que sembla, havien preparat per a aquesta avinentesa.

Era estructurada segons el model de les cançons que els nans havien cantat quan en Bilbo es posà en camí vers la seva aventura, molts anys enrere, i seguia la mateixa tonada:


Adéu-siau, llar de la casa,

tant si plou molt com si fa ventada,

ens cal partir ans surti el sol

cap a un mont alt i més d’un bosc.

A Rivendell, on els elfs viuen,

sota cimals on boires niuen,

per camps i erms ens apressem.

Cap a on després?, no ho sabem.

La por darrere, davant malvats,

el cel serà nostre teulat

fins que acomplim nostres treballs

i el viatge acabi sense estralls.

Hem de partir! Partir havem!

Ans surti el sol cavalcarem!



—Molt rebé! —va dir en Frodo—. Però, si és així, hi ha una pila de coses que hem de fer abans d’anar-nos-en a dormir… sota un teulat, almenys aquesta nit.

—Ep! Això només era una manera de parlar poètica! —protestà en Pippin—. De debò vols posar-te en marxa abans que surti el sol?

—No ho sé —va explicar en Frodo—. Tinc por d’aquests Genets Negres, i estic convençut que no ofereix cap seguretat quedar-nos gaire temps en un mateix lloc, i especialment si és el lloc on tothom sap que jo em dirigia. En Guíldor també m’aconsellà que no esperés. Però m’agradaria molt veure en Gàndalf. Vaig adonar-me que fins i tot en Guíldor semblava preocupat de saber que en Gàndalf no havia aparegut. Tot depèn de dues coses. Quant poden trigar a arribar els Genets a Vilaboc? I quant podem trigar nosaltres a posar-nos en camí? Ens caldria preparar-nos bé abans de sortir.

—La resposta a la segona qüestió —va tallar-lo en Merry— és que podríem sortir d’aquí a una hora. Ho tinc pràcticament tot enllestit. En un estable de l’altre costat dels camps hi tenim sis ponis; amb queviures i equipament tot empaquetat, l’únic que hi manca és una mica més de roba i el menjar que es pot fer malbé.

—Sembla que ha estat una conspiració molt eficient —comentà en Frodo—. I, dels Genets Negres, què en penses? Creus que és segur esperar en Gàndalf tot un dia?

—Tot depèn del que creguis que faran si et troben aquí —va respondre en Merry—. A hores d’ara ja podrien ser aquí, naturalment, si no haguessin quedat detinguts a la Porta Nord, on el Closalt baixa fins al ribatge, en aquest costat mateix del pont. La guàrdia de les portes no els deixarà passar un cop fosc, tot i que podrien forçar l’entrada i ficar-s’hi. Però fins i tot durant el dia crec que intentarien mantenir-los a distància, si més no fins que poguessin fer arribar un missatge al Batlle de La Boqueria, perquè no crec que l’aspecte dels Genets els plagui, i ben segur que en deuen estar espantats. De tota manera, La Boqueria no pot resistir un atac decidit durant gaire temps. I és possible que fins i tot al matí, si un Genet Negre es presenta i pregunta pel senyor Saquet, l’autoritzin a entrar. I és pràcticament del domini comú que tu has tornat per viure a Comacric.

En Frodo romangué assegut una estona, sumit en els seus rumiaments.

—Ja ho he decidit —digué per fi—. Em posaré en marxa demà, quan comenci a apuntar el dia. Però no aniré per la carretera: encara seria menys segur que esperar-me aquí. Si surto per la Porta Nord tothom sabrà de seguida que he marxat de La Boqueria, i això és una cosa que possiblement es podria mantenir secreta durant uns quants dies. I encara més, el pont i la carretera de l’est, prop de la frontera, de segur que estan vigilats, tant si algun Genet entra a La Boqueria com si no. No sabem quants són; però almenys n’hi ha dos, i possiblement més. L’única cosa que puc fer és marxar en una direcció totalment inesperada.

—Però això significa que només pots anar cap al Bosc Vell! —va dir en Fredegar horroritzat—. Com se’t pot haver acudit això? És gairebé tan perillós com els Genets Negres.

—Tant no —corregí en Merry—. Sembla una solució desesperada, però crec que en Frodo té raó. És l’única manera d’escapolir-se sense que ens segueixin immediatament. Amb una mica de sort podem agafar-los un avantatge considerable.

—Al Bosc Vell no tindreu gens de sort —objectà en Fredegar—. Ningú no n’ha tingut mai, de sort, allà. Us perdreu. La gent no hi entra, al Bosc Vell.

—I tant que hi entra! —replicà en Merry—. Els Brandibocs s’hi fiquen…, de tant en tant, quan els agafa el rampell. Hi tenim una entrada particular. En Frodo hi va entrar un cop, fa molt de temps. I jo hi he estat diverses vegades: generalment durant el dia, evidentment, quan els arbres estan endormiscats i relativament silenciosos.

—Molt bé, feu el que millor us sembli! —acceptà en Fredegar—. A mi, el Bosc Vell em fa més por que una pedregada: la gent n’explica històries que són un malson; però el meu vot compta molt poc, perquè a mi no em toca acompanyar-te al viatge. La veritat és que estic molt content que a algú li toqui quedar-se enrere per tal de poder explicar a en Gàndalf, quan aparegui, que estic segur que serà d’ací a ben poc, el que heu fet.

Tot i que tenia molta estima a en Frodo, en Fati Bultó no tenia gens de ganes d’abandonar La Comarca, ni de veure el que hi havia fora. La seva família provenia del Quartó Est, concretament de Bultigual, a Camps del Pont, però mai no havia travessat el pont del Brandivín. La seva tasca, segons els plans originals dels conspiradors, era romandre enrere i desempallegar-se de la gent que fes massa preguntes, i fer veure, tant de temps com fos possible, que el Senyor Saquet continuava vivint a Comacric. Fins i tot havia dut alguns vestits vells d’en Frodo per poder interpretar millor el seu paper. Poc que sabien que aquella part podia resultar ben perillosa.

—Excel·lent! —va dir en Frodo, quan va comprendre el pla—. D’una altra manera no hauríem pogut deixar cap missatge per a en Gàndalf. No sé si aquests Genets poden llegir o no, naturalment, però no m’hauria arriscat a deixar un missatge escrit, per si un cas arribaven aquí i escorcollaven la casa. Ara bé, si en Fati està disposat a defensar la ciutadella i puc estar segur que en Gàndalf s’assabentarà del camí que hem seguit, tots els caps queden lligats. Demà a primera hora sortiré cap al Bosc Vell.

—Decidit, doncs —va concloure en Pippin—. Tot comptat i debatut, m’estimo més la nostra feina que la d’en Fati…, esperant aquí que es presentin els Genets Negres.

—Ja m’ho diràs quan siguis ben endins del Bosc —va respondre en Fredegar—; demà a aquesta hora ja tindràs ganes d’haver-te quedat aquí amb mi.

—Ara ja no serveix de res discutir-ho —va dir en Merry—. Encara hem de desparar taula i hem de fer els darrers tocs a l’equipatge abans d’anar-nos-en al llit. Ja us despertaré jo abans que comenci a clarejar.

Quan finalment es ficà al llit, en Frodo passà una estona sense poder dormir. Les cames li feien mal. Estava content de tenir una cavalcadura per a l’endemà. Acabà enfonsant-se en un somni vague, en què li semblà estar mirant des d’un alt finestral tota una mar fosca d’arbres entortolligats. A baix de tot, entre les arrels, se sentia el so de criatures que es mig arrossegaven i que anaven ensumant. I li feia l’efecte que, tard o d’hora, acabarien ensumant-lo.

Llavors, molt lluny, sentí un soroll. Al principi pensà que era un gran vent que queia damunt el fullam del bosc. Però després comprengué que no eren les fulles, sinó la remor de la Mar llunyana; un so que no havia escoltat en la seva vida, tot i que torbava sovint els seus somnis. De sobte descobrí que estava a l’exterior, en camp obert. Fet i fet, no hi havia arbres. Es trobaven en un bruguerar fosc, i en l’aire hi havia una estranya olor de sal. Alçà la mirada i veié una alta torre blanca, que es dreçava sola en una carena elevada. Fou dominat per un gran desig de pujar a la torre i veure la Mar. Començà a escarrassar-se carena amunt, cap a la torre: però tot d’una el cel s’encengué amb una llum, i se sentí un espetec de trons.





Capítol VI

EL BOSC VELL


En Frodo es despertà de cop. A la cambra encara era fosc. En Merry estava dempeus al seu costat, amb una espelma en una mà i trucant a la porta amb l’altra.

—Molt bé! Què passa? —va demanar en Frodo, encara atabalat i desorientat.

—Que què passa? —cridà en Merry—. Que és hora de llevar-se. Són dos quarts de cinc i hi ha molta boira. Apa! En Sam ja prepara l’esmorzar. Fins en Pippin ja s’ha llevat. Vaig a ensellar els ponis i a dur el que ens ha de servir per carregar l’equipatge. Desperta el dormilega d’en Fati! El mínim que pot fer és aixecar-se per dir-nos adéu.

Poc després de les sis els cinc hòbbits estaven a punt d’emprendre la marxa. En Fati Bultó encara badallava. Abandonaren la casa molt silenciosament. En Merry va prendre la direcció conduint el poni de l’equipatge, i tirà per un camí que travessava un bosquet darrere la casa, i després travessà pel dret diversos conreus. Les fulles dels arbres resplendien, i cada branquilló degotava; l’herba era grisa amb la rosada freda. Tot estava quiet, i els sorolls més allunyats semblaven pròxims i clars: el cloqueig de les gallines en un pati, algú que tancava una porta en una casa distant…

Trobaren els ponis al seu ràfec; eren animals petits i forts de la mena que els hòbbits tant aprecien, no gaire ràpids però bons per treballar tota una llarga jornada. Hi muntaren i ben aviat cavalcaven boira endins, mentre aquesta semblava obrir-se a contracor davant seu i tancar-se amb hostilitat al seu darrere. Després de cavalcar cosa d’una hora, a poc a poquet i sense parlar, descobriren el Closalt que, tot d’una, semblava alçar-se davant d’ells. Era molt elevat i tot ell cobert amb una xarxa de teranyines argentades.

—Com penseu travessar-lo? —demanà en Fredegar.

—Seguiu-me —va indicar en Merry— i ho veureu.

Tombà cap a l’esquerra, seguint el clos, i no trigaren a arribar en un indret en què es corbava endins, tot resseguint el llavi d’una fondalada. A certa distància del clos hi havia un tallat que s’enfonsava a poc a poc a terra. Als costats tenia parets fetes de totxos, que s’aixecaven gradualment, fins que tot d’una passaven a formar un arc i feien un túnel que passava molt fondo per sota el Closalt i sortia per l’altra banda a la fondalada.

Aquí en Fati Bultó va aturar-se.

—Adéu-siau, Frodo! —va dir—. M’estimaria més que no anéssiu cap al Bosc. Només confio que no necessiteu que us rescati abans que acabi el dia. Bona sort a tothom…, avui i en dies venidors!

—Si al davant no ens espera res de pitjor que el Bosc Vell, podem considerar-nos afortunats —replicà en Frodo—. Digues a en Gàndalf que vingui aviat per la carretera de l’est: suposo que aviat la tornarem a trobar i que la seguirem tan de pressa com puguem.

—Adéu-siau —saludaren, i van cavalcar per aquell forat endins fins a desaparèixer de la vista d’en Fredegar dins el túnel.

Era un forat fosc i humit. A l’altre extrem era tancat per una porta de forts barrots de ferro. En Merry descavalcà i obrí la porta, i quan tots ells hagueren passat la tornà a ajustar. Es tancà amb un clic metàl·lic, i el pany xerricà. El so fou sinistre.

—Vatua! —va fer en Merry—. Ja has abandonat La Comarca. Ara ets fora i als encontorns del Bosc Vell.

—Són certes les històries que en conten? —preguntà en Pippin.

—No sé a quines històries et refereixes —va respondre en Merry—. Si et refereixes a les velles històries de bubotes, que en Fati ha sentit contar a les seves mainaderes, històries de gòblins i llops i coses similars, et diria que no. Almenys jo no hi crec pas. Però el bosc és rarot. Aquí tot està molt més viu, tot és molt més conscient del que s’esdevé, per dir-ho d’alguna manera, que no pas les coses de La Comarca. I als arbres no els agraden els forasters. El vigilen. Generalment solen acontentar-se de vigilar-te, mentre dura la llum del dia, i no fan gran cosa. De tant en tant els més esquerps poden deixar caure una branca, o fer sortir una arrel, o aferrar-te amb un llarg tirabuixó. Però durant la nit les coses poden fer-se veritablement alarmants, o això és el que he sentit a dir. Jo només hi he estat un o dos cops després del crepuscle, i només molt a propet del voral. I em va semblar com si tots els arbres xiuxiuegessin els uns amb els altres, comunicant-se notícies i estratagemes en una llengua inintel·ligible, i les branques oscil·laven i cercaven a les palpentes sense que bufés gota de vent. Diuen que els arbres poden moure’s de bo de veres i que poden encerclar els forasters i empresonar-los enmig. De fet, fa molt de temps, van atacar el Closalt: vingueren i es plantaren tots sols al costat mateix, i s’inclinaren… Però arribaren els hòbbits i tallaren centenars d’arbres, i en feren una foguera enorme al bosc, i cremaren tota la terra en una gran franja a l’est del Closalt. Després d’això els arbres renunciaren a atacar, però esdevingueren molt poc amicals. Encara hi ha un gran espai pelat, no gaire lluny i endins, a l’indret on van fer la foguera.

—I només són perillosos els arbres? —preguntà en Pippin.

—Hi ha diverses coses estranyes que viuen al fons del bosc, i a l’altra banda —va dir en Merry— o, si més no, això és el que jo he sentit a dir, però no n’he vist mai cap. Ara bé, hi ha alguna cosa que obre corriols. Sempre que hi entres trobes caminois oberts, encara que semblen moure’s i canviar de tant en tant d’una manera sorprenent. No gaire lluny d’aquest túnel hi ha, o hi hagué durant molt de temps, l’entrada d’un corriol relativament ample que duia fins a la Clariana de la Foguera, i després continuava si fa no fa en la nostra direcció, cap a l’est i una mica cap nord. Aquest és el camí que vull intentar de trobar.

Els hòbbits abandonaren ara la sortida del túnel i cavalcaren per l’ampla fondalada. Al final hi havia un senderol poc visible que es dirigia cap al bosc, a unes cent iardes o poc més del Closalt, però desaparegué tan aviat com foren sota els arbres. Mirant enrere podien entreveure la línia fosca del clos a través de les tiges dels arbres que ja s’espesseïen al seu voltant. Mirant endavant l’única cosa que veien eren troncs i més troncs de tota mena de mides i formes: rectes o doblegats, torçats, inclinats, rabassuts o esvelts, llisos o retorçats i brancuts; i totes les branques eren verdes o grises a causa de la molsa i de tot d’excrescències llefiscoses i peludes.

Només en Merry semblava prou alegre.

—Val més que vagis al davant i intentis de trobar aquest camí —li va dir en Frodo—. No ens perdem de vista els uns als altres, ni oblideu cap a quin costat queda el Closalt!

Triaren un camí entre els arbres i els seus ponis tiraren endavant, evitant amb tota cura les múltiples arrels que es retorçaven i entrellaçaven. No hi havia sotabosc. El terra s’elevava gradualment, i a mesura que continuaven endavant semblà que els arbres es feien més alts, més foscos i més espessos. No se sentia cap so, excepte algun degoteig d’humitat que queia entre les fulles immòbils. De moment no hi havia xiuxiueig ni moviment entre les branques; però tots ells tingueren la incòmoda sensació de ser observats amb una reprovació, que podia esdevenir disgust i fins i tot enemistat. La sensació anà accentuant-se progressivament, fins que s’adonaren que dirigien ràpids esguards amunt, o guaitaven enrere per damunt de l’espatlla, com si esperessin un cop sobtat.

De moment continuava sense veure’s cap indici del senderot i els arbres semblaven barrar-los constantment el pas. Tot d’una en Pippin sentí que no ho podia suportar més estona, i, sense avisar, deixà escapar un crit:

—Ei, ei! —xisclà—. No faré res. Només deixeu-me passar, eh!

Els altres s’aturaren, astorats; però el crit s’apagà com ofegat per una densa cortina. No es produí cap eco ni resposta, tot i que el bosc semblà fer-se més atapeït i posar-se més alerta que abans.

—Jo, de tu, no cridaria —va aconsellar en Merry—. Més que ajudar, perjudica.

En Frodo començà a preguntar-se si era possible trobar un camí que travessés el bosc i si havia pres la decisió encertada obligant els altres a ficar-se en aquell bosc abominable. En Merry no parava de mirar a banda i banda, i ja semblava insegur de la direcció que calia seguir. En Pippin se n’adonà.

—Has trigat ben poc a extraviar-nos —va retreure-li. Però en aquell mateix moment en Merry deixà escapar un xiulet d’alleujament i assenyalà endavant.

—Ves per on! —digué—. I tant si es mouen, els arbres. Allà hi ha la Clariana de la Foguera, recte al nas (o això espero), però el senderol que hi duia sembla haver marxat.



A mesura que tiraren endavant la llum es va fer més clara. De cop sortiren dels arbres i es trobaren en un espaiós cercle. Dalt es veia el cel, blau i clar, amb gran sorpresa per part d’ells, perquè sota el sostre del bosc no havien pogut veure la sortida del sol i la desaparició de la boira. Tanmateix, el sol encara no era prou alt per caure dins la clariana, tot i que ja il·luminava els cims dels arbres. Totes les fulles eren més espesses i verdes al voltant del cercle de la clariana, i gairebé la tancaven formant una paret sòlida. Al redol no hi creixia ni un sol arbre, només herbota i moltes plantes altes: cicutes i julivert boscà descolorits i de llarga tija, estramoni granant en cendres aborrissolades, i ortigues ufanoses i cards. Un lloc llòbrec, però que semblava un jardí alegre i agradós després de l’ofec del bosc.

Els hòbbits se sentiren animats, i esguardaren esperançadament la claror diürna que augmentava al cel. A l’altre costat de la clariana es veia un tall entre els arbres, i un corriol que s’hi endinsava. Podien veure que es ficava bosc endins, en alguns llocs més ample i obert per dalt, tot i que de tant en tant, els arbres s’ajuntaven i el cobrien amb les seves branques fosques. Aquest és el camí que seguiren. Encara pujaven lleugerament, però ara el seu ritme fou molt més ràpid, i el seu estat d’ànim més decidit; els semblava com si el bosc hagués claudicat i, al capdavall, estigués disposat a deixar-los passar sense obstacles.

Després d’una estona, però, l’aire començà a fer-se calent i xafogós. Els arbres s’anaren acostant a totes dues bandes, i esdevingué difícil veure-hi gaire. Més forta que mai, tornaren a experimentar que l’animadversió del bosc els queia al damunt. Tot era tan callat que les petjades de les ferradures dels seus ponis, refregant les fulles mortes i ensopegant de vegades amb les arrels ocultes, semblaven, a les seves orelles, un impacte sord. En Frodo provà de cantar una cançó per encoratjar-los, però acabà amb un filet de veu:


Oh els qui erreu per terra obaga,

no us afligiu! L’ombra boscana

per força sempre ha de cedir,

admirant del sol son camí:

el de ponent, o el de l’albada,

el sol vespral o el que just s’alça.

A est i oest tot bosc s’acaba…



Acaba…, mentre anava dient la paraula la seva veu acabà en silenci. L’aire semblava pesant, i confegir paraules el cansava. Immediatament darrere seu, des d’un vell arbrot cobert de vegetació, una gran branca va caure amb un espetec al camí.

—No els agrada gens això que tot s’acaba —va dir en Merry—. Em penso que de moment valdrà més que no cantem. Esperem fins que arribem a l’altre extrem, i aleshores ja ens hi girarem i els en cantarem una de bona!

Parlà alegrement, i si sentia algun gran neguit no ho manifestà. Els altres no li respongueren. Se sentien deprimits. Un gran pes llastava a poc a poc el cor d’en Frodo, i ara, a cada passa endavant que feien, lamentava haver tingut l’acudit de desafiar l’amenaça dels arbres. Ja estava a punt d’aturar-se i de proposar als altres de tornar enrere (si és que encara era possible), quan les coses prengueren un caire nou. El camí deixà de pujar i durant una estona continua quasi recte. Els arbres obacs anaren enretirant-se, i al davant veieren el camí que continuava gairebé recte. Enfront, però a certa distància, es veia la punta d’un turonet, sense arbres, que s’elevava com un cap pelat entre el bosc que l’encerclava. El camí semblava dirigir-se directament cap allí.

Ara, doncs, tornaren a córrer endavant, contents amb la idea de pujar durant una estona per damunt del sostre de bosc. El camí davallà i llavors tornà a remuntar cap a dalt i els dugué per fi al peu del pronunciat aiguavés. Allí deixava els arbres i es perdia entre l’herbei. El bosc voltava totalment el puig, com una cabellera espessa que acabés de manera abrupta en un cercle al voltant d’una closca afaitada.

Els hòbbits hi van fer pujar els ponis, serpentejant amunt amunt, fins que assoliren el cim. Un cop allí, s’aturaren i dirigiren l’esguard tot al voltant. L’aire resplendia, ben assolellat, però hi havia una certa calitja; i no podien atalaiar gaire lluny. Més a prop la boira gairebé s’havia dissipat del tot; per més que, ací i allà, encara s’arraulia als fondals del bosc, i cap al sud d’on es trobaven, des d’un solc profund que tallava el bosc de banda a banda, la boira continuava aixecant-se com vapor o fumerols de fumera blanca.

—Aquella —va dir en Merry, assenyalant-la amb la mà— és la línia del Tombasalzar. Baixa des del Tossal, corre cap al sud-oest a través de la boira del Bosc Vell, i desemboca una mica més avall de Fidelclòs. Aquest és el camí que no hem de seguir! Hom diu que la vall del Tombasalzar és la part més estranya de tot el bosc…, com una mena de centre d’on emanen tots els seus misteris.

Els altres miraren en la direcció que en Merry els indicava, però no podien veure gran cosa excepte les boirines que tapaven aquella vall humida i pregona; i, més enllà, la meitat meridional del bosc, que es perdia de vista.

El sol damunt el cim del turó començava a escalfar més. Devien ser prop de les onze; però les boirines tardorenques continuaven impedint-los de veure-hi gaire lluny en altres direccions. Cap a l’oest no podien albirar la línia del Closalt ni, més enrere, la vall del Brandivín. Cap al nord, que era cap on dirigien els esguards amb més gran esperança, no es veia res que pogués ser la ratlla de la gran Carretera de l’Est, cap a la qual es dirigien. Eren en una illa entre una mar d’arbres, i l’horitzó estava entelat.

Cap a la banda del sud-est el terreny baixava amb una forta inclinació, com si els vessants del turó continuessin fins molt més avall, per sota els arbres, com ribatges d’una illa que en realitat són els vessants d’una muntanya que s’eleva des del fons de les aigües. Van seure al marge verd, tot contemplant els boscos que s’estenien als seus peus, mentre feien la menjada de migdia. A mesura que s’aixecà el sol i passà el migdia, aconseguiren d’entrellucar, al llunyedar, la silueta d’un gris verdós del Tossal que, per aquell costat, s’aixecava passat el Bosc Vell. Allò els alegrà considerablement; perquè era reconfortant veure alguna cosa més enllà dels límits del bosc, tot i que aquell no fos el camí que havien d’emprendre, per poc que poguessin evitar-lo: en les llegendes dels hòbbits, el Tossal dels Túmuls tenia una reputació tan o més sinistra que el Bosc Vell.

A la fi es decidiren a continuar el camí. El senderol que els havia dut fins al turó tornava a reaparèixer a la banda nord; però poc després d’enfilar-lo s’adonaren que anava tombant a poc a poc cap a la dreta. No trigà a descendir ràpidament i suposaren que es devia dirigir directament cap a la vall del Tombasalzar: una direcció molt diferent de la que volien seguir. Ho discutiren una mica i decidiren abandonar aquell senderol que els desviava i tallar vers el nord, ja que, encara que no l’havien poguda veure des del cim del turó, la Carretera de l’Est havia de trobar-se en aquella direcció, i no podia ser gaire lluny. A més, cap al nord, i a l’esquerra del camí, la terra semblava més seca i més oberta, i pujava per pendissos en què els arbres s’esclarissaven una mica, i els pins i avets substituïen els roures, freixes i altres arbres estranys i sense nom del boscatge més dens.

Al començament la seva elecció semblà encertada: podien avançar a bon pas, tot i que cada cop que en una clariana més oberta podien dirigir una llambregada al sol semblaven haver-se desviat, invariablement, cap a l’est. Després d’una estona, però, els arbres tornaren a espesseir-se, precisament allà on, des de la distància, els havia semblat que el bosc era menys embullat i que s’esclarissava. I llavors descobriren que, inesperadament, el terra era ple de solcs profunds, com regueres de rodes gegantines, o grans fossats, o camins enfonsats, abandonats des de temps immemorials i reblerts d’esbarzers. Solien trobar-los perpendiculars a la direcció de la seva marxa, i només els podien salvar despenjant-s’hi i tornant a pujar per l’altra vora, la qual cosa, amb els ponis, era difícil i empipadora. Cada vegada que hi baixaven trobaven que el regueró era ple d’espessos matolls i d’un sotabosc embullat, que, d’alguna manera, no els permetia dirigir-se cap a l’esquerra, i només s’obria quan giraven cap a la dreta; i sempre havien de fer una mica de camí pel fons del fossat abans de trobar el lloc on pujar a l’altra vora. I cada vegada que en sortien, els arbres semblaven més profunds i obacs; i sempre cap a l’esquerra i cap amunt era cap on resultava més difícil obrir-se camí, i es veien obligats a tirar cap avall i cap a la dreta.

Després d’una o dues hores ja havien perdut tot sentit clar de l’orientació, malgrat que sabien prou bé que feia força temps que havien deixat de dirigir-se cap al nord. Els estaven desviant i es limitaven a seguir el curs que elegien per a ells…, cap a l’est i cap al sud, cap al cor del bosc i no enfora.

La tarda declinava ja quan s’obriren pas i baixaren ensopegant constantment cap a un fossat que era més ample i fondo que cap dels altres que havien trobat. El pendent era tan gran i el fossat era tan atapeït que els resultà impossible de tornar-ne a sortir. No podien anar endavant ni endarrere sense abandonar els ponis i l’equipatge. L’única cosa que podien fer era seguir el fossat… cap avall. El terra anà prenent una consistència més tova, i en alguns llocs una mica fangosa, en alguns indrets dels marges brollava l’aigua, i aviat es trobaren seguint un rierol que corria i remorejava entre un llit de joncs. Després el terra davallà ràpidament, i el rierol esdevingué fort i sorollós, mentre fluïa i saltava veloçment pendent avall. Es trobaven en una mena de gorja profunda i de claror somorta, coberta per una alta volta d’arbres que s’entrellaçaven molt amunt.

Després de caminar entrebancant-se durant una estona al llarg del torrent, de cop i volta sortiren de la penombra. Com si haguessin traspassat una porta, veieren el cel obert al seu davant. En arribar a l’obertura descobriren que havien baixat per un congost que fendia el marge alt i espadat, gairebé com un penya-segat. Al seu peu hi havia un espai ampli d’herbes i de joncars; i en la distància hom entreveia un altre marge pràcticament igual d’abrupte. La tarda daurada dels darrers raigs del sol quedava suspesa, càlida i marejadora, damunt la terra oculta que hi havia entre un marge i l’altre. Al bell mig d’aquell paisatge, un riu fosc, d’aigües tèrboles, discorria mandrosament, vorejat de salzes centenaris, recobert de salzes, bloquejat pels salzes caiguts, i pigat per milers de fulles de salze descolorides. L’atmosfera semblava plena d’aquestes fulles, que aletejaven grogoses des de les branques, car hi havia un oreig agradable i càlid que bufava suaument per aquella vall, i els joncars es plegaven amb un remoreig i els branquillons dels salzes feien un cruixit.

—Bé, almenys ara tinc alguna idea d’on ens trobem! —va dir en Merry—. Hem anat a parar quasi en la direcció contrària a on ens dirigíem. Aquest és el riu Tombasalzar! Vaig a explorar.

Sortí cap a la llum i va desaparèixer entre l’herbei alt. Tornà poc després i els informà que hi havia terreny prou sòlid entre el peu del penya-segat i el riu; en alguns llocs el terra compacte, cobert de gespa, arribava fins a la riba de l’aigua.

—I encara més important —afegí—, sembla que hi hagi com una mena de corriol que va per aquest costat del riu. Si tombem cap a l’esquerra i el seguim, és molt possible que, al capdavall, anem a sortir al costat est del bosc.

—Tant de bo! —exclamà en Pippin—. Això serà si aquest viarany arriba tan lluny, i no es limita a dur-nos en un marjal i a deixar-nos allà empantanegats. Qui suposes que el va fer, aquest corriol, i per què? Estic segur que no era pas perquè nosaltres ens n’aprofitéssim. Comença a fer-me molt mala espina aquest bosc i tot el que hi ha dins. I començo a creure’m totes les històries que en conten. Tens alguna idea de quant hauríem d’anar cap a l’est?

—No —va respondre en Merry—, no ho sé pas. No tinc ni idea de si som gaire avall en el curs del Tombasalzar, ni de qui pot venir prou sovint per aquests topants per deixar fet aquest viarany. Però no veig cap altra manera de sortir-nos-en.

Com que era l’única cosa que podien fer, es col·locaren en filera i en Merry els dirigí cap al caminoi que havia descobert. Arreu, els joncars i l’herbam eren alts i llustrosos i, en alguns indrets, creixien molt més alts que els seus caps; però un cop trobat, el camí era fàcil de seguir, i tombava i feia giragonses, triant sempre el terra més ferm entre els bassals i els enfangaments. Aquí i allà creuava damunt altres rierols, que es precipitaven pels gorgs cap al Tombasalzar provinents de les terres més altes del bosc, i en aquests topants hi havia troncs d’arbres o feixos d’herbes disposats amb tota cura per travessar-los.

Els hòbbits començaren a sentir molta calor. Hi havia eixams de mosques de tota mena que els brunzien a les orelles, i el sol de la tarda els cremava l’esquena. Per fi entraren inesperadament sota una mica d’ombra; branques grosses i grisenques cobrien el caminoi. Cada passa endavant necessità més esforç que l’anterior. Del terra semblava emanar una somnolència que els pujava per les cames i que s’espargia dolçament per l’aire, damunt les seves testes i els seus ulls.

En Frodo sentí que la barbeta li queia i que capcinejava. Al seu davant mateix en Pippin va caure endavant, de genolls. En Frodo es detingué.

—No serveix de res —va sentir que deia en Merry—. No puc fer un pas més sense descansar. He de dormir. Sota els salzes fa fresqueta. No hi ha tantes mosques!

A en Frodo aquells mots no li agradaren.

—Au! —cridà—. Encara no podem dormir! Primer hem de sortir del bosc!

Però els altres ja havien arribat a un punt en què res no els importava. Al seu costat en Sam esperava badallant i parpellejant com un badoc.

De sobte el mateix Frodo sentí que la son era més forta que ell. El cap li rodava. Ara semblava que gairebé no se sentís ni un so en l’aire. Les mosques havien deixat de brunzir. Només hi havia un sorollet suau quasi imperceptible, un aleteig dolç com una cançó taral·lejada en un mig xiuxiueig, que semblava agitar-se als branquillons alts. Aixecà els ulls que se li tancaven amb un esforç i va veure un gran salze, vell i venerable, que s’inclinava damunt d’ell. Semblava enorme, amb les seves branques esteses que s’enlairaven com braços amb moltes mans de dits llarguíssims, i el tronc rugós i retorçat badant-se en grans esquerdes que cruixien feblement quan les branques s’agitaven. Les fulles que voleiaven retallades damunt del cel brillant l’encegaren i ensopegà i caigué a terra, i quedà estès damunt l’herba en el mateix lloc on havia ensopegat.

En Merry i en Pippin s’arrossegaren endavant i s’arrepaparen amb l’esquena contra un tronc de salze. Darrere seu les grans esquerdes s’obrien per rebre’ls mentre l’arbre es balancejava i grinyolava. Alçaren la mirada cap a les fulles grises i grogues, que es movien amb suavitat, retallades contra el cel, amb una cançó. Van cloure els ulls, i aleshores els semblà que gairebé podien escoltar paraules, paraules refrescants, que els deien alguna cosa sobre aigua i dormir. Es deixaren endur per l’encanteri i quedaren profundament adormits al peu del gran salze grisenc.

En Frodo va romandre una estona lluitant amb la son que se li imposava; després, amb un gran esforç, tornà a incorporar-se. Sentia una necessitat imperiosa d’aigua fresca.

—Espera’m, Sam —balbucejà—. M’he de rentar els peus un moment.

Mig en somnis féu unes passes errívoles endavant, cap a la banda del riu on hi havia grans arrels entortolligades que penetraven en el corrent, com dragolins nuosos que allargassessin el coll per veure-hi, i allí també va caure adormit de cop, d’esquena contra un arbre.

En Sam va asseure’s i es gratà el cap, tot badallant com una caverna. Estava preocupat. S’estava fent tard i aquella sobtada soneta li semblà malastruga.

—Darrere d’això hi ha alguna cosa més que el sol i l’aire xafogós —es va dir en veu baixa—. Aquest arbre gran i enorme no m’agrada. No hi confiaria gaire. Mira que posar-se ara a cantar sobre la son! No n’hi veig ni un pam de net!

S’obligà a aixecar-se, i se n’anà trontollant per veure què s’havia fet dels ponis. Descobrí que dos s’havien avançat un bon tros pel camí; i acabava de fermar-los i de dur-los enrere, al costat dels altres, quan sentí dos sorolls; l’un potent i l’altre apagat però molt clar. L’un era l’esquitx d’alguna cosa pesant que queia a l’aigua, l’altre era un sorollet com el clic d’un pany quan una porta es tanca silenciosament però amb rapidesa.

Va córrer cap al ribatge. En Frodo era a l’aigua, prop de la riba, i una gran arrel semblava trobar-se damunt el seu cos, prement-lo avall, però el hòbbit no es defensava. En Sam l’enxampà per la jaqueta, i el va treure de sota l’arrel; i després, amb grans esforços, el diposità damunt el marge. Quasi de seguida, en Frodo es despertà i començà a estossegar i a escopir aigua.

—Saps una cosa, Sam? —va dir per fi—. L’animalot d’aquest arbre m’ha tirat dintre! Ho he notat. L’arrel grossa només s’ha cargolat al meu cos i m’ha dut avall!

—Espero que somiés, senyor Frodo —va dir en Sam—. Si tenia son no s’hauria hagut d’asseure en aquest lloc.

—I els altres? —preguntà en Frodo—. Em pregunto quina classe de somnis deuen tenir.

Feren la volta cap a l’altra banda de l’arbre, i aleshores en Sam va comprendre el clic que havia sentit. En Pippin havia desaparegut. La clivella contra la qual s’havia recolzat s’havia tancat, de manera que no es podia veure ni un foradet. I en Merry estava atrapat: una altra esquerda s’havia tancat per la seva cintura; tenia les cames fora, però la resta del seu cos era dintre d’aquella obertura tenebrosa, els llavis de la qual es tancaven com un parell de tenalles.

En Frodo i en Sam colpejaren el primer tronc on en Pippin s’havia recolzat. Després lluitaren desesperadament per obrir les mandíbules de la clivella que subjectava el pobre Merry. Però era endebades.

—Ai, quina desgràcia! —cridà en Frodo desencaixat—. Com se’ns va acudir d’entrar en aquest bosc espantós? M’estimaria més que tornéssim a ser tots a Comacric!

I donà una puntada de peu a l’arbre amb totes les seves forces, sense preocupar-se del propi peu. Un estremiment a penes perceptible va recórrer el tronc fins a les branques; les fulles iniciaren un bellugueig i mormolaren, però ara amb el so d’una rialla feble i distant.

—Suposo que no devem tenir una destral a l’equipatge, senyor Frodo —preguntà en Sam.

—Jo he dut una destraleta per tallar branquillons per al foc —va dir en Frodo—. No crec que serveixi de gran cosa.

—Un moment! —cridà en Sam, colpit per una idea que li havia suggerit la paraula foc—. Potser podem fer alguna cosa amb el foc!

—Potser sí —repetí, dubtós, en Frodo—. Potser aconseguirem de rostir viu en Pippin aquí dintre.

—Però d’entrada podem provar de ferir o d’espantar l’arbre —va dir en Sam, orgullós—. Si no els amolla, el tombaré, encara que hagi de ser a queixalades.

Va córrer fins als ponis i poc després en tornà amb dues capsetes d’esca i la destral.

D’una revolada amuntegaren herbes i fulles seques, i trossos d’escorça, i van fer una pila de branquillons partits i de fusta destralejada. Ho col·locaren tot contra l’arbre, a la banda del tronc més allunyada dels presoners. Tan aviat com en Sam acostà una espurna a l’esca, aquesta encengué l’herba seca i s’aixecà una gran flamarada i una columna de fum. Els branquillons espetegaren. Petites llengües de foc començaren a llepar la pell seca i oscada del vell arbre i el socarrimaren. Tot el salze s’estremí amb una remor. Les fulles semblaven esbufegar damunt llurs caps amb un so de dolor i d’ira. En Merry deixà escapar un fort crit, i des d’algun lloc a les profunditats de l’arbre sentiren el xiscle apagat d’en Pippin.

—Apagueu-lo, apagueu-lo! —cridava en Merry—. Si no ho feu em segarà en dos! Ho diu ell!

—Qui? Què? —va cridar-li en Frodo, corrent cap a l’altra banda del tronc.

—Apaga’l, apaga’l! —suplicà en Merry. Les branques del salze començaren a oscil·lar amb violència. Se sentí un so com d’un vent que s’aixequés i s’estengués cap a les branques de tots els altres arbres dels encontorns, com si haguessin llançat una pedra en l’endormiscament pacífic de la vall del riu i haguessin aixecat onades de còlera que arribaven a tot el Bosc Vell. En Sam donà una puntada a la petita foguera i en trepitjà les brases. Però en Frodo, sense tenir una idea gaire clara de per què ho feia, ni de què era el que n’esperava, va córrer pel senderol tot cridant: «Ajut!, ajut!, ajut!». I li semblà que gairebé no sentia el so estrident de la seva veu: el vent del salze se l’enduia i l’ofegava entre el clamoreig del fullam a mesura que els mots sortien de la seva boca. Estava desesperat: perdut i sense saber què fer.

De sobte s’aturà. Hi havia una resposta, o aixo pensà, però semblava venir des de darrere, de lluny, del fons del senderol, a dins de tot del bosc. Féu mitja volta i escoltà, i aviat s’esvaniren els seus dubtes: algú cantava una cançó, una veu fonda i alegre cantussejava despreocupadament, feliç, però cantava una cosa sense cap ni peus:


Apa dol! Som dol! Va! Toca un dong dillo!

Toca un gong! Salta ja! El salze i el tresillo!

En Tom Bom, el bon jan, en Tom Bombadillo!



Mig esperançats, mig tement algun nou perill, en Frodo i en Sam romangueren com dos estaquirots. De sobte, després d’una tirallonga de paraules absurdes (o que ho semblaven), la veu s’alçà amb força, clara, i inicià aquesta cançó:


Ei! Vine dol! Gaia dol! Estimada!

Lleuger és el vent i de l’estornell l’ala.

Sota el turó, com un sol resplendent,

vora el llindar sota el fred capvesprenc,

allí s’està la meva bella dama,

filla, en el riu, de la dona d’aigua.

Esvelta és com branquilló de salze,

tan clara que vora l’aigua es realça;

en Tom Bombadil li duu lliris d’aigua,

i torna saltironejant a casa.

Que no el sentiu com canta?

Ei! Vine dol! Gaia dol! Estimada!

Orifraula, Orifraula, aimada!,

maduixeta d’or, groga de color.

Ei, el vell home-salze, pobrissó,

amaga les rels! Té pressa en Tom.

El capvespre vindrà després del dia.

En Tom duu lliris a la seva aimia.

Ei! Que no sents el meu cant d’alegria?

Au! Vine dol! Gaia dol! Estimada!



En Frodo i en Sam restaren com embadalits. El vent s’apaivagà. Les fulles tornaren a penjar silenciosament de les branques rígides. Se sentí un altre fragment de cançó, i llavors, tot de cop, saltironejant i ballant pel camí, aparegué per damunt les jonqueres un barret vell i atrotinat, de copa alta, i amb una llarga ploma blava ficada a la cinta. Amb un altre salt i un bot es plantà davant la seva visió un home, o algú que almenys ho semblava. De totes passades era massa corpulent i gros per ser un hòbbit, tot i que no era prou alt per pertànyer a la Gent Grossa, encara que organitzava un enrenou com si ho fos, trepitjant a terra amb les grans botes grogues de les seves camarres, i trepitjant l’herba i els joncs com una vaca que baixa a beure. Duia un gec blau i lluïa una barbassa castanya, tenia els ulls blaus i brillants, i la cara vermella com una poma madura, però travessada per centenars d’arrugues de tant de riure. A les mans duia, damunt d’una fulla molt grossa que feia servir a manera de safata, un pilot petit de lliris blancs d’aigua.

—Ajut! —cridaren en Frodo i en Sam corrent cap a ell amb les mans estirades endavant.

—Ep! Ep! Alto les seques! —cridà el vell, aixecant una mà, i tots dos s’aturaren en sec, com si haguessin quedat petrificats—. Vejam, petits amics, on aneu tan de pressa, esbufegant com manxes? Es pot saber què és el que passa, aquí? Ja sabeu qui sóc, jo? Sóc en Tom Bombadil. Digueu-me quin problema teniu! En Tom ara té pressa. No em feu malbé els lliris!

—Els meus amics estan enxampats al salze —cridà en Frodo gairebé sense alè.

—El senyor Merry està mig estrangulat per una de les clivelles! —exclamà en Sam.

—Què? —bramà en Tom Bombadil, fent un salt enlaire—. El vell home-salze? Només es tracta d’això, eh? De seguida ho arreglarem. Sé amb quina cançó se’l fa ballar. Vatua amb el vell i grisenc home-salze! Si no es comporta li glaçaré el moll de l’os! Cantaré fins a fer-li saltar les arrels. Cantaré fins a aixecar un vent que li prengui fulles i branques d’una bufada. Caram, amb el vell home-salze!

Deixà amb molta cura els lliris damunt l’herba, i va córrer cap a l’arbre. Va veure que els peus d’en Merry encara sobresortien…, perquè la resta ja havia estat empassada cap endins. En Tom va posar la boca a la clivella i hi començà a cantar en veu baixa. No podien esbrinar-ne els mots, però era evident que en Merry iniciava un bellugueig. I va començar a espeternegar. En Tom s’apartà amb un saltiró, trencà una de les branques que penjaven i hi apallissà el costat del salze.

—Ja els pots tornar a deixar sortir, vell home-salze! —va dir—. Però què t’has cregut? No t’has de despertar. Menja terra! Excava més fondo! Beu aigua! Dorm! És en Bombadil qui et parla!

I llavors agafà els peus d’en Merry i d’una estrebada el va treure de la clivella que s’obria de cop. Se sentí un cruixir de trencament i l’altra clivella també es badà, i de dins en sortí en Pippin, com si l’haguessin tret d’una puntada de peu. Després ambdues clivelles tornaren a tancar-se ràpidament amb un fort clac. Un estremiment va recórrer tot l’arbre de les arrels a la capçada, i es féu un silenci total.

—Moltes mercès! —van dir els hòbbits, un després de l’altre.

En Tom Bombadil esclafí a riure.

—Molt bé, petits amics! —va dir, ajupint-se per mirar millor llurs cares—. Heu de venir amb mi a casa! Tinc la taula parada amb crema groga, bresca de mel i pa blanc amb mantega. L’Orifraula ens espera. Quan siguem asseguts al voltant de la taula del sopar ja tindreu temps de sobres per preguntar. Seguiu-me tan de pressa com pugueu!

I amb aquestes paraules recollí els lliris, i després, bo i fent senyal amb la mà que el seguissin, prosseguí saltironejant i ballant pel caminoi, cap a l’est, sense parar de cantar amb veu tronadora una pila de disbarats.

Massa sorpresos i massa alleujats per poder parlar, els hòbbits es limitaren a seguir-lo tan de pressa com pogueren. Que no era prou de pressa. En Tom no trigà a desaparèixer davant seu, i l’eixordadissa dels seus cants es féu més feble i s’anà allunyant. De sobte la seva veu els tornà a arribar, tot surant, en una forta salutació!


Salteu, amiguets, pel Tombasalzar!,

en Tom va passant un xic endavant

a encendre espelmes.

En pondre’s el sol ireu a palpentes,

quan sigui de nit, i les ombres lentes,

s’obrirà la porta.

Als finestrals veureu grogues clarors.

No temeu vern negre, ni salze canós!

Ni cap rel o branca!

Per això en Tom ha anat endavant.

Ei! Gaia dol! I us està esperant!

Us està esperant!



Després d’aquests mots els hòbbits no tornaren a sentir res més. Quasi immediatament el sol s’amagà entre els arbres a la seva esquena. Van recordar la llum esbiaixada del capvespre encenent el riu Brandivín, i les finestres de Vilaboc començant a centellejar amb centenars de llumetes. Grans ombres van projectar-se sobre ells; troncs i branques d’arbres penjaven llòbrecs i amenaçadors damunt el camí. Les boirines blanquinoses començaren a aixecar-se, tot cargolant-se sobre la superfície del riu, i a escampar-se cap a les arrels dels arbres del seu ribatge. Del terra mateix que trepitjaven s’elevà un vapor obagós que es barrejà amb el crepuscle que s’enfosquia ràpidament.

Esdevingué difícil seguir el caminot, i estaven molt cansats. Semblava que tinguessin les cames de plom. Xiscles estranys i furtius corrien entre els matolls i els joncars a banda i banda; i si esguardaven amunt, cap al cel que empal·lidia, endevinaven estranys rostres retorçats i nuosos que contrastaven foscament damunt el capvespre, i que els fitaven des de dalt del marge alt o des dels límits del bosc. Els començà a fer la impressió que tot aquell país era irreal, i que caminaven a batzegades per un somni horripilant del qual mai no arribarien a despertar.

Quan advertiren que llur caminar ja s’alentia per aturar-se, s’adonaren que el terreny s’elevava suaument. I l’aigua començà a mormolejar. En l’obscuritat copsaren la brillantor clara de l’escuma, allà on el riu formava una petita cascada. Aleshores, tot d’una, s’acabaren els arbres i les boires quedaren enrere. Sortiren del bosc i es trobaren en una espaiosa extensió d’herba que s’obria al seu davant. El riu, ara petit i veloç, saltava avall, enjogassat, al seu encontre, fulgurant ací i allà sota la celístia dels estels, que ja brillaven al cel.

Sota els seus peus l’herba era suau i arranada, com si l’haguessin segat o tallat. Els ràfecs del bosc, al darrere, eren esporgats i retallats com una tanca. Ara el camí continuava endavant, ben visible, ben conservat i vorejat de pedres. S’enfilava fins al cim d’un pujol ple d’herba, que ara, sota la pàl·lida llum dels estels nocturns, semblava grisenc; i allí, encara bastant més amunt que ells, en un altre contrafort, copsaren les llums titil·lants d’una casa. El camí continuava avall, i després amunt, per un pendís llarg i suau de gespa, cap a la llum. Tot d’una un raig gros i groguenc sobreeixí refulgent d’una porta que havien obert. Al davant, damunt, avall i sota d’ells tenien la casa d’en Tom Bombadil. Restava, grisa i erma, darrere una carena molt inclinada, i més enllà les siluetes fosques del Tossal dels Túmuls es perdien majestuosament en la nit de llevant.

Tots s’apressaren endavant, hòbbits i ponis. La meitat de llur lassitud i de totes les seves temences ja havia quedat enrere. Apa! Vine! Gaia dol!, retrunyia la cançó de benvinguda.


Apa! Vine! Gaia dol!

Apa, amunt, amics del cor!

Hòbbits i ponis, tots!

Sempre ens agraden les festes.

Comencem-les ben xalestes

tot cantant una cançó!



Després una altra veu clara, tan jove i tan vella com la primavera, com la cançó de l’aigua joiosa corrent cap a la nit des d’un resplendent matí als turons, descendí al seu encontre com l’argent:


Pot començar la cançó!

Haurem de cantar plegats

de la lluna i del sol

i del cel tot estelat,

de boires i nuvolats,

i del temps quan ve la pluja,

de llum en fulla que puja,

de gebre damunt la ploma,

del vent en pujol obert,

dels esquellincs a la coma,

de l’estanyol dels jonquets,

i els lliris del canyadell:

en Tom Bombadil el vell

i del riu la gentil filla!



I, amb aquesta cançó, els hòbbits arribaren al llindar de la casa, i una llum daurada els embolcallà.





Capítol VII

A CASA D’EN TOM BOMBADIL


Els quatre hòbbits traspassaren l’ample llindar de pedra i restaren d’una peça, pampalluguejant. Es trobaven en una cambra llarga i de sostre baix, inundada per la llum dels fanals que es gronxaven de les bigues del sostre, i a la taula, de fusta fosca i envernissada, hi havia moltes espelmes, altes i grogues, que cremaven amb gran fulgor.

En una cadira, a l’altre extrem de l’estança, de cara a la porta que donava a fora, hi havia una dona asseguda. Els cabells llargs i enrinxolats li cobrien les espatlles; duia un vestit verd, del verd dels canyars joves, recamat d’argent com si fossin gotes de rosada, i duia un cinturó daurat, amb la forma d’una cadeneta de lliris encastada amb els ulls blau pàl·lid de les miosotis. Al costat dels peus, en grans bols de terrissa verda i marró, flotaven lliris d’aigua blancs, de manera que semblava trobar-se en un tron al bell mig d’un llac.

—Entreu, bons convidats! —va dir, i en parlar van comprendre que aquella era la veu clara que havien sentit cantar.

Van fer algunes tímides passes cap a l’interior de l’estança, i iniciaren una gran reverència, amb un sentiment d’estranyesa i de trobar-se fora de lloc, com pagesos que, en trucar a la porta d’una casa de camp per demanar un glop d’aigua, són rebuts per una jove reina èlfica abillada amb flors vivents. Abans que poguessin pronunciar cap mot, però, la dona s’aixecà tot d’una amb gran lleugeresa, saltà per damunt dels bols amb els lliris i va córrer tot rient cap a ells; i, mentre corria, el seu vestit produïa un fru-fru suau com l’oreig a les ribes florides d’un riu.

—Entreu, estimats! —va dir, agafant en Frodo per la mà—. Rieu i alegreu-vos. Jo sóc Orifraula, la filla del riu.

Llavors passà amb lleugeresa pel seu costat, anà fins a la porta, la tancà, i s’hi repenjà d’esquena, amb els braços en creu, tapant-la.

—Deixem la nit enfora! —va dir—. És possible que encara estigueu espantats per la boira i per les ombres dels arbres i de les aigües pregones, i per les coses selvàtiques. Res no heu de témer! Aquesta nit us trobeu sota el teulat d’en Tom Bombadil.

Els hòbbits l’observaren esbalaïts, i ella els esguardà d’un en un i els somrigué.

—Bella dama Orifraula! —va dir per fi en Frodo, bo i sentint el cor ple d’un goig que no acabava de comprendre. I va romandre com alguna vegada havia romàs, bocabadat, davant les clares veus dels elfs; en aquesta ocasió, emperò, l’encanteri que el dominava era diferent: el goig era menys amable i elevat, però més fondo i més proper al cor mortal; meravellós però no estrany—. Bella dama Orifraula! —tornà a dir—. Ara comprenc clarament la jeia que amagaven les cançons.


Oh esvelta com branquilló de salze!

Oh més clara que l’aigua cristal·lina!

Oh joncar que el vent encalça!

Filla del riu, clavellina!

Primavera i estiu, i encara primavera!

Oreig en la cascada riallera!

Somrís del fullam i de l’herba!



De sobte va interrompre’s i s’embarbussà, totalment sorprès d’escoltar-se dient aquelles coses. Però l’Orifraula va riure.

—Benvinguts! —va dir—. No sabia que la gent de La Comarca parlés amb tanta dolçor. Tot i que veig que sou amics dels elfs; la llum dels vostres ulls i el to de la vostra veu així m’ho indica. Aquesta és una reunió alegre! Seieu ja, i espereu el Senyor de la casa! No trigarà. Ha anat a tenir cura dels vostres animals cansats.

Els hòbbits van seure amb gran alegria en unes cadiretes de vímet, mentre l’Orifraula s’atrafegava al voltant de la taula; llur esguards no podien deixar de seguir-la, perquè la gràcia elegant dels seus moviments els omplia d’un goig tranquil. De tant en tant copsaven, entre molts apa dol i gaia dol i toca un dong dillo, els mots repetits:


El vell Tom Bombadil

és un bon xicot;

duu jaqueta blava

i el calçat ben groc.



—Bella dama! —va dir en Frodo altre cop després d’una estona—. Digueu-me, si la meva pregunta no us sembla massa esbojarrada, qui és en Tom Bombadil?

—És —va dir l’Orifraula, aturant els seus ràpids moviments i somrient.

En Frodo la mirà amb esguard interrogant.

—És, tal com heu vist —va dir ella en resposta a la seva mirada—. És el Senyor del bosc, de l’aigua i del pujol.

—Aleshores…, tota aquesta estranya contrada li pertany?

—De cap de les maneres! —va respondre, i el seu somriure desaparegué—. Això sí que fóra una responsabilitat —afegí en veu baixa, com si parlés amb si mateixa—. Els arbres, i les herbes i totes les coses que creixen i viuen a la terra pertanyen cadascuna a ella mateixa. En Tom Bombadil és el Senyor. Ningú no ha agafat mai en Tom caminant pel bosc, o travessant l’aigua, o saltant els pujols sota la llum i l’ombra. No coneix la por. En Tom Bombadil és amo.

S’obrí una porta i aparegué en Tom Bombadil. Ja no duia el capell i els seus espessos cabells castanys eren coronats de fulles tardorenques. Es posà a riure i, atansant-se a l’Orifraula, l’agafà de la mà.

—Aquesta és la meva bella dama! —va dir, fent una inclinació dirigida als hòbbits—. Aquesta és la meva Orifraula vestida de verd i argent amb flors al cinyell! La taula està a punt? Veig crema groga i bresca, i pa blanc, i mantega; llet, formatge, i herbes verdes i maduixes madures recollides. En tindrem prou? Està llest el sopar?

—Sí —va fer l’Orifraula—, però els convidats potser no.

En Tom picà de mans i cridà:

—Tom, Tom!, els teus convidats estan cansats i gairebé ho havies oblidat! Veniu, doncs, alegres amics, i en Tom us refrescarà! Us podreu netejar les mans brutes, i rentar els rostres cansats, podreu deixar les capes enfangades i pentinar-vos els cabells esbullats!

Els obrí la porta i el seguiren avall per un petit corredor i després per un pronunciat revolt. Van anar a parar a una cambra baixa, de sostre inclinat (un cobert, segons semblava, bastit a l’extrem nord de la casa). Les parets eren de pedra vista, però estaven cobertes en gran part per estores verdes que penjaven i per cortines grogues. El terra era enllosat, i cobert de joncs verds acabats de tallar. Hi havia quatre matalassos de bon gruix, disposats al llarg d’un dels costats del terra, amb una pila de mantes a cadascun. A la paret oposada hi havia un banc llarg amb grans gibrells de terrissa, i al seu costat hi havia rentamans marrons plens d’aigua, freda en uns, bullent en els altres. Al costat de cada llit ja hi havia disposades unes toves plantofes verdes.



Poc després, nets i refrescats, els hòbbits s’assegueren a taula, dos a cada costat, mentre a cap i cap de taula s’asseien l’Orifraula i l’amo de la casa. Fou un menjar tan llarg com alegre. Encara que els hòbbits van endrapar com només són capaços de fer-ho els hòbbits afamegats, no arribà a faltar de res. L’aigua dels seus bols per beure semblava aigua fresca i clara, però els anà al cor com si fos vi i els va fer xerrar sense parar. Els convidats s’adonaren, tot d’una, que estaven cantant alegrement, com si això fos més fàcil i natural que conversar.

Finalment en Tom i l’Orifraula s’alçaren i despararen taula amb celeritat. Ordenaren als convidats que restessin asseguts i quiets, i els col·locaren en butaques, cadascú amb un tamboret per descansar-hi els peus escruixits. A la gran llar de foc que tenien al davant hi havia un foc encès, que cremava amb una dolça flaire, com si els troncs fossin de pomer. Quan tot quedà arranjat, apagaren tots els llums de la sala, a excepció d’un fanal i d’un parell d’espelmes a cada punta de la lleixa de la llar de foc. Llavors l’Orifraula s’acostà fins a ells, amb una palmatòria a la mà, i els desitjà bona nit i que tinguessin un son reparador.

—Que descanseu —va dir—. Fins al matí! No temeu els sorolls nocturns! Aquí no hi ha res que traspassi la porta i les finestres excepte la llum de la lluna i dels estels i el vent que bufa des del cim del pujol. Bona nit! —i sortí de l’estança amb una resplendor i una fressa suaus. El so de les seves passes era com un rierol que rodolés suaument turó avall sobre lloses fredes en el silenci de la nit.

En Tom romangué assegut al seu costat, en silenci, mentre tots ells intentaven acumular coratge per formular-li una de les moltes preguntes que li havien volgut fer durant el sopar. La son els pesava a les parpelles. A la fi en Frodo parlà:

—Amo, m’heu sentit quan cridava, o ha estat una pura casualitat la que us ha fet aparèixer en aquell moment?

En Tom es remogué com algú que han despertat d’un somni agradable.

—Eh? Què? —va fer—. Si t’he sentit a cridar? No, no t’he sentit: estava ocupat cantant. Ha estat pura casualitat, si és que ho voleu anomenar casualitat. No ho havia planejat, encara que us esperava. M’havien arribat notícies de vosaltres, i sabia que anàveu perduts. Vam suposar que vindríeu a parar aquí baix vora l’aigua: tots els camins hi duen, cap al Tombasalzar. El vell i grisenc home-salze és un gran cantor, i és difícil per a la Gent Petita d’escapar-se dels seus astuts laberints. Però en Tom tenia una comesa a fer que no hauria gosat destorbar…

En Tom capcinejà, com si la son tornés a apoderar-se d’ell; però prosseguí amb una cantarella suau:


Comesa allí jo tenia:

els lliris d’aigua volia,

verdes fulles, lliris blancs,

plaents a ma dama amant,

fins a cap d’any són els darrers,

que cal guardar tot l’hivern,

perquè es badin als seus peus

fins a la fosa de les neus.

A fi d’estiu cada any

li’n cullo en aquell estany

el més fondo de tots i clar

sota el riu Tombasalzar;

allà on primer es baden

i més la florida allarguen.

Al mateix estany joliu

on trobí Filla-del-riu,

Orifraula, jove i bella,

del canyadell la poncella.

Dolça cantava llavors

amb batecs de tots els cors!



Obrí els ulls i els contemplà amb una inesperada brillantor blava:


Sort, doncs, heu tingut,

ja que al bosc tofut

no hi he de tornar

fins que acabi l’any.

Ni hauré de passar

vora el salze estrany

fins a la primavera,

quan Filla-del-riu

baixa a la ribera

ballant amb pas viu

per banyar-se a l’aigua.



I tornà a callar, però en Frodo no podia estar-se de fer-li una altra pregunta: aquella la resposta de la qual més ganes tenia de sentir.

—Digueu-nos, amo Bombadil —va dir a la fi—. Aquest home-salze, què és? Mai no n’havia sentit a parlar.

—No, no! —van dir en Merry i en Pippin al mateix temps, incorporant-se sobtadament als seus seients—. Ara no! Ja ens ho dirà demà al matí!

—Teniu raó! —va fer el vell—. Ara és hora de descansar. Hi ha coses que fan de mal escoltar quan el món és en ombres. Dormiu fins que arribi la llum del matí, descanseu el cap al coixí! No pareu esment dels sorolls nocturns! No tingueu por de cap salze gris!

I amb aquests mots despenjà el fanal i l’apagà d’una bufada, i prenent una espelma a cada mà els acompanyà fins al dormitori. Els matalassos i els coixins eren tous com la ploma, i les mantes eren de llana blanca. I només ficar-se en aquells llits flonjos i tapar-se amb les flassades lleugeres van caure adormits.

Durant la nit en Frodo va tenir un somni sense llum. Després va veure aixecar-se la lluna creixent; sota la seva claror pàl·lida, al seu davant, es dreçava una alta paret negra de roca, tallada per un arc fosc que era com una gran porta. A en Frodo li semblà que levitava i en passar pel damunt va veure que la paret de roca era un cercle de pujols, i que al mig hi havia una plana, i que enmig de la plana es dreçava un pinacle de pedra, com una enorme torre però que no estava construïda per mans humanes. Dalt de tot s’albirava la figura d’un home. La lluna que s’elevava semblà detenir-se un instant damunt el seu cap i lluí als seus cabells blancs agitats pel vent. Des de la plana fosca, a baix, arribaven crits de veus sinistres, i els udols de molts llops. De cop una ombra, com la forma d’unes grans ales, creuà per davant la lluna. La figura enlairà els braços i una llum refulgí des de la punta de la vareta que duia. Una àguila imponent girà avall i se l’endugué. Les veus xisclaren i els llops udolaren. Se sentí un soroll com d’una forta ventada, i amb ell arribà el so de cascs, galopant, galopant, galopant cap a l’est. «Els Genets Negres!», pensà en Frodo mentre es despertava, amb el so dels cascs encara ressonant al seu cap. Es preguntà si mai tornaria a tenir el valor d’abandonar la seguretat d’aquelles parets de pedra. Romangué immòbil, encara escoltant; però ara tot estava callat, i per fi va girar-se i tornà a caure adormit i penetrà en algun altre somni no recordat.

Al seu costat en Pippin somiava agradosament; però es produí un canvi als seus somnis i es girà i rondinà. De sobte es despertà, o va creure que es despertava, i tanmateix encara continuava escoltant en l’obscuritat el so que havia torbat el seu son: tip-tap, cruixit. Es preguntà si hi devia haver algun salze prop de la casa; i llavors, tot d’una, tingué l’horrorosa impressió de no trobar-se en una casa ordinària, sinó, ben al contrari, dintre d’un salze escoltant altra vegada aquella horrible i seca veu escruixidora que es reia d’ell. Va asseure’s al llit, i palpà els flonjos coixins sota les seves mans, i tornà a reposar, tranquil·litzat. Li semblà sentir l’eco d’unes paraules a les seves orelles: «No temis res! Descansa en pau fins al matí! No facis cas dels sorolls nocturns!». I llavors es tornà a adormir.

El que en Merry sentí, enmig del seu somni plàcid, fou un so d’aigua que queia: aigua que davallava suaument, i que després s’estenia, s’estenia, irresistible, tot al voltant de la casa fins a formar un embassament obagós i sense ribes. L’aigua borbollejava per sota les parets, i s’elevava lentament però amb constància. «M’ofegaré!», pensà. «Acabarà penetrant i aleshores m’ofegaré». Sentí que jeia damunt un marjal tou i fangós, s’incorporà d’un bot i col·locà el peu a la punta d’una llosa freda i dura. Llavors recordà on es trobava i tornà a arrupir-se. Li semblà escoltar o recordar que havia escoltat: «Aquí no hi ha res que traspassi la porta i les finestres excepte la llum de la lluna i dels estels i el vent que bufa des del cim del pujol». Un petit alè de dolç oreig va agitar la cortina. En Pippin sospirà profundament i tornà a caure adormit.

Que ell pogués recordar, en Sam dormí tota la nit contentíssim, si és que els socs estan contents.

Despertaren, tots quatre a la vegada, amb la llum del matí. En Tom es movia per l’habitació xiulant com un estornell. Quan sentí que es bellugaven, va picar de mans i cridà:

—Ei! Apa, vinga! Gaia dol! Amics del cor! —va descórrer les cortines grogues, i els hòbbits descobriren que tapaven les finestres a cap i cap de la cambra, l’una mirant a llevant i l’altra cap a ponent.

S’alçaren refets. En Frodo va anar ràpidament cap a la finestra de llevant, i es trobà mirant damunt un hort grisenc de rosada. Mig havia esperat veure la gespa enfilant-se gairebé per les parets, i tota marcada amb petjades de ferradures. En realitat la seva visió quedava tancada per una alta filera de mongeteres verdes encanyades; més amunt i molt més lluny, però, el cim grisós del pujol es dreçava contra l’alba. Feia un matí pàl·lid: cap a l’est, rere núvols allargassats com línies de llana bruta tenyida de roig a les vores, hi havia un profund centelleig groc. El cel anunciava la proximitat de la pluja; però la llum augmentava amb rapidesa, i les flors vermelloses del mongetar començaven a lluir per contrast amb les fulles verdes i humides.

En Pippin esguardà per la finestra de ponent, avall, cap a una clotada de boira. El Bosc Vell quedava ocult pel boiram. Era com si mirés un sostre inclinat de núvols des de dalt. Hi havia un séc o canal on la boira quedava trencada formant molts plomalls i filagarses: la vall del Tombasalzar. El riu corria pujol avall, cap a l’esquerra, i desapareixia entre aquelles ombres blanques. Tocant a mà hi havia un jardí ple de flors i una bardissa ben retallada amb agulles d’argent, i a l’altra banda, l’herbei gris i arranat, lletós per les gotes de la rosada. No es veia cap salze enlloc.

—Bon dia, amics —exclamà en Tom, obrint de bat a bat la finestra que donava a l’est. Un aire fresquívol s’hi escolà; duia una sentor de pluja—. El sol avui no traurà gaire el nas, em penso. D’ençà de la grisor de l’alba ja he fet un bon passeig, saltant pels cims dels turons, i he ensumat el vent i el temps, l’herba molla sota els peus, i el cel humit sobre meu. He despertat l’Orifraula cantant-li sota la finestra; però ja veig que no hi ha res que aconsegueixi despertar els hòbbits de bon matí. La gent menuda es desperta durant la nit, en la fosca, i dorm quan ja ha sortit el sol! Toca un dong dillo! Desperteu-vos ja, alegres amics! Oblideu els sorolls nocturns! Toqueu un ding dillo, gaia dillo!, bons amics! Si aneu de pressa trobareu l’esmorzar parat a taula. Si hi arribeu tard no hi trobareu més que herba i aigua de pluja!

No cal dir que, encara que l’amenaça d’en Tom no semblava gaire seriosa, els hòbbits s’entaularen ben de pressa, i trigaren molt a aixecar-se de la taula, i només ho feren quan començava a tenir un aspecte força buit. Ni en Tom ni l’Orifraula no hi eren. A en Tom se’l sentia per la casa, fent enrenou a la cuina, i pujant i baixant les escales, i cantussejant allà dins o a fora. La sala donava a l’oest, damunt la vall embolcallada per la boirina, i la finestra era oberta. Des dels ràfecs de palla de la teulada anava degotant l’aigua. Abans que acabessin d’esmorzar, els núvols ja s’havien fos formant una coberta seguida, i començà a caure un plugim grisenc, lent i persistent. Darrere aquesta cortina espessa, el Bosc Vell quedava totalment amagat.

Mentre miraven per la finestra cap a enfora, sentiren baixar, amb la mateixa suavitat com si anés caient al ritme de la pluja del cel, la veu clara de l’Orifraula, que cantava per damunt d’ells. Les paraules que sentien eren poques, però els semblà fora de qualsevol dubte que es tractava d’una cançó de pluja, dolça com ho són els aiguats als pujols eixuts, i que contava la història d’un riu des de la seva deu a les terres altes fins a la mar molt més avall. Els hòbbits l’escoltaren encaterinats; i en Frodo sentí una escalforeta al cor, i beneí aquell temps amable, perquè retardava la seva partença. Des del moment en què havia despertat, la idea d’haver de marxar l’havia aclaparat, però ara suposà que aquell dia no es mourien d’allí.

El vent alt irrompé a l’oest, i nuvolats més foscos i carregats rodolaren per escampar la seva càrrega de pluja per les testes pelades dels Tossals. Al voltant de la casa no es veia altra cosa que la cortina d’aigua que queia. En Frodo va plantar-se vora la porta oberta i contemplà com el camí, d’un blanc de calç, esdevenia un rierol de llet i corria clapotejant cap a la vall. En Tom Bombadil aparegué d’una corredissa a la cantonada de la casa, agitant les mans com si volgués espantar el xàfec…, i la veritat és que quan arribà sota la llinda semblava prou sec, a excepció de les botes. Procedí a treure-se-les i les deixà en un costat de la llar. Llavors s’assegué a la butaca més grossa i demanà als hòbbits que es reunissin al seu voltant.

—És el dia de la bugada de l’Orifraula —va dir—, i de fer la neteja de tardor. Massa mullena per als hòbbits…, que descansin mentre poden! Fa un bon dia per explicar contes llargs, per a preguntes i respostes, de manera que en Tom començarà a xerrar.

Llavors els explicà moltes històries notables, de vegades mig com si parlés amb si mateix, d’altres fitant-los inesperadament amb els seus ulls blaus i brillants des de sota les seves espesses celles. Sovint la seva veu es convertia en una cançó, i s’alçava de la butaca i es posava a ballar. Els narrà contes d’abelles i de flors, de coses dels arbres, i de les estranyes criatures del Bosc Vell, de les bones i de les dolentes, de les simpàtiques i de les esquerpes, de les coses cruels i de les coses amables, i de secrets amagats sota els esbarzers.

Tot escoltant-lo començaren a comprendre les vides del bosc, independents de les seves, i fins i tot a sentir-se ells estrangers en aquell indret on les altres coses tenien llur casa. Entrant i sortint constantment de la seva xerrera apareixia el vell home-salze, i en Frodo n’acabà sabent prou per donar-se per satisfet, i bastant més que prou, car no es tractava d’un saber gaire reconfortant. Les paraules d’en Tom deixaren al descobert el cor dels arbres i llurs pensaments, que sovint eren obagosos i estranys, i curulls d’odi per les coses que es mouen lliurement damunt la terra rosegant, mossegant, trencant, destralejant, cremant: destruïdors i usurpadors. Per alguna raó s’anomenava el Bosc Vell, perquè era realment molt antic, un supervivent de boscos enormes i oblidats; i allà dins encara hi vivien, sense envellir pas més de pressa que els turons, els pares dels pares dels arbres, que recordaven temps en què ells eren els amos. Aquells anys incomptables els havien omplert d’orgull, d’enteniment arrelat i de malícia. Però no n’hi havia cap de tan perillós com el Gran Salze: el seu cor era corcat, però la seva força era verda; i era astut, i senyor dels vents, i la seva cançó i el seu pensament s’expandien pels boscos a ambdues bandes del riu. El seu esperit gris i assedegat xuclava el poder de la terra i s’estenia pel sòl com una xarxa de fines arrels, i en l’aire com invisibles branquillons-dits, fins a tenir sota el seu domini quasi tots els arbres del bosc, des del Closalt fins als Tossals.

D’improvís l’explicació d’en Tom deixà els boscos i anà saltant pel torrent jove, per cascades que borbollejaven, per palets i roques desgastades, i entre floretes a l’herbam dens i en esquerdes humides, fent tombs fins als Tossals. El sentiren parlar dels Grans Túmuls, i dels terraplens verds, i dels cercles de pedra dalt dels pujols i a les fondalades entre els pujols. Els ramats d’ovelles belaven. S’aixecaven parets verdes i blanques. Als cims hi havia fortaleses. Reis de petits reialmes lluitaven junts, i el sol jove refulgia com foc al metall rogenc de llurs espases noves i ambicioses. Hi havia victòria i ensulsiada, i queien torres, eren cremades fortaleses, i les flames s’elevaven cap al cel. L’or era apilonat als fèretres de les reines i dels reis morts, i els terraplens els cobrien, i les portes de pedra es tancaven, i l’herba creixia cobrint-ho tot. Les ovelles vagarejaven un xic, brostejant l’herbam, però els turons aviat tornaven a quedar buits. Una ombra sortí de llocs tenebrosos i molt llunyans, i les ossades foren remogudes als terraplens. Els Espectres dels Túmuls vagaven per aquells indrets buits amb so metàl·lic d’anells als dits freds, i de cadenes d’or sota el vent. Els cercles de pedra semblaven fer una ganyota des de terra, com dents trencades sota la llum de la lluna.

Els hòbbits s’estremiren. Fins i tot a La Comarca havien arribat rumors dels Espectres dels Túmuls i del Tossal dels Túmuls que quedava més enllà del Bosc Vell. Però no era una narració que als hòbbits els agradés d’escoltar, ni tan sols asseguts confortablement davant la llar de foc, i ben, ben lluny. Però ara aquests quatre recordaren allò que l’alegria d’aquella casa havia allunyat de les seves ments: la casa d’en Tom Bombadil es trobava sota la mateixa carena d’aquells serrats tan temuts. Van perdre el fil de la seva narració i es bellugaren amb intranquil·litat, esguardant cap als costats, l’un a l’altre.

Quan tornaren a copsar les seves paraules, descobriren que ara ja s’havia allunyat cap a regions que quedaven més enllà de la seva memòria i dels seus pensaments entenimentats, que es referien a èpoques en què el món era més ample, i les mars llepaven directament la costa de l’oest; però en Tom encara hi anà i en tornà, sempre cantant, fins a aquella celístia antiga, quan només eren desperts els senyors èlfics. Llavors, tot d’una, callà, i van veure que capcinejava, com si s’adormís. Els hòbbits van restar quiets davant seu, encisats; i semblà com si sota l’encanteri dels seus mots, el vent hagués desaparegut, i els núvols s’haguessin eixugat, i el dia s’hagués enretirat, i la foscor hagués caigut des de l’est i l’oest, i tot el cel fos ple de la fulgor dels estels blancs.

Si va transcórrer el matí i el vespre d’un sol dia o de molts dies, és cosa que en Frodo no pogué dir. No se sentí afamegat ni cansat, només ple d’admiració. Els estels llambrejaven a l’altre costat de la finestra i el silenci dels cels semblava envoltar-lo. Per fi parlà, amb aquella mateixa admiració, i per una por sobtada d’aquell silenci:

—Qui sou, Mestre? —preguntà.

—Eh? Com? —va dir en Tom, arrepapant-se, mentre els ulls li espurnejaven en la fosca—. Encara no saps el meu nom? Aquesta és l’única resposta. Digues-me qui ets tu, sol, tu sol i sense nom. Tu, però, ets jove i jo sóc vell. Ancià, això és el que sóc. Recordeu les meves paraules, amics: en Tom era aquí abans que els rius i els arbres; en Tom recorda la primera gota de pluja i la primera gla. Va fer camins abans que la Gent Grossa, i veié arribar la Gent Petita. Era aquí abans dels Reis i abans de les tombes i abans dels Espectres dels Túmuls. Quan els elfs es dirigiren cap a ponent, en Tom ja era aquí, abans que les mars es torcessin. Coneixia l’obscuritat sota els estels quan aquesta no hi havia cap mena de por…, abans que el Senyor Fosc vingués de Fora.

Una ombra semblà creuar davant la finestra, i els hòbbits miraren ràpidament a través dels vidres. Quan tornaven a girar-se, l’Orifraula era darrere, a la porta, il·luminada pel contrallum. Sostenia una espelma, i amb la mà protegia la flama del corrent; i la llum passava a través d’ella, com la claror del sol a través d’una petxina blanca.

—Ha deixat de ploure —els comunicà—, i les aigües novelles corren pujol avall, sota els estels. Riguem i alegrem-nos-en!

—I mengem i beguem! —cridà en Tom—. Els relats llargs fan set. I molt escoltar, matí, tarda i vespre, és una feina que obre la gana! —i, en dir això, saltà de la butaca, i d’un bot va prendre una espelma de la lleixa de la xemeneia i l’encengué en la flama de la que l’Orifraula tenia a les mans; després es posà a ballar al volt de la taula. Tot d’una féu un salt cap a la porta i desaparegué.

Tornà de seguida, amb una safata molt grossa i carregada. Llavors en Tom i l’Orifraula van parar taula; i els hòbbits van restar asseguts mig meravellats i mig riallers: tan clara era la gràcia de l’Orifraula i tan alegres i tan sorprenents les cabrioles d’en Tom. I tanmateix, en certa manera, ambdós semblaven teixir una sola dansa, mai destorbant l’altre, entrant i sortint de la sala, i girant entorn de la taula; i amb gran celeritat col·locaren ben disposades les menges, els vasos i els llums. Amb tantes espelmes, blanques i grogues, les fustes resplendien. En Tom féu una reverencia als seus amics.

—El sopar és a taula —va dir l’Orifraula, i ara els hòbbits descobriren que anava tota vestida d’argent amb un cinyell blanc, i que les seves sabates eren com escates de peix. Però en Tom anava tot abillat d’un blau nítid, d’un blau com les miosotis rentades per la pluja, i duia mitges verdes.

Fou un sopar encara millor que l’anterior. Els hòbbits sota l’encanteri de les paraules d’en Tom, potser havien perdut un o diversos àpats, però quan tingueren el sopar al davant semblà que, pel cap baix, fes una setmana que no havien menjat. Durant una bona estoneta no cantaren ni tan sols xerraren gaire, i dedicaren una atenció preferent als afers seriosos. Després d’una estona, tanmateix, llurs cors i llurs ànims tornaren a revifar, i les seves veus van sonar gojoses i enriallades.

Havent sopat, l’Orifraula els cantà moltes cançons, cançons que començaven alegrement als turons i anaven davallant dolçament cap al silenci; i en els silencis van veure en lleus ments aigües i estanys més dilatats del que mai havien conegut, i emmirallant-s’hi descobriren el cel als seus peus i estels com joiells a les profunditats. Llavors, un cop més, desitjà a cadascú bona nit i els deixà a la vora del foc. En Tom, però, ara semblava estar molt desvetllat i no parà de fer-los preguntes.

Ja semblava saber moltes coses d’ells i de totes llurs famílies, i naturalment coneixia molt bé tota la història i les fetes de La Comarca, des d’èpoques que, entre els mateixos hòbbits, gairebé no eren recordades. No se’n sentiren sorpresos; però no va amagar que s’havia assabentat dels esdeveniments recents gràcies al granger Magot, que semblava considerar persona de més importància de la que ells havien imaginat.

—Toca amb els seus peus vells a terra, i duu fang als dits; és entenimentat fins al moll dels ossos, i manté els ulls oberts —va dir en Tom. També quedà clar que en Tom es relacionava amb els elfs, i semblà que, d’alguna manera, li havien arribat notícies provinents d’en Guíldor a propòsit de la fugida d’en Frodo.

La veritat és que en Tom ja sabia tantes coses, i que les seves preguntes eren tan astutes, que en Frodo es trobà explicant-li més detalls sobre en Bilbo i les seves pròpies esperances i temences del que havia explicat fins i tot a en Gàndalf. En Tom brandava el cap amunt i avall, i quan sentí a parlar dels Genets se li encengué una espurna als ulls.

—Ensenya’m l’Anell meravellós! —va dir de sobte a mitja explicació: i en Frodo, sense que s’ho acabés d’explicar, va treure la cadeneta de la seva butxaca, i, desfent-ne l’Anell, el passà immediatament a en Tom.

L’Anell semblà fer-se més gran mentre romania un instant a la palma colrada d’en Tom. Llavors aquest se’l dugué un moment a l’ull i esclafí a riure. Durant uns segons els hòbbits tingueren la visió, còmica i alarmant a la vegada, del seu brillant ull blau resplendint a través del cercle d’or. Després en Tom col·locà l’anell al voltant de la punta del seu dit petit i l’enlairà contra la llum de les espelmes. Durant un moment els hòbbits no trobaren res d’estrany en aquest gest, però després s’esparveraren: no hi havia cap signe que en Tom desaparegués!

En Tom tornà a riure, llançà l’Anell enlaire… i aquest desaparegué amb un llambreig. En Frodo féu un xiscle… i en Tom s’ajupí endavant i li tornà l’Anell amb un somriure.

En Frodo el contemplà detingudament, ple de sospites (com qui ha deixat una joia a un prestidigitador). Era el mateix Anell, o ho semblava, i continuava pesant igual: perquè en Frodo sempre havia tingut la sensació que aquell Anell pesava a la mà d’una manera estranya. Però alguna cosa l’obligà a assegurar-se’n. Potser estava un xic empipat amb en Tom per haver mostrat una despreocupació tan gran per allò que fins i tot en Gàndalf considerava perillosament important. Esperà l’avinentesa, quan la conversa tornà a iniciar-se, i en Tom es posà a explicar una història absurda sobre els teixons i el seu comportament estrafolari… Aleshores es posà l’Anell.

En Merry es girà cap a ell per dir-li alguna cosa i féu un bot i reprimí una exclamació. En Frodo estava encantat (en certa mesura): es tractava efectivament del seu anell, perquè en Merry mirava la seva butaca astorat i era evident que no el podia veure. S’aixecà i s’apartà a poc a poquet de la llar de foc i es dirigí cap a la porta de fora.

—Ei! Vine! —cridà en Tom, mirant-lo amb una expressió de veure’l perfectament als seus ulls lluents—. Ep! Frodo! Vine! On vas? El vell Tom Bombadil encara no està tan cec! Treu-te l’anell d’or! La teva mà queda millor sense. Torna! Deixa aquest joc i torna a seure al meu costat! Encara hem de xerrar una miqueta més, i hem de rumiar sobre el matí. En Tom ha d’ensenyar-vos el bon camí i evitar que els vostres peus facin voltes inútils.

En Frodo va riure (bo i intentant sentir-se complagut), i es va treure l’Anell i tornà i va asseure’s. Ara en Tom els explicà que creia que l’endemà sortiria el sol, i que faria un matí alegre, i que podrien emprendre la marxa esperançats. Però farien molt assenyadament si es posaven en camí de bon matí, car el temps en aquella contrada era una cosa que ni tan sols en Tom no podia predir per gaire estona, i de vegades canviava més ràpidament que ell de jaqueta.

—No domino el temps —va dir—, ni el pot dominar ningú que camini sobre dues cames.

Seguint el seu consell decidiren dirigir-se des de casa seva pràcticament en direcció nord, creuant els vessants inferiors i occidentals dels Tossals: d’aquesta manera podien esperar de sortir a la Carretera de l’Est amb un dia de camí, i evitaven els Túmuls. Els va dir que no tinguessin por…, però que no es fiquessin en allò que no els interessava.

—Seguiu sempre l’herba verda. No us barregeu amb les pedres velles ni amb els Espectres freds ni espieu a les seves cases, llevat que sigueu gent molt forta amb el cor a tota prova!

Això ho repetí més d’una vegada; i els recomanà que passessin els túmuls per la banda de ponent, si, per error, s’hi acostaven massa. Aleshores els ensenyà una cançó que podien cantar si l’endemà la malastrugança els feia caure en algun perill o dificultat.


Ep! Tom Bombadillo, Tom Bombadil!

Per aigua, bosc, turó, salze i jonquill,

per foc, sol i lluna, escolta’ns, atén!

Bombadil, vine!, et necessitem!



Quan van haver cantat aquesta cançó plegats, seguint-lo, va donar uns copets a l’esquena de tots quatre amb una rialla i, agafant les palmatòries, els acompanyà a llur dormitori.





Capítol VIII

BOIRA AL TOSSAL DELS TÚMULS


Aquella nit no van sentir cap soroll. Però, en somnis o no, no hauria sabut dir on, en Frodo sentí una dolça cançó que recorria la seva ment: una cançó que semblava arribar com una llum pàl·lida darrere una cortina grisa de pluja, i que esdevenia més forta per convertir tot el vel en cristall i argent, fins que a la fi es descorria i un país verd i llunyà apareixia als seus ulls sota una ràpida alba.

La visió es mesclà amb el despertar: allí hi havia en Tom, xiulant com un arbre curull d’ocells, i el sol ja començava a despuntar des de baix del pujol i a través de la finestra oberta. A fora tot era verd i d’un daurat pàl·lid.

Després de l’esmorzar, que tornaren a prendre sols, es disposaren a acomiadar-se, gairebé tan apesarats com era possible en un matí com aquell: fresc, resplendent i clar sota el nítid cel tardorenc d’un lleugeríssim blau. L’aire arribava amb una glopada fresca des del nord-oest. Els seus ponis, habitualment tan tranquils, quasi estaven inquiets, ensumant nerviosos i movent-se amb impaciència. En Tom sortí de la casa i agità el seu barret i ballà al llindar, bo i dient als hòbbits que cavalquessin, que es posessin en marxa i anessin lleugers.

Continuaren per un caminal que sortia de la part posterior de la casa i tiraren amunt cap a l’extrem nord de la carena d’aquell pujol que protegia la casa. Acabaven de desmuntar per menar els ponis per l’últim trosset més pendent, quan de sobte en Frodo s’aturà.

—Orifraula! —exclamà—. La meva dama clara, vestida de verd argentat! No ens hem acomiadat d’ella, ni l’hem vista des d’anit!

Estava tan desolat que va fer mitja volta, però en aquell moment un crit clar baixà cap a ells com les ondes de l’aigua. L’Orifraula era dalt la carena i els feia senyals: duia els cabells al vent, i quan el sol hi queia brillaven i resplendien. Una llum, que semblava una fulgor d’aigua en l’herba gebrada, es desprenia dels seus peus mentre ballava.

S’apressaren a pujar el darrer pendís, i s’aturaren sense alè al seu costat. Li van fer una reverència, però amb un gest de la mà ella els féu mirar tot al voltant; i els hòbbits contemplaren des del cim del pujol totes les terres per on s’estenia el matí. Ara feia un dia tan clar i hom podia veure-hi tan lluny, com encapotat i boirós havia estat quan havien pujat al turonet del Bosc Vell, que ara es distingia com una elevació verda i pàl·lida enmig dels arbres foscos que ocupaven l’oest. Cap aquella direcció la terra s’elevava en serralades boscoses, verdes, grogues, rogenques sota el sol, i al seu darrere quedava oculta la vall del Brandivín. Cap al sud, per damunt la línia del Tombasalzar, hi havia un llambreig distant, com un cristall pàl·lid, allí on el riu Brandivín feia un gran meandre a les terres baixes i seguia el seu curs cap a indrets que els hòbbits desconeixien. Vers el nord, més enllà dels serrats que anaven disminuint, el terreny s’allunyava en planures i promontoris grisos i verds i dels colors pàl·lids de la terra, fins a perdre’s en la distància informe i nebulosa. Cap a l’est s’aixecava el Tossal dels Túmuls, formant serralada rere serralada en el matí, fins a perdre’s de vista en el que hom podia endevinar: perquè aquella brillantor de blau i d’un blanc llunyà que es fonia amb la gira del cel quedava només endevinada, però per a ells era, gràcies al record de les antigues contalles, l’indret de les muntanyes altíssimes i llunyanes.

Respiraren profundament l’aire, i els semblà que d’un saltiró i quatre gambades anirien a parar allà on volguessin. Era gairebé una feblesa haver de trescar per les faldes rugoses de totes aquelles serralades cap a la Carretera, quan haurien de fer una sola gambada i, alegres com en Tom, saltar totes les pedres i entrebancs dels serrats, directament cap a les muntanyes.

L’Orifraula els parlà tot obligant-los que els seus ulls i els pensaments tornessin a la realitat.

—Afanyeu-vos, bells convidats! —va dir—. I no defalliu en la vostra comesa! Cap al nord amb el vent a l’ull esquerre i una benedicció per a les vostres passes! Afanyeu-vos mentre lluu el sol! —i afegí a en Frodo—: Adéu-siau, amic dels elfs, ha estat una alegre coneixença!

Però en Frodo no trobà mots per contestar-li. Va fer una gran inclinació, i muntà el seu poni, i seguit dels seus amics inicià lentament la suau baixada de la part posterior del pujol. La casa d’en Tom Bombadil, i la vall, i el Bosc Vell van quedar ocults a la vista. L’atmosfera esdevingué més càlida entre les parets verdes d’un turó i un altre, i la fragància de l’herbei es va fer més forta i dolça a mesura que anaren respirant. Quan arribaren al fons de la clotada verda, es giraren enrere i divisaren l’Orifraula, que ara semblava petita i fràgil com una floreta que el sol il·luminés i retallés damunt el cel: continuava dempeus, contemplant-los, i tenia les mans esteses cap a ells. Mentre la miraven els dirigí un crit molt clar i, tot aixecant una mà, va fer mitja volta i desaparegué darrere la carena.

El seu camí continuà serpentejant pel terra d’aquella comalada, i per les faldes verdes d’un pronunciat turó, i sortí en una altra vall més fonda i ampla, i després, travessant la carena dels pujols més distants, avall una altra vegada pels seus aiguavessos i amunt de nou pels vessants, cap a nous cims d’aquelles serralades i cap a noves valls. No es veia ni un arbre ni aigua enlloc: era una contrada d’herba i d’agram arranat i dur, silenciosa com no fos pel mormol del vent damunt els marges de la terra i els xiscles aguts i solitaris d’ocells estranys. A mesura que progressaven el sol s’anava aixecant, i augmentà la calor. Cada cop que tramuntaven una carena, la brisa semblava haver disminuït. Quan pogueren dirigir una llambregada cap a la terra que deixaven a l’oest, els semblà que el Bosc Vell, al llunyedar, fumejava, com si la pluja que hi havia caigut s’estigués evaporant una altra vegada de les fulles, les arrels i el verdet. Ara hi havia una mena d’ombra en tot el perímetre que abraçava la mirada, una boirina fosca damunt la qual el cel alt era com una gorra blava calorosa i pesant.

Prop del migdia assoliren un puig amb un cimal espaiós i planer, com un petit plateret amb una vora que feia com un terraplè verd. Dins, l’aire ni es bellugava, i el cel semblava més a prop dels seus caps. El travessaren a cavall i miraren cap al nord. Llavors els seus cors s’alegraren perquè els va semblar que ja havien arribat més lluny del que esperaven. És cert que ara totes les distàncies havien esdevingut borroses i enganyívoles, però no hi havia cap mena de dubte que els Tossals ja tocaven pràcticament a la fi.

A sota tenien una gran vall que s’endinsava cap al nord, fins a arribar en una obertura entre dues prominències molt espadades. Més enllà ja no semblava haver-hi més serralades. En direcció nord van entreveure dèbilment una ratlla llarga i fosca.

—Allò és una línia d’arbres —va dir en Merry—, i deu indicar la Carretera. A l’est del pont, i durant moltíssimes llegües, té arbres a banda i banda. Hi ha qui diu que hi foren plantats en els temps antics.

—Esplèndid! —va fer en Frodo—. Si aquesta tarda mantenim el ritme que hem dut aquest matí, haurem deixat el Tossal enrere abans que es pongui el sol i ja podrem anar a buscar algun lloc on acampar.

Però abans d’acabar de parlar ja va dirigir l’esguard vers l’est, i va copsar que, d’aquella banda, els tossals eren més alts i quedaven per damunt d’ells; i que tots aquells turons eren coronats per terraplens verds, i que en alguns hi havia pedres erectes que apuntaven amunt, com dents trencades en unes genives verdes.

Aquella visió era una mica neguitejadora, de manera que abandonaren aquell panorama i baixaren cap a la coma que formava un cercle. Al bell mig hi havia una única pedra dreta, que es dreçava, alta, sota el sol que hi queia, i que en aquella hora no projectava cap ombra. No tenia forma però era significativa: com una fita, o un dit vigilant, o, encara més, com una advertència. Ara, però, els hòbbits tenien gana, i el sol encara es trobava al seu migdia menys intimidador, de manera que s’assegueren arrepapats amb l’esquena contra la cara est de la pedra. Era freda, com si el sol no tingués poder per escalfar-la; però en aquell moment els semblà que això era d’agrair. Van treure, doncs, el menjar i el beure, i van fer un dinaret a l’aire lliure del millor que hom pugui desitjar; ja que el menjar provenia «d’allà baix sota el Turó». En Tom els havia proveït en abundor per a les necessitats de la jornada. Els ponis, desenfarfegats del pes, s’escamparen per la pastura.

Haver creuat a cavall tots els serrats i haver menjat fins a atipar-se, el sol calentet i l’aroma de l’herba, haver reposat una mica massa, amb les cames estirades i contemplant el cel que tenien damunt el nas: totes aquestes coses potser bastin per explicar el que s’esdevingué. Sigui com vulgui, el cas és que es despertaren tot d’una, i inconfortablement, d’una becaina que no havien pensat fer. La pedra erecta era freda, i projectava una ombra allargada i pàl·lida que s’estenia per damunt seu cap a llevant. El sol, pàl·lid i d’un groc aigualit, resplendia a través de la boira, damunt mateix del la paret occidental de la coma on es trobaven; cap al nord, cap al sud i cap a l’est, més enllà de la paret, la boira era espessa, freda i blanquinosa. L’aire era silenciós, pesant i fred. Els ponis s’havien agrupat, amb el cap cot.

Els hòbbits s’incorporaren d’un salt, alarmats, i van córrer fins a la vora occidental. Descobriren que es trobaven en una illa dins la boira. Fins i tot mentre contemplaven desconhortats el sol que es ponia, aquest s’enfonsà davant llurs esguards en aquell mar blanc, i una ombra freda i grisa s’aixecà per darrere, a l’est. La boira anà rodolant fins a les parets i s’elevà per damunt d’ells, i mentre anava creixent tapà els seus caps fins a formar una mena de sostre: es trobaven tancats en una sala de boira que tenia per pilar central la pedra solitària.

Se sentien com si haguessin caigut en un parany, però no es desesperaren totalment. Encara recordaven el panorama esperançador de la línia de la Carretera que havien llambregat, i encara sabien en quina direcció quedava. En qualsevol cas, ara l’aversió que sentien per aquella coma amb la pedra era tan grossa que la idea de romandre-hi ni tan sols els va creuar pel cap, i van tornar a carregar els ponis tan de pressa com els ho van permetre els seus dits enfredorits.

Aviat tornaven a guiar els ponis en filera per la carena del cercle i avall pel llarg pendís nord del turó, i s’endinsaven en aquella mar de boira. A mesura que davallaven esdevenia més freda i humida, i els cabells se’ls enganxaven flàccids i molls al front. Quan assoliren el fons, feia tant de fred que s’aturaren i van treure les capes i les caputxes, que aviat quedaren clapejades de gotes grises. Llavors muntaren els ponis, i continuaren lentament endavant, endevinant el camí per les pujades i baixades del terra. Es dirigien, dins el que els era possible d’endevinar, cap a aquella mena d’obertura situada a l’extrem nord d’aquella llarga vall que havien atalaiat al matí. Un cop haguessin passat aquella portalada ja només els caldria seguir, si fa no fa, en línia recta, i el més probable era que, a la fi, anessin a parar a la Carretera. Els seus pensaments no anaven més enllà, encara que tenien la vaga esperança que potser, una vegada passats els Tossals, ja no hi hauria boira.

Duien una marxa molt lenta. A fi d’impedir que se separessin i dispersessin en direccions diferents, anaven en filera i en Frodo feia de capdavanter. El seguia en Sam, i després venien en Pippin i en Merry. La vall semblava allargar-se eternament. De cop, però, en Frodo distingí un signe esperançador. Més endavant, a banda i banda, alguna cosa més alta i fosca semblava destacar-se en la boira, i suposà que per fi s’acostaven a aquella portalada en els serrats, a l’entrada nord del Tossal dels Túmuls. Si podien travessar-la serien lliures.

—Cuiteu! Seguiu-me! —cridà enrere, per damunt de l’espatlla, mentre s’apressava endavant.

La seva esperança, però, no trigà a esdevenir astorament i alarma. Les taques fosques es feren més negres, però minvaren; i tot d’una veié, dreçant-se esfereïdores davant seu i lleugerament inclinades l’una cap a l’altra, com bastides d’una porta sense llinda, dues enormes pedres erectes. No recordava haver-ne vist cap senyal quan al matí havia mirat des del puig cap a la vall. I pràcticament abans que se n’adonés ja havia passat entremig de les pedres: i en el precís instant de fer-ho l’obscuritat semblà cenyir-se tot al seu entorn. El seu poni es féu enrere amb una cabriola, i caigué de la cavalcadura. Quan mirà enrere es trobà absolutament sol: els altres no l’havien seguit.

—Sam! —cridà—. Pippin! Merry! Veniu! Per què no em seguiu?

Però no obtingué cap resposta. La por s’emparà d’ell, i tornà a córrer bo i passant entre les pedres, mentre cridava esverat:

—Sam! Sam! Merry! Pippin!

El poni girà cua cap a la boira i s’esvaní. A certa distància, o això li semblà, va creure sentir-hi una veu:

—Ep! Frodo! Ei!

Quedava lluny, cap a l’est, a la seva esquerra, tal i com estava sota les pedres, esguardant i fitant la fosca. S’endinsà en direcció als crits, i es trobà que anava amunt per un fort pendent.

Mentre s’esforçava per pujar tornà a cridar, i anà cridant i cridant, cada cop més atabalat; però durant una estona no sentí cap resposta, i després li semblà que la sentia, però molt feble i llunyana, i per damunt seu.

—Frodo! Ei! —li arribaven les veuetes febles des de la boira: i després un crit que semblava Socors! Socors! repetit molt sovint, i que acabà amb un últim Socors! que semblà allargar-se amb un perllongat esgarip que, de cop, es tallà en sec. Anà endavant, ensopegant, amb tota la rapidesa que podia, en direcció als crits; però ara ja no hi havia llum, i una nit molt negra ho envoltava tot, de manera que era impossible d’estar segur de les direccions. Tota l’estona li semblà que no parava de pujar.

Només el canvi de nivell en el terra als seus peus li indicà quan per fi assolí el cim d’un tossal o turó. Estava extenuat, suat i tanmateix sentia calfreds. Era totalment fosc.

—On sou? —cridà afligit.

No obtingué resposta. Però continuà escoltant. De cop i volta s’adonà que feia molt de fred, i que allí dalt començava a bufar un vent glaçat. S’acostava un canvi de temps. Ara la boira passava amb rapidesa al seu costat, en borrallons i filagarses. El seu baf feia un fumerol, i l’obscuritat era menys espessa i no tan a prop. Mirà amunt i descobrí amb sorpresa que alguns estels febles apareixien dalt de tot entre els flocs de núvols i boira que fugien. El vent començà a xiular damunt l’herba.

De sobte li semblà que havia sentit un crit apagat, i es dirigí en aquella direcció, i a mesura que avançà la boira s’aixecà i s’apartà, i el cel estelat quedà al descobert. D’una llambregada descobrí que estava acarat al sud i en un d’aquells cims rodons on devia haver pujat pel vessant nord. Un vent que tallava bufava des de l’est. A la seva dreta es dreçava, contra la claror dels estels de ponent, una silueta d’un negre fosc. Hi havia un gran túmul.

—On sou? —tornà a cridar, enutjat i espantat al mateix temps.

—Aquí! —va fer una veu, profunda i freda, que semblava sortir de terra—. T’estic esperant!

—No! —va xisclar en Frodo; però no es posà a córrer. Els genolls se li doblegaren i va caure a terra. No ocorregué res, i no se sentí cap soroll. Aixecà la mirada, tremolant, a temps de veure una figura alta i fosca com una ombra contra els estels. La silueta s’ajupí damunt seu. Li semblà que hi havia dos ulls, fredíssims encara que il·luminats per una claror macilenta, que semblaven sortits d’alguna remota distància. Aleshores un puny més fort i fred que el ferro l’aferrà. Aquell contacte gelat li va glaçar els ossos, i ja no recordà res més.

Quan tornà en si per uns instants no recordà res més que una sensació d’espaordiment. I aleshores, tot d’una, va comprendre que estava empresonat, tancat sense esperances; es trobava en un túmul. Un Espectre dels Túmuls l’havia agafat, i probablement ja era sota els terribles encanteris dels Espectres dels Túmuls de què parlaven les llegendes contades en veu baixa. No gosà bellugar-se, i va romandre en la mateixa posició en què estava: tombat d’esquena a terra damunt una llosa freda, amb les mans al pit.

Però tot i que la seva por era tan gran que semblava formar part de les mateixes tenebres que l’envoltaven, es recobrà tot pensant, mentre jeia, en en Bilbo Saquet i en les seves històries, en les seves passejades pels senderols de La Comarca bo i xerrant dels camins del món i d’aventures. Fins al cor del més grassonet i tímid dels hòbbits hi ha sempre una llavor de valor amagada (sovint a molta fondària, és ben cert), a l’aguait d’algun perill final i desesperat que la faci germinar. En Frodo no era ni gaire gros ni massa tímid; i la veritat és que, encara que ell no ho sabés, en Bilbo (i en Gàndalf) l’havien considerat el millor hòbbit de La Comarca. Pensà que havia arribat a la fi de la seva aventura, a una fi terrible, però aquesta idea l’endurí. S’adonà que estava acumulant forces, com si es disposés per a la cursa final; ja no se sentia somort com una presa indefensa.

Mentre jeia allí, rumiant i armant-se de valor, s’adona de seguida que la foscor minvava lentament: una llum pàl·lida i verdosenca creixia al seu voltant. Al principi no li mostrà en quina mena de lloc es trobava, perquè la llum semblava desprendre-la ell mateix, i el terra al seu costat, i encara no havia arribat al sostre o a les parets. Es girà, i en aquella claror freda va veure tombats al seu costat en Sam, en Pippin i en Merry. Jeien d’esquena a terra, i els seus rostres tenien una pal·lidesa mortal: i estaven embolcallats amb alguna cosa blanca. Tot al volt hi tenien molts de tresors, potser d’or, encara que sota aquella llum semblaven freds i rebutjables. Al cap hi duien petites corones, cadenes d’or els cenyien la cintura, als dits lluïen molts anells. Al seu costat hi havia espases, i als peus escuts. Però col·locada damunt els tres colls hi havia una llarga espasa desembeinada.

De sobte se sentí l’inici d’una cançó: un murmuri fred, que s’elevava i baixava. La veu semblava llunyaníssima i incommensurablement trista, de vegades aguda i prima en l’aire, d’altres com un gemec baix sortit de la terra. Entre aquell corrent informe de sons tristos però horribles, de tant en tant una sèrie de paraules prenia forma: paraules dures, macabres, fredes, despietades i miserables. La nit es queixava amargament del matí de què havia estat desposseïda, i el fred maleïa la calor que tant anhelava. En Frodo sentí que se li glaçava el moll dels ossos. Després d’una estona, la cançó esdevingué més clara, i amb el cor atemorit copsà que s’havia convertit en un encanteri:


Fred el cor, la mà i l’os,

sots la pedra fred el son:

mai més despertar en llit

de pedra, si no ha finit

la Lluna i el Sol és mort.

Tots els estels moriran

en el vent negre, jauran

quiets en l’or, fins que la mà,

per l’erm o el mort oceà,

vulgui alçar el Senyor Fosc.



Darrere el seu cap sentí un so de cruixit i de gratar. S’incorporà sobre un braç i mirà, i ara va veure, en aquella pàl·lida llum, que es trobaven en una mena de passadís que, més enllà d’ell, feia un revolt. A l’altra banda del revolt un llarg braç avançava a les palpentes, caminant sobre els dits cap a en Sam, que era qui jeia més a prop, i cap a l’empunyadura de l’espasa que tenia al damunt.

Al principi en Frodo se sentí com si realment l’encanteri l’hagués transformat en pedra. Després li sobrevingué una necessitat desesperada d’escapar. Es preguntà si, bo i posant-se l’Anell, podria passar desapercebut a l’Espectre del Túmul i trobar potser una manera de fugir. S’imaginà corrent alliberat per l’herba, desconhortat per la sort d’en Merry, en Sam i en Pippin, però lliure i viu. En Gàndalf hauria acceptat que era l’única cosa que havia pogut fer.

El valor que s’havia desvetllat en ell ara, emperò, ja era massa fort: no podia abandonar els seus amics tan fàcilment. Vacil·là, ficà la mà a la butxaca, i tornà a lluitar amb si mateix; i mentre ho feia el braç s’acostà més. De sobte una resolució prengué cos en ell i agafà una espasa curta que hi havia al seu costat, i, tot agenollant-se, s’inclinà tot el que pogué damunt el cos dels seus companys. Amb tota la força de què disposava dirigí el cop contra el braç que reptava prop del canell, i li tallà la mà; però al mateix temps l’espasa s’estellà fins a l’empunyadura. Se sentí un xiscle i la llum desaparegué. En l’obscuritat es produí una mena de rugit.

En Frodo va caure endavant, damunt en Merry, i sentí que el rostre d’aquest era fred. Tot d’una li tornà a la memòria, d’on li havia fugit des de la primera aparició de la boira, la casa sota el turó i en Tom que cantava. Recordà la cançó que en Tom els havia ensenyat, i amb un filet de veu, plena de desesperació, entonà:

—Ep! Tom Bombadillo! —i, en pronunciar aquest nom, la seva veu semblà cobrar més força: tenia un so més ple i més viu, i aquell cau tenebrós ressonà com si toquessin timbals i trompetes.


Ep! Tom Bombadillo, Tom Bombadil!

Per aigua, bosc, turó, salze i jonquill,

per foc, sol i lluna, escolta’ns, atén!

Bombadil, vine!, et necessitem!



Es produí un gran i inesperat silenci, durant el qual en Frodo sentí com li bategava el cor. Després d’una estona interminable, lenta, sentí clarament, però molt distant, com si li arribés a través de la terra o de parets molt gruixudes, una veu que responia cantant:


En Tom Bombadil

és un bon xicot;

duu jaqueta blava

i el calçat ben groc.

No hi ha qui l’enxampi

sent com és ell l’amo:

que el seu so s’escampi

mentre ve ben ràpid.



Se sentí un fort enrenou com de pedres que rodolessin i caiguessin, i de sobte penetrà la llum, la llum de debò, la llum normal del dia. Una obertura semblant a una porteta baixa aparegué a l’extrem de la cambra, a l’altra banda dels peus d’en Frodo, i per allí sortí el cap d’en Tom (barret, ploma i tota la resta) retallat contra la llum del sol que s’aixecava vermellenc al seu darrere. La llum inundà el terra, i els rostres dels tres hòbbits que jeien al costat d’en Frodo. No es bellugaren, però aquell halo malaltís ja els havia abandonat. Ara simplement semblava que estiguessin profundíssimament adormits.

En Tom s’ajupí, es va treure el barret i penetrà en aquell cau fosc, tot cantant:


Vés-te’n ja, Espectre vell!

T’ha de fondre el sol novell!

Tremola com boira freda,

fuig i udola com ventada,

vés-ten a les terres ermes

més enllà de la muntanya!

No tornis aquí mai més!

Deixa el teu túmul ben buit!

Sigues perdut i oblidat,

més fosc que la fosca nit,

on tot cancell és tancat

fins que el món sigui adobat.



En pronunciar aquests mots se sentí un crit i una part de la cambra interior es desplomà amb gran fragor. Després se sentí un esgarip llarguíssim que s’anà perdent en una distància impossible de copsar; i després es féu el silenci.

—Apa, amic Frodo! —va dir en Tom—. Afanyem-nos a sortir a l’herba neta! M’has d’ajudar a treure’ls.

Entre ambdós tragueren en Merry, en Pippin i en Sam. Quan en Frodo sortí del túmul, per darrera vegada li semblà veure que la mà tallada encara es retorçava, com una aranya ferida, entre un pilot de terra enrunada. En Tom encara hi tornà a entrar, i se sentiren molts cops de peu i trompades. Quan tornà a sortir duia als braços un gran carregament del tresor: objectes d’or, plata, coure, i bronze; molts collars i cadenes i ornaments encastats amb pedres de preu. Pujà fins al cim del túmul verd i les deixa allí dalt, exposades al sol.

Restà allí, amb el barret a la mà, i el cabell esborrifat pel vent, i mirà avall cap als tres hòbbits, que havien estat dipositats damunt l’herba i cara amunt, al costat occidental del promontori. Aixecant la mà dreta, amb veu clara i autoritària, en Tom digué:


Desperteu, xicots alegres!

Desperteu quan jo us crido!

Cos i cor s’han d’escalfar!

La pedra negra és residu;

la fosca porta és oberta,

s’ha trencat la mà mortal.

La Nit amb la Nit se’n va,

i s’obre el Gran Portal.



Amb gran alegria per part d’en Frodo, els hòbbits començaren a bellugar-se, estiraren els braços, es van fregar els ulls i, tot d’una, s’incorporaren d’un salt. Esguardaren al seu voltant amb sorpresa, primer a en Frodo, després a en Tom, que es dreçava tan alt com era damunt el túmul al peu del qual havien estat dipositats. I després es miraren ells mateixos, vestits amb aquells prims parracs blancs, coronats i cenyits d’or pàl·lid, i adornats de tota mena d’objectes valuosos.

—Quina rara meravella és aquesta? —començà en Merry, tot palpant aquella coroneta d’or que li havia caigut tapant-li un ull. Però aleshores s’aturà, una ombra li creuà el rostre, i va tancar els ulls—. Ja me’n recordo, i tant! —va dir—. Els homes de Carn Dûm ens assaltaren de nit i en vam sortir derrotats. Ah! La llança que se’m clavà al cor! —i va dur-se les mans al pit—. No! No! —va dir bo i tornant a obrir els ulls—. Què dic? Dec haver estat somiant. On havies anat a parar, Frodo?

—Jo creia haver-me perdut —explicà en Frodo—, però m’estimo més no parlar-ne. Val més que pensem en el que hem de fer a partir d’ara. Endavant!

—Vestits d’aquesta faisó, senyor? —se sorprengué en Sam—. On són els meus vestits?

Llançà la seva coroneta, i el cinyell i els anells, tot a l’herba, i mirà al voltant inútilment, com si esperés trobar la seva capa, la jaqueta, els calçons i la resta de la seva indumentària de hòbbit per allà prop.

—No tornaràs a trobar els teus vestits —va dir en Tom, saltant del túmul, i rient mentre ballava al seu voltant sota la llum del sol. Hom hauria pensat que no acabava d’ocórrer res de perillós ni espaordidor; i la veritat és que l’horror de llurs cors es dissipà bo i contemplant-lo, i distingint aquella alegre brillantor als seus ulls.

—Què voleu dir? —preguntà en Pippin, tot fitant-lo, mig contrariat, mig divertit—. Per què no?

Però en Tom tornà a bellugar negativament el cap, dient:

—Us heu tornat a trobar a vosaltres mateixos, heu sortit d’aigües molt pregones. Els vestits són una pèrdua insignificant, si aconseguiu no negar-vos. Podeu donar-vos per satisfets, alegres amics, i permeteu que ara la calor del sol us escalfi el cor i els membres! Traieu-vos aquests parracs freds! Correu despullats per l’herba, mentre en Tom va a caçar!

I d’un salt es posà a córrer turó avall, xiulant i cridant. En Frodo mirà cap a sota i el va veure córrer cap al sud, seguint la verda fondalada que quedava entre el seu turó i el següent sense deixar de xiular i de cridar:


Ei! Va! Cap a on vas?

Aquí o allà, amunt o avall?

Orella-fina, Bon-nas,

Pagesot, Mitjons-blancs,

Remena-cua, Grumoll-gras?



Això és el que cantava, sense deixar de córrer veloçment, tirant el barret enlaire i tornant-lo a enxampar, fins que quedà amagat per una protuberància del terreny; però durant una llarga estona els seus oi!, apa!, au! els arribaren duts pel vent, que ja havia avançat cap al sud.

L’aire tornava a ser força calorós. Els hòbbit van córrer una mica per l’herba, tal com en Tom els havia aconsellat. Després van estirar-se per escalfar-se al sol, amb el goig de qui sobtadament ha passat de l’hivern més cruel a un clima bonancenc, o de qui, després d’estar molt de temps malalt i enllitat, un dia es desperta descobrint que ha millorat inesperadament i que el dia és, de bell nou, curull de promeses.

Quan en Tom tornà, ja se sentien molt més forts (i afamegats). Va reaparèixer, el barret en primer lloc, per damunt la carena d’un turó, i al darrere arribaren en corrua obedient sis ponis: els cinc dels hòbbits i un més. Aquest darrer era, evidentment, el vell Grumoll-gras: era més gran, més fort, més gros (i més vell) que els seus ponis. En Merry, que era l’amo dels altres cinc, de fet no els havia batejat pas amb aquells noms, però tots van respondre als nous noms que en Tom els havia donat durant la resta de les seves vides. En Tom els anà cridant d’un en un i van tramuntar la carena i es disposaren en fila. Aleshores en Tom féu una reverència als hòbbits.

—Aquí teniu els vostres ponis, au! —va dir—. En certs aspectes són més entenimentats que aquests hòbbits vagarejadors…, més entenimentats en el seu olfacte, car ensumen el perill que s’acosta i vosaltres us hi fiqueu de nassos; i si corren per salvar-se almenys corren en la bona direcció. Els heu de disculpar, us són fidels de tot cor, però no foren fets per enfrontar-se a la por dels Espectres dels Túmuls. Mireu-vos-els, aquí els torneu a tenir, i amb tota la seva càrrega!

En Merry, en Sam i en Pippin, doncs, es vestiren amb la roba sobrera que duien a l’equipatge; i aviat sentiren massa calor, perquè havien estat obligats a posar-se coses més gruixudes i d’abric que havien dut en previsió de l’hivern.

—Aquest altre poni, el Grumoll-gras, d’on ha sortit? —preguntà en Frodo.

—És meu —va dir en Tom—. És el meu amic de quatre potes; tot i que no hi cavalco gairebé mai, i molt sovint se’n va força lluny, lliure per les serralades. Quan vau deixar els vostres ponis a casa, es van fer amics del Grumoll, i a la nit l’han ensumat i han corregut ràpidament al seu encontre. Ja he pensat que ell els buscaria i que els trauria la por amb les seves paraules assenyades. Ara, però, benvolgut i alegre Grumoll, el vell Tom cavalcarà. Sí senyor, vinc amb vosaltres, per dur-vos fins a la carretera, de manera que necessito un poni. Perquè no és fàcil de parlar als hòbbits que munten, si tu vas a peu i vols mantenir el mateix trot al seu costat.

Els hòbbits quedaren encantats de sentir-li aquestes paraules i regraciaren en Tom molts de cops, però ell esclafí a riure i els va dir que els era tan fàcil de perdre’s que no se sentiria tranquil fins que els hagués vist sans i estalvis més enllà dels límits de la seva contrada.

—Tinc coses per fer —va dir—: el que faig i el que canto, el que xerro i el que camino, i estar a l’aguait del país. En Tom no pot estar sempre a prop per obrir portes i clivelles de salzes. En Tom s’ha d’ocupar de ca seva, i l’Orifraula l’espera.

Per la posició del sol encara era força d’hora, entre les nou i les deu, i els hòbbits dirigiren el pensament al menjar. El seu darrer àpat havia estat el dinar del dia anterior, al costat d’aquella pedra erecta. Ara, doncs, esmorzaren amb la resta de les provisions d’en Tom, originàriament destinades al sopar, i hi afegiren el que en Tom havia dut amb ell. No fou un àpat gaire abundós (si considerem que es tractava de hòbbits i les circumstàncies en què es trobaven), però després se sentiren molt millor. Mentre menjaven en Tom pujà al túmul, i remenà entre els tresors. De la major part en féu una pila damunt l’herba, una pila que brillava i resplendia. Els conjurà que restessin allí «lliures per a qui us trobi, ocells o bèsties, elfs o homes, i criatures de tota mena»; perquè així l’encanteri del túmul es trencaria i s’escamparia i cap Espectre no hi tornaria mai més. Per a si mateix elegí, de tota la pila, un fermall encastat de pedres blaves, de moltes tonalitats, com les flors del lli o les ales de papallones blaves. El contemplà llargament, com si l’emocionés algun record, tot bellugant el cap, i per fi va dir:

—Aquí hi ha una joguina per a en Tom i per a la seva dama! Bella fou la que, temps era temps, dugué això a l’espatlla. Ara el durà l’Orifraula, i així no l’oblidarem!

Per a cada hòbbit trià un coltell, llarg i en forma de fulla, i bell, meravellosament treballat, damasquinat amb formes de serps vermelles i daurades. Quan els va treure de les seves beines negres, llambrejaren, forjats d’algun metall rar, lleuger i fort, i incrustats de moltes pedres com foc. Fos per alguna virtut de les fulles o a causa de l’encantament que pesava sobre el túmul, les fulles no semblaven haver estat afectades pel temps, i no eren rovellades, continuaven afilades i centellejaven al sol.

—Aquests coltells vells són prou llargs perquè els hòbbits els puguin usar com a espases —va dir—. És bo de tenir fulles tallants si la gent de La Comarca vol continuar endinsant-se cap a l’est, o el sud, o més lluny, cap a la tenebra i el perill.

I llavors els explicà que aquelles fulles havien estat forjades feia moltíssims anys per Homes de l’Oestat; eren enemics del Senyor Fosc, però havien estat vençuts pel rei malvat de Carn Dûm a la Terra d’Àngmar.

—Ara n’hi ha pocs que els recorden —mormolà en Tom—, però encara en queden alguns que erren, solitaris, fills de reis oblidats, i que guarden la gent imprudent de les coses funestes.

Els hòbbits no van comprendre els seus mots, però mentre parlava tingueren una mena de visió d’un gran lapse de temps, molts anys enrere, com una enorme i obagosa plana per la qual es movien siluetes d’homes, alts i tristos amb espases lluents, i que a la fi n’arribava un amb un estel al front. Després la visió s’esvaní, i tornaren a trobar-se al món il·luminat pel sol. Ja era hora de reprendre la marxa. Ho disposaren tot, carregaren les motxilles i lligaren l’equipatge als ponis. Les seves noves armes se les lligaren als cinturons de cuiro, per sota les jaquetes, amb una sensació d’estranyesa, i preguntant-se si els servirien d’alguna cosa. La lluita, fins aquell moment, no era un aspecte que cap d’ells hagués comptat entre les aventures a què els podia abocar la seva fugida.

Per fi es posaren en camí. Menaren els ponis fins al peu dels serrats i aleshores els muntaren i continuaren a un trot viu vall endavant. Dirigint l’esguard enrere, van albirar el cim del vell túmul sobre el turó: el sol que queia sobre l’or espurnejava com una flama groga. Llavors giraren en una prominència dels Tossals i l’indret quedà ocult a la seva vista.

Tot i que en Frodo anà mirant a banda i banda, no trobà cap indici d’aquelles grans pedres que es dreçaven com una porta, i aviat assoliren el pas del nord i el travessaren veloçment, i la terra es va estendre al seu davant. Fou un viatge alegre amb en Tom Bombadil trotant, xamós, al seu costat o un xic endavant, en el seu Grumoll-gras, que es podia moure molt més de pressa del que la seva aparença prometia. En Tom cantà la major part del temps, però gairebé sempre eren bajanades, o potser es tractava d’un llenguatge desconegut per als hòbbits, una llengua antiga amb mots que eren principalment expressions de meravella i de joia.

Continuaren endavant a bon ritme, però aviat s’adonaren que la Carretera era més lluny del que havien imaginat. El dia abans, fins i tot sense la boira, aquella becaina del migdia els hauria impedit d’arribar-hi fins ben entrada la nit. La ratlla fosca que havien vist, no era una línia d’arbres, sinó una sèrie de matolls que creixien al llarg d’una rasa fonda amb una pronunciada murada a l’altra banda. En Tom explicà que, temps enrere, havia estat la frontera d’un reialme, però que d’allò feia molt de temps. Semblava recordar alguna cosa trista respecte a allò, i no en va voler parlar gaire.

Descendiren la rasa i pujaren a l’altra banda a través d’un esvoranc a la murada, i aleshores en Tom va continuar en direcció nord, perquè havien estat tirant una mica cap a l’oest. Ara el terreny era obert i bastant planer, i acceleraren el pas, però el sol ja anava a enfonsar-se quan per fi, més endavant, albiraren una línia d’arbres alts, i comprengueren que havien arribat a la Carretera després de moltes i inesperades aventures. Llançaren els ponis al galop les últimes tirades, i es deturaren sota les ombres allargassades dels arbres. Es trobaven al capdamunt d’un pendent suau, i la Carretera, ara tènue a mesura que s’atansava el crepuscle, anava girant enllà, als seus peus. En aquest punt corria pràcticament del sud-est cap al nord-est, i a la seva dreta baixava ràpidament cap a una espaiosa comalada. Tenia moltes roderes i mostrava signes dels xàfecs recents: s’hi veien sots i bassals plens d’aigua.

Cavalcaren fins avall i miraren a un costat i a l’altre. No s’hi veia res.

—Bé, ja hi tornem a ser, per fi! —va dir en Frodo—. Suposo que gràcies a la meva drecera pel Bosc Vell no devem haver perdut gaire més d’un parell de dies! Potser el retard ens serà útil, si ha servit perquè ens els traguem de sobre.

Els altres el miraren. L’ombra del temor dels Genets Negres els tornà a colpir tot d’una. Des que s’havien endinsat al bosc, el seu pensament més important havia estat de tornar a sortir a la Carretera; només ara, quan ja la tenien sota els peus, recordaren el perill que els encalçava, i que era més que probable que estigués a l’aguait a la mateixa Carretera. Dirigiren una mirada ansiosa cap al sol ponent, però el camí continuava marronós i buit.

—Creieu —va preguntar en Pippin—, creieu que ens perseguiran, aquesta nit?

—No, espero que aquesta nit no —va respondre en Tom Bombadil—; i potser demà tampoc. Però no us fieu de les meves suposicions, perquè no n’estic segur. Enllà, cap a l’est, el meu saber flaqueja. En Tom no és l’amo dels Genets que vénen de la Terra Negra, molt distant del seu país.

Amb tot, els hòbbits haurien desitjat que els acompanyés. Intuïen que si algú podia saber com desempallegar-se d’els Genets Negres, aquest era en Tom. Aviat haurien de dirigir-se endavant cap a terres que, per a ells, eren totalment estranyes, només conegudes per algunes de les més vagues i remotes llegendes de La Comarca, de manera que, en aquell capvespre que augmentava, enyoraren ser a casa. Una profunda solitud i una sensació d’incertesa s’emparà d’ells. Van romandre callats, amb poques ganes d’arribar al comiat final, i comprenent només a poc a poc que en Tom els desitjava bon viatge, i els deia que no els defallís el cor i que cavalquessin fins entrada la fosca sense aturar-se.

—En Tom us aconsellarà bé, fins que el dia d’avui hagi acabat (després és la vostra bona sort que us ha d’acompanyar i de guiar): si continueu quatre milles més per la Carretera arribareu a un poble, Bree, que es troba sota Puigbree, amb les portes que miren a ponent. Allí hi trobareu una vella fonda que s’anomena El Cavallet Presumit. El seu molt respectable amo és l’Ordi Oliu. Hi podeu fer nit, i al matí us apresseu a seguir el vostre camí. Sigueu agosarats, però cauts! Mantingueu alegre el cor, i cavalqueu cap al vostre destí!

Li pregaren que almenys els acompanyés fins a la fonda i hi beguessin plegats una darrera vegada; però en Tom va riure i refusà, dient-los:


La contrada d’en Tom acaba aquí:

aquests són els límits, no en vol sortir.

Una casa té, n’ha de tenir cura,

a l’Orifraula no vol causar fretura.



Després es girà, llançà el barret enlaire, saltà a lloms del vell Grumoll-gras i cavalcà pendent amunt fins a allunyar-se cantant en el crepuscle.

Els hòbbits pujaren fins a dalt de la costa i el contemplaren fins que es perdé de vista.

—Sento haver de separar-me del Mestre Bombadil —va dir en Sam—. És un cas com un cabàs. M’hi jugaria que podem anar molt més lluny i no trobar-ne ni cap de millor ni cap de més estrafolari. Però no nego que m’alegrarà veure aquest Cavallet Presumit de què ha parlat. Espero que sigui com El Drac Verd d’allà a casa! Quina mena de gent són, a Bree?

—A Bree hi ha hòbbits —explicà en Merry— i també Gent Grossa. Em penso que deu ser força acollidor. El Cavallet és una bona fonda en tots els aspectes. Els de la meva família hi vénen a cavall de tant en tant.

—Potser tindran tot el que volem —va intervenir en Frodo—, però, tanmateix, és fora de La Comarca. No us mostreu gaire familiars! Si us plau, recordeu, tots plegats, que el cognom de Saquet NO s’ha de mencionar per res. Si cal donar algun nom jo sóc el senyor Puigdavall.

Muntaren, doncs, els ponis i van cavalcar en silenci cap al capvespre. De seguida es féu fosc i continuaren avançant lentament, pujant i baixant els turons, fins que per fi entreveieren llums que parpellejaven un tros més endavant.

D’aquella banda, la massa fosca de Puigbree, retallada damunt els estels boirosos, els barrava el pas; i al seu vessant occidental s’hi arrecerava un poble gran. Hi feren via a bon pas desitjant ja només trobar-hi un foc, i una porta per interposar entre ells i la nit.





Capítol IX

SOTA L’ENSENYA

D’«EL CAVALLET PRESUMIT»


Bree era el poble principal del País de Bree, una petita regió habitada, com una illa, entre les terres solitàries que l’envoltaven. A més del mateix Bree, hi havia, a l’altre costat del turó, Estadill; una mica més cap a l’est i en una vall profunda, Combe; i Archet al límit mateix del Bosc de Chet. Al voltant de Puigbree i dels pobles hi havia un petit territori de conreus i de bosc controlat que només feia algunes milles d’amplària.

Els homes de Bree eren cepats i més aviat baixets, de cabells castanys, alegres i independents: no obeïen ningú i feien la seva voluntat; però eren més amicals i familiars amb els hòbbits, els nans i els elfs, i amb d’altres habitants del món d’aquells encontorns, del que solia (i sol) ser habitual entre la Gent Grossa. Segons les seves llegendes eren els habitants originals i els descendents dels primers homes que es traslladaren cap a l’est del món mitjà. Pocs havien sobreviscut als cataclismes dels Dies de l’Antigor; però quan els reis retornaren per la Gran Mar trobaren que els homes de Bree continuaven allà, i allà encara continuaven ara, quan el record dels antics reis ja s’havia dissolt entre l’herba.

En aquella època no hi havia d’altres homes que s’haguessin establert tant cap a l’oest, en el radi d’alguns centenars de llegües de La Comarca. Però a les terres salvatges, més enllà de Bree, s’hi trobaven misteriosos rodamóns. La gent de Bree els anomenava Muntaners, i no sabia res de llur origen. Eren més alts i més colrats que els homes de Bree, i hom creia que tenien estranys poders visuals i auditius i que entenien el llenguatge dels animals i dels ocells. Erraven a la ventura cap al sud i cap a l’est, àdhuc fins a llocs tan distants com les Muntanyes Boiroses; però ara llur nombre era comptat i només se’ls veia molt de tant en tant. Quan apareixien duien notícies d’altres contrades i contaven relats estranys, oblidats feia molt de temps, que la gent escoltava embadalida; però els habitants de Bree procuraven de no fer-hi amistat.

Al País de Bree hi havia també moltes famílies de hòbbits i aquestes pretenien ser la colònia de hòbbits més antiga del món, la que havia estat fundada fins i tot molt abans que creuessin el Brandivín i colonitzessin La Comarca. La majoria vivia a Estadill, tot i que n’hi havia alguns que vivien al mateix Bree, especialment a les parts altes del turó, més amunt de les cases dels homes. Les Criatures Grosses i les Criatures Petites (com s’anomenaven mútuament) mantenien relacions cordials, i s’ocupaven de les seves coses a la seva manera, i ambdues es consideraven, amb raó, part indispensable dels habitants de Bree. No hi havia cap altre lloc del món on hom pogués trobar aquest peculiar (però excel·lent) arranjament.

La gent de Bree, grans o petits, no solien viatjar gaire; i llur principal ocupació eren els afers dels quatre pobles. En alguna ocasió els hòbbits de Bree viatjaven fins a La Boqueria, o fins al Quartó Est; però tot i que la seva petita contrada no es trobava a gaire més d’un dia a cavall cap a l’est del pont del Brandivín, els hòbbits de La Comarca ara els visitaven molt rarament. Algun boquerenc o un Tuc d’esperit aventurer anava fins a la fonda i hi passava una o dues nits, però fins i tot això s’anava convertint en una raresa. Els hòbbits de La Comarca es referien als de Bree, i a tots els altres que vivien més enllà de les fronteres, com a forasters, i no s’hi interessaven gens, ja que els consideraven avorrits i grollers. Probablement en aquesta època, i per l’oest del món, hi havia escampats molts més forasters del que els hòbbits de La Comarca imaginaven. Alguns, sens dubte, eren simples vagabunds, disposats a excavar-se un cau en qualsevol turonet i a romandre-hi només mentre els interessés. Però al país de Bree, almenys, els hòbbits eren decents i pròspers, i no més pagesots que els seus llunyans parents de l’interior. No havien oblidat que, temps enrere, hom solia fer moltes anades i vingudes entre La Comarca i Bree. I els Brandibocs tenien, de totes passades, sang de Bree.

Al poble de Bree hi havia unes cent cases de pedra de la Gent Grossa, la majoria d’elles sobre la Carretera, protegides pel turó i amb les finestres encarades a l’oest. En aquell mateix vessant, descrivint més de mig cercle des que sortia del turó i fins que hi tornava, hi havia un fossat profund amb una tanca gruixuda que el recorria per dins. La Carretera el travessava amb una calçada; però, allà on foradava la tanca, quedava barrada per una gran porta. Hi havia una altra porta a la cantonada sud, on la Carretera sortia del poble. Aquestes portes eren tancades en caure la nit; però dins mateix hi havia petits habitacles per als guardians.

Carretera endavant, allà on tombava cap a la dreta, per fer la volta al peu del turó, hi havia una gran fonda. Havia estat edificada feia molt de temps, quan el tràfic dels camins era molt més considerable. I és que Bree es trobava en una antiga cruïlla; un altre camí antic creuava la Carretera de l’Est, a fora mateix del fossat, a l’extrem oest del poble, i, en èpoques antigues, els homes i altra gent de moltes menes hi havien viatjat molt. Al Quartó Est encara existia la dita «estrany com notícies de Bree», que provenia d’aquells dies, quan a la fonda hom podia escoltar les notícies del nord, del sud i de l’est, i quan els hòbbits de La Comarca hi solien anar més sovint a escoltar-les. Però feia molt que les Terres del Nord eren desolades, i la Carretera del Nord, ara, era rarament usada: l’herba hi creixia pertot arreu i la gent de Bree l’anomenava el Camí Verd.

La fonda de Bree, tanmateix, encara hi era, i l’hostaler era una persona important. La seva casa era lloc de tertúlia per als habitants, grans o petits, desvagats, xerraires i tafaners dels quatre pobles; i punt de confluència per als Muntaners i altres rodamóns, i també per als viatgers (principalment nans) que encara viatjaven per la Carretera de l’Est, des de les Muntanyes i cap a les Muntanyes.

Quan en Frodo i els seus companys arribaren per fi a la cruïlla del Camí Verd i s’acostaren al poble, era fosc i els estels blancs brillaven. Es dirigiren a la porta oest i la trobaren tancada, però a la porteta de l’habitacle del darrere hi havia un home assegut. Saltà amb un bot, agafà una llanterna i els mirà per damunt la porta, amb sorpresa.

—Què voleu, i d’on veniu? —preguntà malcarat.

—Ens dirigim a la fonda —va respondre en Frodo—. Ens encaminem a l’est, i aquesta nit ja no podem anar més endavant.

—Hòbbits! Quatre hòbbits! I, per acabar-ho d’adobar, de La Comarca, si cal jutjar pel seu accent —va dir el guardià en veu baixa, com si parlés amb si mateix.

Els contemplà foscament un instant i després obrí amb lentitud la porta i els permeté d’entrar amb els seus ponis.

—No estem gaire acostumats a veure gent de La Comarca cavalcant de nit per la Carretera —continuà explicant, quan s’aturaren un moment davant la seva porta—. Perdoneu la meva curiositat per saber què és el que us duu a l’est de Bree! Com us dieu, si m’és lícit de preguntar-ho?

—Els nostres noms i els nostres negocis són cosa nostra, aquest no em sembla un lloc escaient per discutir-los —va replicar en Frodo, a qui no havia agradat l’aspecte de l’home ni el to de la seva veu.

—Els vostres negocis són cosa vostra; sens dubte —prosseguí l’home—, però la meva obligació és de fer preguntes un cop s’ha fet fosc.

—Som hòbbits de La Boqueria, i ens ve de gust viatjar i passar la nit aquí a la fonda —intervingué en Merry—. I jo sóc el senyor Brandiboc. En teniu prou amb això? La gent de Bree solia ser més atenta amb els viatgers, i això almenys és el que havia sentit a dir.

—D’acord, d’acord! —va dir l’home—. No us volia ofendre. Però potser trobareu que el vell Harry de les portes no és l’únic que us farà preguntes. Hi ha gent rara per aquests topants. Si aneu a El Cavallet, ja veureu que no sou els únics forasters.

Els desitjà bona nit, i no van dir res més; però en Frodo pogué copsar a la llum de la llanterna que l’home els continuava observant amb curiositat. S’alegrà quan sentí que la porta es tancava al darrere, mentre ells continuaven cavalcant endavant. Es preguntà per què aquell home s’havia mostrat tan desconfiat, i si algú li devia haver estat demanant notícies d’un grup de hòbbits. Podia haver estat en Gàndalf? Potser havia arribat mentre ells s’havien vist retardats al Bosc Vell i al Tossal dels Túmuls. Però hi havia alguna cosa en la mirada i en la veu del guardià que va fer que se sentís intranquil.

L’home esguardà els hòbbits un moment, i després tornà a entrar al seu habitacle. En el precís instant en què girà l’esquena, una figura fosca escalà ràpidament la porta, saltà, i es va confondre amb les ombres del carreró del poble.

Els hòbbits cavalcaren per una pujada suau, deixant enrere algunes cases aïllades, i s’aturaren davant la fonda. Les cases els semblaven grosses i estranyes. En Sam contemplà bocabadat la fonda amb els seus tres pisos i múltiples finestres, i sentí que el cor se li encongia. Havia imaginat que, en algun moment en el curs d’aquell viatge, trobaria gegants més alts que arbres, i altres criatures encara més terrorífiques; però de moment trobava que amb la seva primera topada amb els homes i les seves cases altíssimes ja en tenia ben bé prou, i que fins i tot era una mica excessiva per a la fosca fi d’un dia ben cansat. S’imaginà cavalls negres que esperaven ja ensellats entre les ombres del pati interior, i Genets Negres que els espiaven des de les fosques finestres superiors.

—Suposo que no pensa pas passar la nit aquí, oi, senyor? —exclamà—. Si per aquesta banda hi viuen alguns hòbbits, per què no en busquem algun que ens vulgui acollir durant la nit? Ens hi trobaríem més com a casa.

—Què hi veus, de dolent, a la fonda? —va dir en Frodo—. En Tom Bombadil ens l’ha recomanada. Suposo que dins deu ser prou confortable.

Fins i tot des de l’exterior, la fonda, per als ulls que hi estaven acostumats, tenia un aspecte força agradable. La façana donava a la Carretera, i tenia dues ales que sortien enrere fins a tocar el vessant del turó, de manera que, a la part del darrere, les finestres del segon pis eren al nivell del terra. Hi havia una gran arcada que duia a un pati situat entre les dues ales, i a l’esquerra, sota un arc, un gran portal amb alguns esglaons amples. La porta era oberta i en sortia molta llum. Sobre l’arc hi havia un fanal, i dessota hi penjava una gran ensenya: un cavallet blanc i grassonet que feia una cabriola sobre les potes del darrere. A la porta hi havia pintat amb lletres blanques: EL CAVALLET PRESUMIT, D’ORDI OLIU. Moltes de les finestres inferiors revelaven llum darrere les seves cortines gruixudes.

Mentre vacil·laven en la penombra exterior, dintre algú començà a entonar una alegre cançó, i moltes veus jovials s’hi afegiren amb força al cor. Escoltaren aquell so aconhortador un momentet i descavalcaren dels ponis. Quan la cançó finalitzà se sentí gatzara de riures i d’aplaudiments.

Van menar els ponis per sota l’arcada, els deixaren al pati i van pujar els esglaons. En Frodo s’avançà i gairebé topà amb un homenet gras, de cap calb, i vermell de cara. Duia un davantal blanc i sortia precipitadament d’una porta per entrar per una altra, duent una safata amb tot de gerres plenes.

—Que podríem… —començà en Frodo.

—Mig minut, si us plau! —cridà l’home, per damunt de l’espatlla, i desaparegué entre aquella babel de veus dins un núvol de fum. Un moment després reapareixia, eixugant-se les mans al davantal.

—Bona nit, a disposar! —va dir, fent una inclinació—. Què desitjaran els senyors?

—Llits per a quatre, i estable per a cinc ponis, si hi ha manera d’aconseguir-ho. És el senyor Oliu?

—Exactament! Ordi de nom. Ordi Oliu, per servir-los. Vénen de La Comarca, oi? —va dir, i després de cop es donà un cop al front amb la mà, com si intentés de recordar alguna cosa—. Hòbbits! —exclamà—. Això em fa pensar en alguna cosa! Els puc preguntar els seus noms, senyors?

—El senyor Tuc i el senyor Brandiboc —va indicar en Frodo—; i aquest és en Sam Gamgí. El meu nom és Puigdavall.

—Àngela Maria! —va fer el senyor Oliu, fent petar els dits—. M’ha tornat a fugir del cap! Però ja em vindrà, quan tingui una mica de temps per pensar. Vaig de bòlit; però miraré què puc fer per vostès. En aquest temps no arriben gaire sovint visitants de La Comarca, i em desplauria qui-sap-lo no rebre’ls com cal. Però aquesta nit tenim una gentada com feia molt de temps que no en teníem. Quan vols pluja cau un xàfec, que diem a Bree. Ep! Nob! —cridà—. Es pot saber on pares, peus peluts? Ets més lent que una tartana. Nob!

—Ja vinc, senyor! Ja vinc! —cridà un hòbbit d’aspecte alegrot tot apareixent precipitadament per una porta; en veure els viatgers, es va aturar de cop i els contemplà amb molt d’interès.

—On és en Bob? —preguntà l’amo—. Que no ho saps? Doncs, apa, busca’l! Cuita! Jo no tinc sis cames, ni sis ulls! Digues a en Bob que hi ha cinc ponis per a l’estable. Que els trobi lloc com sigui.

En Nob sortí disparat amb una rialla i fent l’ullet.

—Bé, daixonses, què és el que volia dir? —va fer el senyor Oliu, donant-se un cop al front—. Una cosa se m’enduu l’altra, si m’entenen. Aquesta nit estem tan atrafegats que el cap em roda. Hi ha un grup que arribà anit des del sud pel Camí Verd…, i això, d’entrada, ja és força estrany. Després hi ha un grup de nans que es dirigeixen cap a l’oest, que ha arribat aquest vespre. I ara vostès. Si no fossin hòbbits no sé pas si els podria trobar lloc. Però tenim una o dues habitacions a l’ala nord que van ser construïdes especialment per als hòbbits, quan edificaren la fonda. A la planta baixa, com solen preferir-les; amb finestres rodones i tot, tal com els agrada. Espero que s’hi trobin com a casa. Suposo que deuen voler sopar, oi? Naturalment. Com més aviat millor. Per aquí, si els plau!

Els acompanyà un trosset, per un corredor, i obrí una porta.

—Aquí tenen, és un salonet molt acollidor! —va dir—. Espero que els complagui. I ara, dispensin. Estic tan atrafegat. No tinc temps per xerrar. He de córrer. Massa feina per a dues cames, però no m’aprimo de cap manera. Després tornaré per veure com estan. Qualsevol cosa que desitgin, no han de fer més que tocar la campaneta i en Nob els atendrà. Si no ve, vagin trucant i cridin!

Per fi els deixà, i els deixà una mica sense alè. Semblava capaç de xerrar sense aturador, per atrafegat que estigués. Es trobaren, doncs, en un salonet petit i acollidor. Hi havia una miqueta de caliu encès a la llar de foc, i al davant hi havia algunes cadiretes baixes i còmodes. Hi havia una taula rodona, parada ja amb unes estovalles blanques, i al damunt una campaneta considerable. Però en Nob, el hòbbit que servia a la fonda, entrà apressadament ben aviat, molt abans que se’ls ocorregués cridar-lo. Va dur espelmes i una safata plena de plats.

—Voldran alguna cosa per beure, els senyors? —demanà—. Volen que els ensenyi les habitacions mentre els preparen el sopar?

Abans que el senyor Oliu i en Nob tornessin a aparèixer van tenir temps de rentar-se i de buidar la meitat d’unes bones gerrotes de cervesa. En un tres i no res els van parar la taula. Hi havia sopa calenta, viandes fredes, pastís de móres, pa tou, talls de mantega, i mig formatge ben fet: menjar senzill i bo, tan bo com el millor de La Comarca, i prou casolà per dissipar la darrera de les aprensions d’en Sam (ja força tranquil·litzat gràcies a les excel·lències de la cervesa).

L’amo rondà aqueferat al seu voltant, i després es disposà a deixar-los.

—No sé si els abellirà d’afegir-se als parroquians quan hagin sopat —va dir, de la porta estant—. Potser s’estimaran més anar-se’n al llit. De tota manera els parroquians estarien molt contents de donar-los la benvinguda, si no els importa. No és gaire sovint que tenim forasters… viatgers de La Comarca, vull dir, amb perdó, i ens plau d’escoltar notícies fresques, o algun relat o cançó que sàpiguen. Però no hi estan obligats de cap manera! Si els falta res, no han de fer més que tocar la campaneta!

A la fi del sopar (tres quarts d’anar per feina, sense veure’s destorbats per converses innecessàries) es trobaven tan recuperats i animats que en Frodo, en Pippin i en Sam decidiren d’afegir-se als parroquians. En Merry va dir que l’aire hi estaria massa carregat.

—Seuré aquí, vora el foc, una estoneta, tranquil, i després potser sortiré a prendre l’aire. Molt de compte amb el vostre comportament, i no oblideu que se suposa que fugiu en secret, i que encara som a la carretera principal i no gaire lluny de La Comarca!

—Entesos! —va dir en Pippin—. I tu també vés alerta! No et perdis, i no oblidis que s’està més segur dins que fora!

Els parroquians es trobaven al gran saló-bar de la fonda. Hi havia una quantitat de gent considerable i molt variada, com en Frodo descobrí quan els seus ulls s’habituaren a la llum. Aquesta provenia principalment d’un foc amb grans troncs que cremava amb força, ja que la llum dels tres fanals que penjaven de les bigues era macilenta, i estava mig entelada per la fumera. L’Ordi Oliu es trobava prop del foc xerrant amb un parell de nans i un o dos homes d’aspecte rarot. A les banquetes hi havia gent diversa: veïns de Bree, una munió de hòbbits del país (que seien tot xerrant plegats), alguns nans més, i d’altres figures vagues, difícils de distingir perquè es trobaven entre les ombres o pels racons.

En el moment que entraren els hòbbits de La Comarca s’aixecà un cor de benvinguda dels naturals de Bree. Els estrangers, especialment els que havien arribat pel Camí Verd, els van contemplar amb curiositat. El patró presentà els nouvinguts a la gent de Bree, tan ràpidament que, tot i que copsaren molts dels noms, no saberen ben bé a qui corresponien. Els homes de Bree semblaven tenir tots cognoms força botànics (que per a la gent de La Comarca resultaven bastant sorprenents), com Jonqueres, Cabruja, Peubruguer, Pomariu, Cardellanes i Falgueres (per no mencionar el de l’Oliu). Alguns dels hòbbits tenien cognoms similars. Els Botges, per exemple, semblaven prou nombrosos. La majoria, però, tenien cognoms d’accidents naturals, com Coster, Teixonera, Caullong, Arener i Foradada, molts dels quals també es trobaven a La Comarca. Hi havia diversos Puigdavalls d’Estadill, i com que no podien imaginar que duguessin el mateix nom i no estiguessin emparentats, agafaren en Frodo pel seu compte com si fos un cosí de qui feia anys i panys que no en sabien res.

Els hòbbits de Bree eren, fet i fet, simpàtics i tafaners, i en Frodo aviat descobrí que els hauria de proporcionar alguna explicació de per què es trobava allí. Féu saber que li interessava la història i la geografia (davant la qual cosa tothom brandà afirmativament el cap, encara que cap d’aquests mots no era gaire emprat en el dialecte de Bree). Digué que pensava escriure un llibre (afirmació que causà una sorpresa silenciosa), i que ell i els seus amics volien recollir informació sobre els hòbbits que vivien fora de La Comarca, especialment a les terres orientals.

Davant d’això s’aixecà un cor de veus. Si en Frodo realment hagués volgut escriure un llibre, i hagués disposat de moltíssimes orelles, hauria acumulat material per a diversos capítols en pocs minuts. I, per si allò no fos prou, li van fer a mans tota una llista de noms, encapçalada per «aquest vell Ordi», a qui podia recórrer per a més informació. Després d’una estoneta, però, com que en Frodo no mostrava cap símptoma de posar-se a escriure el llibre allí mateix, els hòbbits tornaren a les seves preguntes sobre el que passava a La Comarca. En Frodo no es mostrà gaire comunicatiu, i no trigà a trobar-se assegut tot sol en un racó, escoltant i dirigint el seu esguard al voltant.

Els homes i els nans parlaven principalment d’esdeveniments distants i comentaven notícies de la mena que ja començava a ser excessivament habitual. Lluny, cap al sud, s’hi produïen trasbalsos, i semblava que els homes que havien pujat pel Camí Verd emigraven, a la recerca de terres on poguessin trobar una mica de pau. La gent de Bree els tractava amb amabilitat, però era evident que no estaven disposats a acceptar un nombre considerable de forasters a la seva petita contrada. Un dels viatgers, un tipus guerxo i poc afavorit, pronosticava que en un futur immediat cada cop hi hauria més gent emigrant cap al nord.

—Si no se’ls troba un lloc, se’l faran ells mateixos. També tenen dret a la vida, igual que qualsevol altra persona —va dir en veu alta. Els indígenes no semblaven gaire contents davant d’aquesta perspectiva.

Els hòbbits no pararen gaire esment en tot això, i en aquell moment no els semblà que tingués res a veure amb ells. La Gent Grossa difícilment podia suplicar que els allotgessin als caus dels hòbbits. Estaven més interessats en en Sam i en Pippin, que ara se sentien quasi com a casa, i xerraven animadament sobre els esdeveniments de La Comarca. En Pippin provocà moltes rialles amb la descripció de l’esfondrament del sastre del Cau de la Vila a Miquel Escarball: en Will Peublancat, el Batlle i el hòbbit més gras de tot el Quartó Oest, havia quedat soterrat sota el guix, i en sortí com si fos una mandonguilla arrebossada. Però van fer diverses preguntes que intranquil·litzaren un xic en Frodo. Un dels de Bree, que semblava haver estat diverses vegades a La Comarca, volia saber on vivien els Puigdavall i amb qui estaven emparentats.

De cop en Frodo advertí que un home d’aspecte estrany, colrat per les inclemències del temps, assegut entre les ombres, prop de la paret, també escoltava intensament la conversa dels hòbbits. Tenia al davant una bona gerra alta, i fumava una pipa llarga curiosament treballada. Tenia les cames estirades endavant, i mostrava unes botes altes de cuiro suau que li venien molt bé, però que estaven molt desgastades i que ara eren brutes amb trossos de fang ressec. Es tapava amb una capa d’una roba gruixuda, de color verd fosc, tacada de tant viatjar, i, malgrat la calor del saló, duia una caputxa que li deixava el rostre en la penombra, tot i que s’advertia la lluentor dels seus ulls mentre examinava els hòbbits.

—Qui és? —preguntà en Frodo, quan tingué oportunitat de demanar-ho amb un xiuxiueig al senyor Oliu—. Em penso que no ens heu presentat.

—Aquell? —va fer el patró, bo i responent també amb un xiuxiueig, fent l’ullet sense girar el cap—. No ho sé gaire bé. És un dels rodamóns…, els Muntaners, que els anomenem nosaltres. No parla gairebé mai: tot i que, si s’hi posa, pot explicar relats ben rars. Desapareix durant un mes, o un any, i de sobte torna a aparèixer. La primavera passada aparegué i desaparegué bastant sovint, però darrerament feia temps que no el veia. El seu nom de debò no l’he sabut mai, però per aquests verals se’l coneix per en Gambús. Camina a grans gambades amb aquestes camarres llargues; encara que mai no ha dit a ningú per què va amb tantes presses. Est i oest són de mal explicar, com diem a Bree, referint-nos als Muntaners i a la gent de La Comarca, amb tots els respectes. És curiós que m’ho pregunti.

Però en aquell moment el senyor Oliu hagué de deixar-lo perquè algú encomanava més cervesa i la seva darrera observació quedà inexplicada.

En Frodo descobrí que en Gambús ara se l’anava mirant, com si hagués sentit o endevinat el que havien dit. I així, amb un gest de la mà i del cap, invità en Frodo que s’hi acostés i segués al seu costat. Quan en Frodo s’hi aproximava, enretirà la seva caputxa, i mostrà una cabellera abundant, de color negre, amb flocs grisencs, i ulls grisos i intensos en un rostre pàl·lid i sever.

—M’anomenen Gambús —va dir en veu baixa—. I tinc molt de gust de conèixer-vos, Mestre… Puigdavall, si el vell Ordi ha entès correctament el vostre nom.

—Efectivament! —va dir en Frodo, molt fred. No se sentia gens a gust sota l’esguard d’aquells ulls penetrants.

—D’acord, Mestre Puigdavall —va dir en Gambús—; jo, de vós, impediria que els vostres joves amics xerressin més del compte. La beguda, el foc i les amistats ocasionals són prou agradables, però, bé… això no és La Comarca. Hi ha gent estranya pels voltants. Tot i que potser pensareu que tal com us ho dic podria no fer-ho —afegí amb un somriure forçat, en advertir la mirada d’en Frodo—. I fins i tot han passat per Bree, darrerament, alguns viatgers molt estranys —prosseguí observant el rostre del hòbbit.

En Frodo li sostingué la mirada però no va dir res; i en Gambús no va fer cap altra observació. La seva atenció ara semblava centrada en en Pippin. Amb gran alarma, en Frodo s’adonà que el ridícul i jovenet Tuc, animat pel seu èxit amb el Batlle gras de Miquel Escarball, s’havia lliurat a una descripció còmica de la festa de comiat d’en Bilbo. Ja feia una imitació del seu parlament, i s’anava acostant al moment de la sorprenent desaparició.

En Frodo se sentí enutjat. Per a la majoria dels hòbbits de Bree es tractava d’un relat perfectament inofensiu, sens dubte; una història divertida sobre aquella gent tan divertida que vivia a l’altra banda del riu, però n’hi havia (el vell Ordi, per exemple) que sabien una o dues coses, i que probablement, feia molt de temps, havien sentit rumors sobre la desaparició d’en Bilbo. Allò els faria recordar el nom dels Saquets, en especial si algú havia fet indagacions a Bree demanant per aquell cognom.

En Frodo es despacientà, preguntant-se què podia fer. Era evident que en Pippin fruïa de l’atenció que li atorgaven, i que havia oblidat el perill que corrien. En Frodo tingué un moment de pànic en pensar que, en el seu estat present, en Pippin fins i tot era capaç de mencionar l’Anell, i allò podia ocasionar un veritable desastre.

—Val més que feu alguna cosa de seguida! —li xiuxiuejà en Gambús a cau d’orella.

En Frodo va fer un salt, s’enfilà damunt d’una taula i començà a parlar. L’atenció del públic d’en Pippin fou interrompuda. Alguns dels hòbbits miraren cap a en Frodo i van riure i aplaudir, pensant que el senyor Puigdavall havia begut més cervesa del compte.

De cop i volta en Frodo se sentí massa absurd, i es trobà (com solia fer quan pronunciava un discurs) jugant amb les coses que duia a la butxaca. Notà l’Anell agafat a la cadeneta, i de manera força inexplicable sentí el desig de posar-se’l i desaparèixer d’aquella situació poca-solta. D’alguna manera li semblà com si el suggeriment li vingués de fora, d’algú o d’alguna cosa que es trobava al saló. Resistí la temptació amb fermesa, i va prémer l’Anell dins la mà, com si volgués aferrar-s’hi i impedir que s’escapés o que causés algun desastre irreparable. Fos com fos no li serví per donar-li inspiració. Va dir «alguns mots escaients», com haurien dit a La Comarca:

—Estem tots molt agraïts per l’amabilitat de la vostra acollença, i gosaria esperar que la meva breu visita ajudi a renovellar els antics lligams d’amistat entre La Comarca i Bree… —i aleshores vacil·là i tossí.

Ara tot el saló el mirava:

—Que canti! —cridà un dels hòbbits.

—Que canti, que canti! —cridaren els altres—. Apa, mestre, canteu-nos alguna cosa que no hàgim escoltat mai.

En Frodo restà bocabadat una estona. Després, de pur desesper, inicià una cançó ridícula, que solia agradar força a en Bilbo (i de la qual fins i tot se’n sentia força orgullós, perquè l’havia inventada ell mateix). Parlava d’una fonda; i aquesta és la raó per la qual possiblement li vingués a la memòria en aquell moment. A continuació la transcrivim sencera. Per regla general, avui dia la gent només en recorda algunes paraules.


Si n’era una fonda, fonda i taverna

dessota un turó, grisenc i amb herba,

on feien cervesa tan fosca i tan bona

que hi davallà de la Lluna un home

quan feia ja nit, per fer-se’n un tip.

El mosso hi tenia, borratxo, un gat,

que un violí tocava, molt desafinat.

Amunt i avall feia el gat anar l’arc,

miolava el do, xerricava el la,

i al bell mig semblava que fos un xerrac.

El patró hi tenia un gosset petit,

amic de la broma i dels acudits;

quan sentia riure la clientela,

parava l’orella amb molta cautela,

i reia i bordava que s’ennuegava.

Una vaca amb banyes hi havia també,

sembla una reina, d’orgullosa que és;

el cap, però, li roda quan sent la música

i la cua branda de mica en mica,

i es posa a ballar pel pradell enllà.

I hi havia encara tot de plats d’argent,

culleres de plata per a un regiment!

I per als Diumenges una d’especial,

per brunyir amb cura quasi maternal,

dissabte i dissabte, quan la nit ja capta.

L’home de la Lluna beure que beuràs,

i el gat violinista vinga miolar;

un plat i cullera ballaven a taula,

la vaca es jactava com una barjaula,

i el gos empaitava sa cua de rave.

L’home de la Lluna begué una altra gerra,

sota la cadira rodolà per terra;

i allí s’adormí somiant la cervesa,

fins que empal·lidí la fosca bellesa,

i apuntà el matí amb son airet fi.

El mosso llavors digué al gat borratxo:

«De la lluna blanca tiren quatre matxos,

que renillen molt mossegant llurs frens;

però l’amo llur s’ha begat el seny,

i el sol solàs ja vol treure el nas!».

El gat al violí tocà quatre acords,

una ballaruga per despertar els morts

amb grinyols i cops feia una cançó,

a l’hom de la Lluna tustava el patró:

«Són més de les tres! Que no m’heu entès?».

Van fer pujar l’home amunt pel turó,

i amunt a la Lluna amb un cop o dos,

mentre els seus matxos galopaven rere,

la vaca saltava amb joia torera,

i cullera i plat corrien del braç.

Tant desafinava el violí del gat

que el gos de la broma plorava bordant,

la vaca i els matxos eren cap per ’vall,

la gent despertava amb tant guirigall,

i tothom en ronda ballava a la fonda.

El violí es trencà amb un catacrec!,

la vaca a la Lluna saltà d’espetec,

i el gosset petit reia tant i tant

que un plat de dissabte sortí rodolant

mentre la cullera li anava al darrere.

La Lluna rodona el turó ocultà,

mentre el Sol treia per llevant el nas.

Gairebé no creia que pogués ser cert,

car tot i fer dia, amb gran desconcert,

tant grans com petits tornaven als llits!



Es produí un intens i llarg aplaudiment. En Frodo tenia bona veu, i aquella cançó havia esperonat la seva fantasia.

—On para el vell Ordi? —cridaven alguns.

—Aquesta sí que l’hauria de sentir. I en Bob hauria d’ensenyar a tocar el violí al seu gat, i després podríem organitzar la ballaruga.

Demanaren una altra ronda de cervesa, i començaren a cridar:

—Mestre, canteu-la un altre cop! Vinga! Una altra vegada!

Obligaren en Frodo a prendre una altra beguda, i després que comencés la cançó una altra vegada, mentre molts s’hi afegien; la melodia era molt coneguda, i eren molt ràpids per aprendre’n la lletra. Ara tocava a en Frodo de sentir-se complagut amb ell mateix. Va mig ballar damunt la taula, i en arribar per segona vegada a «la vaca a la Lluna saltà d’espetec», féu un salt enlaire. Amb un excés de vigoria; perquè anà a caure, pataplaf!, damunt d’una safata plena de gerres, i relliscà, tot sortint disparat de la taula amb una trencadissa, gran cridòria i un patapum! Tot el públic badà la boca disposat a una gran rialla, però quedaren tallats en sec, muts d’astorament: el cantor havia desaparegut. S’havia esfumat, senzillament, com si s’hagués fos, catacrec!, a través del terra sense deixar-hi forat!

Els hòbbits locals restaren esbalaïts de la sorpresa, i després s’incorporaren ràpidament i cridaren l’Oliu. Tota la parròquia s’allunyà d’en Sam i d’en Pippin, que tot d’una es trobaren sols en un racó, i observats dubtosament i fosca des de la distància. Era evident que molta gent ara els considerava companys d’un màgic ambulant d’intencions i de poders desconeguts. Però un habitant de Bree, d’aspecte colrat, els mirà amb una expressió mig burleta de mestretites que els féu sentir molt incòmodes. Aquest sortí tot seguit per la porta, seguit d’aquell home del sud guerxo: tots dos havien xiuxiuejat plegats força estona durant el vespre. I en Harry, el guarda de les portes, també sortí immediatament darrere d’ells.

En Frodo se sentia absolutament estúpid. Com que no sabia què fer, s’arrossegà de quatre grapes per sota les taules fins al racó fosc on hi havia en Gambús, que havia romàs impertorbable, no exterioritzant cap signe del que pensava. En Frodo es repapà contra la paret i es va treure l’Anell. No sabia pas com li havia anat a parar al dit. Tot el que podia suposar era que el tenia agafat a la mà, dintre la butxaca, mentre cantava, i que, d’alguna manera, se li havia ficat al dit quan havia tret la mà d’un moviment brusc a fi d’evitar la caiguda. Per un segon pensà si el mateix Anell no li havia jugat una mala passada; potser ho havia fet per tal de manifestar-se públicament en resposta a algun desig o alguna ordre que havia rebut des del saló. No li havia agradat gens l’aspecte dels homes que havia vist abandonar la fonda.

—I ara, què? —va dir en Gambús, quan en Frodo tornà a aparèixer—. Per què heu fet això? Molt pitjor que qualsevol cosa que haguessin pogut dir els vostres amics! Us heu ficat ben bé de peus a la galleda! O potser hauria de dir el dit a la galleda?

—No sé de què parleu —va dir en Frodo, enutjat i alarmat.

—Oh sí, prou que ho sabeu —respongué en Gambús—, però valdrà més que esperem fins que minvi el batibull que heu organitzat. Aleshores, si sou tan amable, senyor Saquet, m’agradaria parlar tranquil·lament amb vós.

—De què? —demanà en Frodo, tot ignorant aquell ús sobtat del seu veritable cognom.

—D’una qüestió de certa importància… per a tothom —va respondre en Gambús, fitant en Frodo directament als ulls—. Potser sentireu alguna cosa que us beneficia.

—Perfectament —acceptà en Frodo, intentant de mostrar-se despreocupat—. Després xerrarem.



Mentrestant havia sorgit una discussió a la vora de la llar de foc. El senyor Oliu havia aparegut de pressa, a petites gambades, i ara intentava escoltar al mateix temps les diverses i conflictives relacions del mateix esdeveniment.

—Jo l’he vist, senyor Oliu —deia un hòbbit—, o potser hauria de dir que no l’he vist, si enteneu el que vull dir: S’ha esfumat com per art de màgia, que solem dir.

—Ho diu de debò, senyor Botja? —va dir el patró, que semblava atabalat.

—I tant! —reblà en Botja—. I encara més, realment volia dir el que he dit.

—Aquí hi ha alguna carta que no lliga —deia l’Oliu, bellugant el cap—. Aquest senyor Puigdavall era massa considerable per esfumar-se com un airet suau, o com un airot espès, cosa que hauria estat més probable en aquest saló.

—Ah, sí? I on és ara, doncs? —s’exaltaren diverses veus.

—Com volen que jo ho sàpiga? És lliure d’anar allà on li vingui de gust, sempre que al matí pagui el compte. Allí tenen el senyor Tuc, aquest no s’ha esfumat pas.

—Sí, sí, jo he vist el que he vist, i he vist el que no he vist —repetia obstinadament en Botja.

—I jo repeteixo que aneu errats d’osques —repetí l’Oliu, agafant la safata i recollint les gerres esmicolades.

—I tan errats que van! —va dir en Frodo—. No m’he esfumat. Aquí em teniu! Simplement era al racó xerrant amb en Gambús.

S’avançà fins a la llum de la llar de foc, però gairebé tots els clients feren una passa enrere, encara més inquiets que abans. La seva explicació que, en caure, s’havia arrossegat ràpidament a quatre grapes per sota les taules no els satisfeia gens ni mica. Aleshores la majoria dels hòbbits i homes se n’anaren amb un esbufec, havent perdut les ganes de continuar divertint-se durant la resta de la vetllada. Un o dos dirigiren a en Frodo una mirada de pocs amics i marxaren remugant en veu baixa. Els nans i els dos o tres homes estranys que encara eren al saló s’aixecaren i desitjaren bona nit al patró, però no a en Frodo i als seus amics. En una breu estoneta només restà en Gambús, que continuava assegut, sense que ningú no en tingués esment, al costat de la paret.

El senyor Oliu no semblava gaire emmurriat. Suposava que, molt probablement, la fonda tornaria a omplir-se de gom a gom en moltes nits venidores, fins que aquell misteri hagués estat discutit fins a l’avorriment.

—Vejam, vejam! Quina una n’ha fet, senyor Puigdavall? —preguntà—. M’espanta la clientela i em trenca les gerres amb les seves acrobàcies!

—Sento moltíssim haver causat aquest enrenou —va dir en Frodo—. Ha estat totalment fortuït. Li ho asseguro. Un accident molt dissortat.

—Molt bé senyor Puigdavall, però si pensa tornar a fer malabarismes, o conjurs, o el que fos, val més que abans avisi la gent…, i que m’avisi a mi. Aquí a tothom li puja la mosca al nas quan veu alguna cosa sospitosa… o de poc fiar, si entén el que vull dir. I no ens hi podem acostumar en un tancar i obrir d’ulls.

—No tornaré a fer res similar, senyor Oliu, li ho prometo. I, ara, crec que valdrà més que me’n vagi al llit. Ens hem de llevar d’hora. Podria fer que tinguéssim els ponis a punt a les vuit?

—Els hi tindran! Però abans que es retiri m’agradaria parlar un moment en privat amb vostè, senyor Puigdavall. Acabo de recordar una cosa que li havia de dir. Espero que no s’ho prengui malament. Vaig a deixar preparades una o dues coses i de seguida seré a la seva habitació, si no li importa.

—De cap de les maneres! —va dir en Frodo, però interiorment es desconhortà. Es preguntava quantes converses privades hauria de tenir abans de ficar-se al llit, i què li revelarien. És que tota aquella gent conspirava contra ell? Començà a sospitar que fins i tot la careta rodanxona del vell Oliu podia ocultar intencions nefastes.





Capítol X

EN GAMBÚS


En Frodo, en Pippin i en Sam se’n tornaren al salonet. No hi havia cap llum. En Merry no hi era, i del foc ja només en quedava un caliu. Fins que no hagueren bufat a les brases aconseguint que tornés a flamejar i hi hagueren posat un parell de feixos de llenya que trobaren, no es van adonar que en Gambús hi havia entrat amb ells. Estava tranquil·lament assegut en una cadira al costat de la porta!

—Hola! —féu en Pippin—. Es pot saber qui sou i què voleu?

—M’anomenen Gambús —va respondre aquest—, i, encara que potser ja se n’ha oblidat, el vostre amic m’ha promès que parlaria en privat amb mi.

—M’heu dit que potser podíeu dir-me alguna cosa que em beneficiaria, segons crec —va dir en Frodo—. Què m’heu de dir?

—Moltes coses —va respondre en Gambús—. Però, naturalment, tinc un preu.

—Què voleu dir? —preguntà en Frodo, taxatiu.

—No us esvereu! Simplement volia dir això: jo us diré el que sé, i us donaré algun bon consell, però vull una recompensa.

—I es pot saber quina és? —va dir en Frodo.

Ara sospitava que havia anat a topar amb un bergant, i pensà amb incomoditat que només havia dut amb ell uns pocs diners. La suma total no podia pas satisfer un canalla, i a més no podia desprendre-se’n de qualsevol manera.

—No és més alta del que us podeu permetre —va respondre en Gambús amb un somriure lent, com si endevinés els pensaments d’en Frodo—. Només això: m’heu de dur amb vosaltres fins que jo desitgi abandonar-vos.

—Ah, molt bonic! —replicà en Frodo, sorprès, però no gaire alleujat—. Fins i tot en el cas que volgués un altre company, no podria pas acceptar una cosa com la que em proposeu, sense saber gaire més sobre la vostra persona, i sobre la vostra ocupació.

—Excel·lent! —exclamà en Gambús, posant una cama sobre l’altra i arrepapant-se a la cadira—. Sembla que torneu a mostrar-vos assenyat, i això només ens pot beneficiar. Fins ara heu estat massa despreocupat. Molt rebé! Us diré el que sé, i deixaré la recompensa a les vostres mans. Potser me l’atorgareu de bon grat, un cop m’hàgiu escoltat.

—Endavant, doncs! —va fer en Frodo—. Què sabeu?

—Massa; sé massa coses fosques —va dir en Gambús amb tristor—. Però pel que fa a la vostra ocupació… —i ara s’aixecà i s’atansà a la porta, l’obrí ràpidament i mirà enfora. Després la tancà amb parsimònia i tornà a seure—. Tinc una oïda molt ràpida —va dir, tot abaixant la veu—, i, encara que no puc desaparèixer, he caçat moltes coses salvatges i receloses i normalment puc evitar ser vist, si ho desitjo. Anem a pams. Aquest vespre em trobava darrere el clos, a la carretera, a l’oest de Bree, quan he vist quatre hòbbits que arribaven dels Tossals. No em cal repetir tot el que han dit a en Tom Bombadil o el que han xerrat entre ells, però hi ha hagut una cosa que m’ha interessat. «Si us plau, recordeu, tots plegats», ha dit un d’ells, «que el cognom de Saquet no s’ha de mencionar per res. Si cal donar algun nom, jo sóc el senyor Puigdavall». Això m’ha interessat tant que els he seguit fins aquí. He saltat per damunt la porta just al seu darrere. Potser el senyor Saquet té una raó justificada per deixar el seu cognom enrere; però si aquest és el cas, jo li aconsellaria, a ell i als seus amics, que anessin amb més compte.

—No veig quin interès pot tenir el meu cognom per a ningú de Bree —va dir en Frodo amb enuig—, i encara no m’heu dit per què us interessa. El senyor Gambús potser té alguna raó honrada per espiar i escoltar d’amagatotis; però, si és així, jo li aconsellaria que ho expliqués.

—Bona resposta! —va fer en Gambús tot rient—. L’explicació, però, és ben simple: estava esperant un hòbbit anomenat Frodo Saquet. Volia trobar-lo ràpidament. M’havien dit que abandonava La Comarca amb un secret, bé, amb un secret que m’afecta a mi i als meus amics.

»Ep, no m’interpreteu malament! —cridà, en veure que en Frodo s’aixecava de la seva cadira, i que en Sam saltava amb un posat ben sorrut—. Puc guardar el vostre secret millor del que vosaltres ho feu. I cal guardar-lo molt bé! —s’abocà endavant i els esguardà—. Vigileu totes les ombres! —va dir en veu molt baixa—. Per Bree han passat cavallers negres. Un baixà dilluns pel Camí Verd, segons diuen; i un altre va aparèixer després, pujant pel Camí Verd, que venia del sud.

Es produí un silenci. Per fi en Frodo es dirigí a en Pippin i a en Sam:

—Ho hauria d’haver suposat per la manera com ens rebé el guardià del portal. I sembla que el patró hagi sentit alguna cosa. Per què tenia tant d’interès que ens afegíssim als parroquians? I per què hem actuat d’una manera tan poca-solta? Ens hauríem d’haver quedat ben callats, aquí.

—Hauria estat millor —acceptà en Gambús—. Si hagués pogut us hauria impedit que entréssiu al saló-bar; però el patró no m’ha deixat entrar a veure-us, ni ha volgut passar-vos l’encàrrec.

—Creieu que ell també… —començà en Frodo.

—No. No tinc cap opinió dolenta del vell Oliu. L’única cosa és que no li agraden gaire els rodamóns misteriosos com jo —en Frodo li dirigí una mirada de sorpresa—. Fet i fet, tinc un aspecte força de malfiar, oi? —va dir en Gambús fent una ganyota amb el llavi i amb una estranya lluentor als ulls—. Però confio que ens arribem a conèixer millor els uns als altres. Quan així sia espero que m’expliqueu el que ha passat a la fi de la vostra cançó. Perquè aquest petit número…

—Ha estat un pur accident! —el va interrompre en Frodo.

—En tinc dubtes —replicà en Gambús—. Un accident, si voleu. Però aquest accident ha fet que la vostra posició sigui perillosa.

—No gaire més del que ja ho era —va dir en Frodo—. Sabia que aquests Genets em perseguien, però ara, de qualsevol manera, sembla que no m’han trobat i han marxat.

—No ho creguéssiu de cap de les maneres! —replicà de forma tallant en Gambús—. Tornaran. I en vénen més. N’hi ha d’altres. Sé quants són. Conec aquests Genets —va fer una pausa; la seva mirada era freda i dura—. I a Bree hi ha alguna gent en qui cal no confiar —prosseguí—. En Bill Falgueres, per exemple. A tota la contrada de Bree té mala reputació, i hi ha gent rara que truca a la seva porta. Ja el deveu haver remarcat entre els parroquians: un tipus colrat i ple de menyspreu. Semblava conèixer molt bé un dels estrangers del sud, i s’han escapolit plegats justament després del vostre «accident». I no tota aquesta gent del sud té bones intencions; a més, pel que fa a en Falgueres, seria capaç de vendre qualsevol cosa a qualsevol; o de fer alguna barrabassada només per divertir-se.

—Què penseu que pot vendre aquest Falgueres? I què hi té a veure el meu accident amb tot això? —demanà en Frodo, que encara s’entestava a no comprendre les al·lusions d’en Gambús.

—Informació sobre vosaltres, naturalment —va respondre en Gambús—. Una descripció de la vostra actuació fóra del màxim interès per a certa gent. Després d’això no crec que els calgués saber quin és el vostre cognom de debò. I em sembla més que probable que se n’assabentin abans que hagi acabat la nit. Us sembla prou? Podeu fer el que vulgueu amb la meva recompensa: preneu-me com a guia o no. Però us puc dir que conec totes les terres entre La Comarca i Les Muntanyes Boiroses, perquè hi he errat durant una pila d’anys. Sóc més vell del que aparento. Puc ser-vos útil. Després d’aquesta nit haureu d’evitar la carretera oberta; els Genets la tindran vigilada dia i nit. És possible que aconseguiu fugir de Bree, i que se us permeti de continuar endavant mentre el sol és alt; però no anireu gaire lluny. Us atacaran en terreny feréstec, en algun lloc fosc on no hi hagi ajut. Voleu que us trobin? Són terribles!

Els hòbbits l’esguardaren, i van veure, amb sorpresa, que el seu rostre sofria un espasme com a causa d’un dolor, i que amb les mans s’aferrava als braços de la butaca. La cambra era molt quieta i silenciosa, i la llum semblava haver esdevingut més macilenta. Durant una estona en Gambús va romandre amb els ulls entelats, com si caminés per un record molt llunyà o escoltés els sons de la nit molt distant.

—Mireu! —exclamà després d’un instant, passant-se la mà per la cella—. Potser en sé més jo, sobre aquests que us empaiten, que vosaltres mateixos. Els temeu, però encara no els temeu prou. Demà haureu de fugir, si podeu. En Gambús us pot menar per camins que no usa gairebé ningú. L’acceptareu?

Es produí un silenci pesant. En Frodo no va respondre, el seu pensament es trobava confús pels dubtes i els temors. En Sam, cellajunt, mirà el seu amo, i per fi no va poder contenir-se.

—Amb el seu permís, senyor Frodo. Jo diria que no! Aquest Gambús ens avisa i diu que vigilarà, i a això jo dic sí, i que cal començar per ell. Diu que ve de les Terres Salvatges, i mai no n’he sentit a dir res de bo, d’aquella gent. Sap alguna cosa, això és evident, i més del que m’agradaria, però no veig cap raó per la qual li hàgim de permetre que ens dugui cap a algun lloc fosc, lluny de tot ajut, com ell diu.

En Pippin es bellugava i semblava incòmode. En Gambús no respongué a en Sam, però la seva mirada intensa es dirigí a en Frodo. En Frodo ho advertí i desvià el seu esguard.

—No —va dir lentament—. No l’accepto. Crec, crec que de debò no sou com voleu aparentar. M’heu començat a parlar com la gent de Bree, però la vostra veu ha canviat. De tota manera en Sam sembla tenir raó en una cosa: no veig per què ens hauríeu d’advertir perquè estiguem a l’aguait i, al mateix temps, demanar-nos que confiem en vós. Per què us disfresseu? Qui sou? Què és el que realment sabeu del meu… de la meva ocupació; i com és que ho sabeu?

—La lliçó sobre la precaució l’heu apresa bé —va dir en Gambús amb un somriure trist—. Però una cosa és la precaució i una altra vacil·lar. Ara, sols, no hi podeu arribar mai, a Rivendell, i confiar en mi és la vostra única oportunitat. Us heu de decidir. Contestaré algunes de les vostres preguntes, si això us ajuda a decidir-vos. Tot i que, si no confieu en mi per endavant, no sé per què hauríeu de creure la meva història. Tant se val, és aquesta…

En aquest moment algú trucà a la porta. El senyor Oliu havia arribat amb espelmes i, al seu darrere, hi havia en Nob amb rentamans d’aigua calenta. En Gambús s’enretirà cap a un racó fosc.

—He vingut a desitjar-los bona nit —va dir el patró, deixant les espelmes a les taules—. Nob! Deixa l’aigua a les habitacions! —ordenà, i després entrà i va tancar la porta—. Veuran de què es tracta —començà, dubtós, i amb aspecte torbat—. Si he fet cap mal, ho sento de debò. Però una cosa se n’enduu una altra, com ja sabeu; i jo vaig molt atrafegat. Però el que és aquesta setmana, primer una cosa i després una altra, m’han fet un embolic la memòria, com se sol dir; i espero que no sigui massa tard. Veuran, em van demanar que em fixés per si veia hòbbits de La Comarca, i en especial un que s’anomena Saquet.

—I què té a veure tot això amb mi? —preguntà en Frodo.

—Ah! Vostè ho deu saber millor que jo! —va fer el patró, mig en to de conxorxa—. No seré pas jo qui el descobreixi; però em van dir que el tal Saquet viatjaria sota el nom de Puigdavall, i me’n van fer una descripció que li escau d’allò més bé, si em permet de dir-ho.

—D’acord! Quina era, si es pot saber! —va dir en Frodo, tot interrompent-lo amb molt poc enteniment.

—«Un tipus petitó i cepat i galtavermell» —va dir el senyor Oliu amb gran solemnitat, mentre en Pippin contenia el riure i en Sam semblava indignat—. «Això no us ajudarà gaire, Ordi», em va dir, «pot aplicar-se a molts hòbbits» —prosseguí el senyor Oliu dirigint una mirada a en Pippin—. «Però aquest és més alt que la majoria i de cabells més clars, i té un solc al mentó: jovial de mirada i d’ulls vius». Li’n demano perdó, però fou ell qui ho va dir, no pas jo.

—Ell ho va dir? I qui és ell? —va preguntar en Frodo amb ansietat.

—Ah! Aquest era en Gàndalf, ja deu saber qui vull dir. Diuen que és un màgic, però, tant si ho és com si no, és bon amic meu. Tot i que ara no sé pas què és el que em dirà, quan el vegi: potser em torna amargant tota la cervesa o em transforma en un bloc de fusta; no em sorprendria. Té aquests rampells. Què hi farem? Ara ja no té remei.

—Bé, i es pot saber què és el que no té remei? —va dir en Frodo, que començava a despacientar-se amb les lentes disquisicions dels pensaments del senyor Oliu.

—Per on anava? —va dir el patró, detenint-se i fent petar els dits—. Ah, sí! El vell Gàndalf! Fa tres mesos entrà directament a la meva habitació sense ni tan sols trucar a la porta. «Ordi», em va dir, «marxaré al matí. Em podríeu fer un favor?». «Només us cal dir-me’l», li vaig contestar. «Tinc pressa», em va dir, «i jo ja no tinc temps, però vull que envieu un missatge a La Comarca. Teniu algú que hi pugui anar, de confiança?». «Ja el trobaré», li vaig dir, «demà, potser, o demà passat». «Que sigui demà», em va dir, i aleshores em donà una carta. L’adreça és prou clara —va afegir el senyor Oliu bo i traient-se una carta de la butxaca, i en llegí l’adreça lentament i orgullosa, en veu alta (perquè n’estava molt, de la seva reputació d’home de lletra):


SR. FRODO SAQUET

L’ATZUSAC

HOBBITERS A LA COMARCA



—Una carta d’en Gàndalf per a mi! —cridà en Frodo.

—Ah! —va dir el senyor Oliu—. Aleshores el seu nom de debò és Saquet?

—Efectivament —va dir en Frodo—, i val més que em doni aquesta carta de seguida i que m’expliqui per què no la va enviar. Suposo que això és el que ha vingut a explicar-me, tot i que ha costat molt d’arribar-hi.

El pobre senyor Oliu semblava confós.

—Té tota la raó, senyor —acceptà—, i li’n demano perdó. I estic mortalment espantat pel que en Gàndalf em farà, si he causat algun mal. Però no l’havia guardada expressament. La vaig posar en lloc segur. I llavors no vaig trobar ningú que volgués anar a La Comarca l’endemà, ni l’endemà passat, i no podia desprendre’m de cap dels meus nois; i després una cosa rere l’altra m’ho van fer fugir del cap. Sóc un home molt atrafegat. Faré el que pugui per adobar-ho; si és que puc ser d’algun ajut, no han de fer res més que dir-m’ho.

»Deixant de banda la carta, ho vaig prometre a en Gàndalf, tal com sona. “Ordi”, em va dir, “aquest amic meu de La Comarca és possible que aparegui per aquest camí bastant aviat, ell amb un altre. Es farà anomenar Puigdavall, fixeu-vos-hi bé! Però no cal que li pregunteu res. I si jo no sóc amb ell, és possible que es trobi en dificultats, i que necessiti ajut. Feu el que pugueu per ell, i us ho agrairé”, va dir. I ja és aquí, i les dificultats no són gaire lluny, pel que sembla.

—Què vol dir? —preguntà en Frodo.

—Aquests homes negres —va explicar el patró abaixant la veu—. Busquen un tal Saquet, i si volen res de bo és que jo sóc un hòbbit. Dilluns va ser, i tots els gossos udolaven i les oques xisclaven. Em fa malastrugança, vaig pensar. En Nob va venir i em va dir que a la porta hi havia dos homes negres que preguntaven per un hòbbit anomenat Saquet. En Nob tenia els cabells ben de punta. Jo els vaig demanar que se n’anessin i els vaig tancar la porta als morros; però han estat fent la mateixa pregunta d’aquí fins a Archet, pel que he sentit. I el Muntaner aquell, en Gambús, també ha estat fent preguntes. Intentava ficar-se aquí, per veure’ls, sense deixar-los temps de sopar ni de beure, els ho juro.

—I ho ha aconseguit! —va dir de sobte en Gambús, sortint cap a la llum—. I molts problemes que ens hauríeu estalviat, si l’haguéssiu deixat passar, senyor Oliu.

El patró va pegar un bot de sorpresa.

—Vostè! —proferí—. Sempre és allà on no el criden. Es pot saber què vol, ara?

—És aquí amb el meu permís —intervingué en Frodo—. Ha vingut a oferir-me el seu ajut.

—Molt bé, vostè deu saber amb quina mà se senya, possiblement —va dir el senyor Oliu, esguardant sospitosament en Gambús—. Però si jo fos a la seva pell, no em faria amb un Muntaner.

—I em podeu dir amb qui us faríeu? —preguntà en Gambús—. Un patró de fonda gros que només es recorda del seu nom perquè la gent l’hi està cridant tot el dia… No es poden quedar a El Cavallet per sempre, i no se’n poden tornar a casa. Els queda un camí molt llarg per endavant. Voleu acompanyar-los vós i mantenir els homes negres a distància, potser?

—Jo? Deixar Bree? No ho faria ni per tots els diners del món —va dir el senyor Oliu, amb aspecte realment esparverat—. Però, per què no es poden quedar aquí tranquil·lament algun temps, senyor Puigdavall? Què volen aquests homes negres, i d’on vénen? M’agradaria saber-ho.

—Ho sento, però no li puc respondre a tot —replicà en Frodo—. Estic cansat i molt preocupat, i és una història llarga. Però si vol ajudar-me, he de prevenir-lo que està en perill mentre jo sigui a la seva fonda. Aquests Genets Negres: no n’estic segur, però temo que vénen de…

—Vénen de Mórdor —va dir en Gambús en veu baixa—. De Mórdor, senyor Oliu, si és que això us diu res.

—Llamp del cel! —imprecà el senyor Oliu empal·lidint; era evident que coneixia aquell nom—. Aquesta és la pitjor notícia que ha arribat a Bree d’ençà que tinc ús de raó.

—Ho és —recalcà en Frodo—. Encara està disposat a ajudar-me?

—Ho estic —va dir el senyor Oliu—. I ara més que mai. Tot i que no sé el que una persona com jo pot fer contra…, contra… —i restà callat.

—Contra l’Ombra de l’Est —va dir calmosament en Gambús—. No gaire, Ordi, però moltes miques també ajuden. Podeu deixar que el senyor Puigdavall descansi aquí aquesta nit com a senyor Puigdavall, i us podeu oblidar del cognom Saquet fins que sigui ben lluny.

—Així ho faré —acceptà l’Ordi Oliu—. Però temo que cobreixin sense el meu ajut que és aquí. És una llàstima que el senyor Saquet cridés l’atenció sobre la seva persona durant la vetllada, per dir-ho de manera suau. La història d’aquell senyor Bilbo que va desaparèixer ha circulat per Bree abans d’ara. Fins i tot el nostre Nob ha anat lligant alguns caps, encara que sigui una mica llonze; i a Bree n’hi ha d’altres que són bastant més vius que ell.

—Bé, l’única cosa que podem esperar és que els Genets no tornin de seguida —va dir en Frodo.

—Això espero, de debò —va fer l’Oliu—. Però, tan esgarrifosos i espectrals com vulguin, si volen entrar a El Cavallet ho tindran ben magre. No es preocupin fins al matí. En Nob no dirà ni piu. Ni cap home negre travessarà les meves portes, mentre jo em sostingui sobre aquestes dues cames. Aquesta nit jo i els meus homes vigilarem; i val més que vostès dormin una mica, si poden.

—De tota manera ens ha d’avisar a primera hora —va advertir-lo en Frodo—. Ens hem de posar en camí com més aviat millor. Prepari’ns l’esmorzar per a dos quarts de set, si us plau.

—Entesos! Vaig a donar les ordres oportunes —va dir el patró—. Bona nit, senyor Saquet… Puigdavall, hauria de dir! Bona nit…, però, ai caram! On és el seu company, el senyor Brandiboc?

—No ho sé —va respondre en Frodo amb sobtada ansietat. Havien oblidat completament en Merry, i començava a ser tard—. Pot ser que sigui fora. Havia dit alguna cosa de sortir a prendre la fresca.

—Vaja, realment necessiten que els vigilin, com hi ha món! Sembla que estiguin de vacances! —va dir l’Oliu—. He d’anar i barrar les portes de seguida, però ja diré que deixin entrar el seu amic quan torni. Enviaré en Nob a buscar-lo. Bona nit a tothom!

I per fi el senyor Oliu se n’anà, dirigint una altra mirada dubtosa a en Gambús, i tot brandant el cap. Les seves petjades s’allunyaren pel corredor.

—Bé? —va dir en Gambús—. Què espereu per obrir la carta?

En Frodo examinà amb atenció el segellat abans d’esbotzar-lo. Semblava una carta autèntica d’en Gàndalf. Dintre, escrit amb la cal·ligrafia decidida però graciosa del màgic, hi havia el missatge següent:


Dia del Mig Any, Any de La Comarca de 1418

El Cavallet Presumit

Bree

Estimat Frodo,

M’han arribat aquí males notícies. Me n’he d’anar immediatament. Val més que abandonis l’Atzusac aviat, i que deixis La Comarca abans de la fi de juliol com a molt tard. Jo tornaré tan aviat com pugui, i et seguiré si veig que ja has marxat. Deixa un encàrrec per a mi aquí, si passes per Bree. Pots confiar en el patró (l’Oliu). Potser et trobaràs amb un amic meu pel camí: un home, alt, colrat, prim, que alguns anomenen Gambús. Coneix la nostra missió i t’ajudarà. Dirigeix-te cap a Rivendell. Espero que ens tornem a trobar allí. Si jo no torno, N’Élrond t’aconsellarà.

Una abraçada amb molta pressa,

Gàndalf

PD. No el tornis a usar, no ho facis passi el que passi! No viatgis de nit!

PPD. Assegura’t que és en Gambús de debò. Pels camins hi ha molts homes estranys. El seu veritable nom és Àragorn.


No tot el que és or és cosa que lluu,

ni tot rodamón ha d’anar perdut;

el vell que és fort no sempre marceix,

el gebre no glaça la rel que enfondeix.

De les cendres fredes sorgirà un nou foc,

de les ombres fosques una llum com sol;

l’espasa trencada refer-se ha de llei,

qui no és coronat tornarà a ser rei.



PPPD. Espero que l’Oliu enviï aquesta carta aviat. És un home valuós però té una memòria com un calaix de mals endreços: mai no troba allò que necessita. Si se n’oblida, el rostiré de viu en viu.

Adéu-siau!



En Frodo llegí la carta sense ensenyar-la, i després la passà a en Pippin i a en Sam.

—La veritat és que el vell Oliu n’ha organitzat una de bona! —va dir—. Es mereix que el rosteixi. Si hagués rebut aquesta carta immediatament, ara potser ja seríem sans i estalvis a Rivendell. Què li pot haver succeït a en Gàndalf? Escriu com si es dirigís cap a algun gran perill.

—Ho ha estat fent des de fa una pila d’anys —va dir en Gambús.

En Frodo es girà i el contemplà pensativament, tot rumiant sobre la segona postdata.

—Per què no m’heu dit tot d’una que sou amic d’en Gàndalf? —preguntà—. Ens hauríem estalviat temps.

—De veres? És que algú de vosaltres m’hauria cregut, si no haguéssiu obert la carta? —explicà en Gambús—. Jo no en sabia res, d’aquesta carta. Pel que jo sabia, si us havia d’ajudar, us havia de convèncer perquè confiéssiu en mi sense proves. En qualsevol cas no pensava parlar-vos de mi de seguida. Primer era jo qui us havia d’estudiar, per estar segur de vosaltres. L’Enemic ha parat paranys en d’altres ocasions. En el moment que he pres la decisió, estava disposat a explicar-vos el que volguéssiu. Però he d’admetre —afegí amb una rialla sorprenent— que esperava que m’acceptéssiu tal com sóc. L’home acorralat de vegades es cansa de desconfiar i desitja una mica d’amistat. Però, què hi farem, sembla que el meu aspecte no m’ajuda gaire.

—Té tota la raó… si més no a primera vista —va riure en Pippin, amb gran alleujament, després de llegir la carta d’en Gàndalf—. Però les aparences enganyen, com diem a La Comarca; i temo que tots acabarem tenint un aspecte bastant semblant després de rodar dies i dies per tancons i fossats.

—Per arribar a tenir l’aspecte d’en Gambús no n’hi ha prou de rodar per les Terres Salvatges uns dies, ni unes setmanes, ni uns anys —va respondre aquest—. I segurament moriríeu abans, a menys que tingueu un tremp més fort del que aparenteu.

En Pippin es mossegà la llengua; però en Sam, sense acovardir-se, encara observava en Gambús amb recel.

—Com podem saber que vostè és el Gambús a qui fa referència en Gàndalf? —demanà—. Mai no ens l’ha mencionat, fins que ha aparegut aquesta carta. Als meus ulls, podria ser un espia que estigués fingint, mentre intenta que anem pel seu camí. Potser ha mort el Gambús de debò i li ha robat els vestits. Què me’n diu?

—Que sou molt valent —va respondre en Gambús—, però em sembla que l’única resposta que us puc donar, Sam Gamgí, és aquesta: si jo hagués mort el Gambús de debò, també podria matar-vos ara. I ja us hauria liquidat sense tanta xerrameca. Si jo volgués aconseguir l’Anell, el podria prendre… ARA!

S’incorporà, i tot d’una semblà fer-se més alt. Als seus ulls llambrejava una llum, intensa i senyorívola. Enretirant la capa, posà la mà sobre l’empunyadura d’una espasa que havia dut amagada al costat. Ningú no gosà moure’s. I en Sam va romandre bocabadat i contemplant-lo mut d’astorament.

—Però, sortosament, jo sóc el vertader Gambús —va dir, mirant-los amb el rostre endolcit per un somriure inesperat—. Jo sóc Àragorn, fill d’Àrathorn; i si, amb la vida o amb la mort, uc puc salvar, així ho faré.

Es produí un llarg silenci. Per fi en Frodo parlà amb certa vacil·lació.

—He cregut que éreu un amic abans d’arribar la carta —va dir—, o, si més no, he desitjat que ho fóssiu. Aquesta nit m’heu espantat diverses vegades, però cap de la manera com els servidors de l’Enemic m’haurien espantat, o com m’imagino que ho farien. Crec que un dels seus espies em produiria…, bé, crec que tindria una aparença més amistosa però que produiria una sensació més neguitejadora. No sé si m’explico.

—Sí —va riure en Gambús—, el meu aspecte neguiteja però semblo amistós… És això? No tot el que és or és cosa que lluu, ni tot rodamón ha d’anar perdut.

—Aleshores aquests versos es referien a vós? —pregunta en Frodo—. No acabava d’entendre per quins set sous venien. Com sabeu que són a la carta d’en Gàndalf, si no l’heu llegida?

—No ho sabia —va dir en Gambús—. Però jo sóc Àragorn, i aquests són els versos que acompanyen el meu nom —desembeinà l’espasa i van veure que, efectivament, la fulla era trencada a un peu per sota l’empunyadura—. No deu servir de gaire, oi Sam? —va dir en Gambús—. Però s’atansa el moment en què serà forjada de bell nou.

En Sam no va dir res.

—Bé —va fer en Gambús—, amb el permís d’en Sam donarem per conclòs el nostre pacte. En Gambús us farà de guia. Demà tindrem una jornada dura. Encara que puguem sortir de Bree sense problemes, ara és difícil creure que ho puguem fer sense que se sàpiga. Però intentaré que la nostra pista es perdi com més aviat millor. Conec un o dos camins per sortir del País de Bree que no són la carretera principal. Un cop ens desempalleguem dels perseguidors, us encaminaré cap a la Pica del Temps.

—La Pica del Temps? —repetí en Sam—. Què és?

—És un cim, al nord mateix de la Carretera, aproximadament a mig camí entre Bree i Rivendell. Hi ha una gran panoràmica de tots els voltants, i hi tindrem l’oportunitat d’atalaiar la contrada. Si en Gàndalf ens segueix, segur que hi anirà. Després de la Pica del Temps el trajecte esdevindrà més difícil, i ens caldrà triar entre diversos perills.

—Quan fou l’última vegada que vau veure en Gàndalf? —preguntà en Frodo—. Sabeu on para, o què fa?

En Gambús adoptà un posat greu.

—No ho sé —va respondre—. Vaig venir amb ell cap a l’oest, a la primavera. En els darrers anys he vigilat sovint les fronteres de La Comarca, quan ell es trobava ocupat en algun altre lloc. No l’ha deixada pràcticament mai sense vigilància. L’última vegada que ens vam trobar fou el primer de maig, a Sarngual, Brandivín avall. Em va dir que l’afer que tenia amb vós havia anat bé, i que us posaríeu en camí cap a Rivendell la darrera setmana de setembre. Com que sabia que ell restava al vostre costat, me’n vaig anar a un viatge per qüestions que m’afectaven. I les conseqüències han estat nefastes; perquè és evident que va rebre algunes notícies i que no em tenia a l’abast per ajudar-lo.

»Estic inquiet per primera vegada d’ençà que el conec. Ens hauria hagut d’enviar instruccions encara que no hagués pogut venir personalment. Quan vaig tornar, fa una colla de dies, vaig sentir les males notícies. Ja s’havia estès molt el rumor que en Gàndalf havia desaparegut i que havien estat vistos els homes negres a cavall. Foren els elfs d’en Guíldor que m’ho digueren; i després em van dir que havíeu abandonat la vostra casa; però ningú no sabia que haguéssiu abandonat La Boqueria. He estat vigilant la Carretera de l’Est amb gran ansietat.

—Creieu que els Genets Negres hi tenen alguna cosa a veure?…, amb l’absència d’en Gàndalf, vull dir —preguntà en Frodo.

—No sé de cap altra cosa que el pugui haver destorbat, excepte l’Enemic en persona —va dir en Gambús—. Però no perdeu l’esperança! En Gàndalf és més poderós del que ningú de La Comarca pot sospitar…, per regla general només li podeu veure les bromes i les joguines. Aquesta empresa nostra, però, serà la més important de totes les seves tasques.

En Pippin badallà.

—Perdoneu —va dir—, però estic mort de cansament. Malgrat tots aquests perills i aquestes preocupacions me n’he d’anar al llit, o em quedaré adormit aquí, assegut. On deu parar aquest babau d’en Merry? Aquesta sí que fóra bona, si a més a més haguéssim de sortir en plena nit a buscar-lo.

En aquell moment sentiren una porta que es tancava amb un gran cop; després uns peus que s’acostaven corrent pel passadís. En Merry entrà d’una revolada seguit d’en Nob. Tancà la porta precipitadament i s’hi repenjà. Panteixava. L’esguardaren uns segons, esverats, abans que pogués parlar:

—Els he vist, Frodo! Els he vist! Els Genets Negres!

—Genets Negres? —exclamà en Frodo—. On?

—Aquí, al poble. M’he quedat aquí cosa d’una hora. Després, com que no tornàveu, he sortir a fer un tomb. Quan ja havia tornat i em trobava just fora de la claror del llum, mirant els estels, de cop he sentit un estremiment i he notat que hi havia alguna cosa horrible que s’arrossegava molt a prop: hi havia com una mena d’ombra més fosca entre les ombres, a l’altre costat del camí. Darrere mateix del cèrcol del fanal. Immediatament m’he escapolit cap al racó més fosc sense cap soroll. No hi havia cap cavall.

—En quina direcció ha anat? —preguntà en Gambús de sobte i amb urgència.

En Merry, en advertir per primer cop que hi havia un foraster, féu un moviment de sorpresa.

—Continua! —va dir en Frodo—. Aquest és un amic d’en Gàndalf. Ja t’ho explicaré després.

—M’ha semblat que tirava Carretera amunt, cap a l’est —continuà en Merry—. He intentat seguir-lo. Naturalment s’ha esfumat quasi immediatament; però he seguit fins a la cantonada i fins a l’última casa del camí.

En Gambús esguardà en Merry meravellat.

—Sou molt coratjós —va dir—, però heu estat imprudent.

—No ho sé pas —va dir en Merry—. No era ni valent ni ximplet, em penso. No he pogut estar-me’n. Semblava com si, d’alguna manera, m’hi sentís atret. Tant se val, el cas és que hi he anat, i de sobte he sentit veus vora la bardissa. Una mormolava alguna cosa; i l’altra xiuxiuejava, o feia una mena de xiulet de serp. No he sentit ni un mot del que deien. No m’hi he acostat més, perquè m’ha agafat un tremolor per tot el cos. Llavors m’he sentit espaordit i m’he girat, i quan era a punt de fer mitja volta i cap a casa hi falta gent, alguna cosa ha vingut al darrere meu i…, i he caigut a terra.

—He estat jo qui l’ha trobat, senyor —intervingué en Nob—. El senyor Oliu m’ha enviat fora amb un fanal. He baixat a la porta oest, i després he tornat enrere cap a la porta sud. Al costat mateix de la casa d’en Bill Falgueres m’ha semblat distingir alguna cosa a la carretera. No hi hauria posat la mà al foc, però m’ha semblat com si dos homes s’ajupissin damunt alguna cosa i l’aixequessin. He fet un crit, però quan he arribat en aquell indret ja no n’hi havia ni rastre. I només hi havia el senyor Brandiboc que es trobava tombat a la carretera. Semblava adormit. «Pensava que havia caigut al fons de l’aigua», ha dit quan l’he sacsejat. Ha estat molt rar, perquè tan prest com l’he revifat, s’ha aixecat i ha corregut fins aquí com una llebre.

—Ho sento, però és absolutament cert —va dir en Merry—; encara que no sé el que he dit. He somiat una cosa lletja, però no me’n puc recordar. He quedat desfet, no sé què m’ha succeït.

—Jo sí —va dir en Gambús—. L’Alè Negre. Els Genets deuen haver deixat els cavalls fora, i deuen haver saltat en secret per la porta sud. A hores d’ara ja deuen saber totes les notícies, perquè ja han visitat en Bill Falgueres; i aquell foraster del sud segurament també era un espia. És possible que alguna cosa s’esdevingui durant la nit, abans que abandonem Bree.

—Què pot ocórrer? —va dir en Merry—. Atacaran la fonda?

—No, no ho crec —va dir en Gambús—. Encara no són tots aquí. I, de totes maneres, no és pas aquest el seu estil. A les fosques, i en llocs solitaris, són més forts; no atacaran obertament una casa on hi ha llums i molta gent…, no fins que no estiguin desesperats, i menys quan encara ens queden per travessar les múltiples milles d’Èriador. Però llur poder és el terror, i a Bree ja n’hi ha alguns que es troben sota les seves urpes. Obligaran aquests desgraciats a fer alguna barrabassada: en Falgueres i alguns dels forasters, i potser també el guarda de les portes. Dilluns van parlar amb en Harry a la porta oest. Els estava espiant. Quan el deixaren estava blanc i tremolava com una fulla.

—Semblem estar encerclats d’enemics —comentà en Frodo—. Què hem de fer?

—Quedeu-vos aquí, i no aneu a les vostres habitacions! Segur que ja saben quines són. Les cambres dels hòbbits tenen finestres que donen al nord i que estan prop de terra. Primer, però, en Nob i jo anirem a recollir el vostre equipatge.

Mentre en Gambús era fora, en Frodo procedí a fer una ràpida descripció a en Merry del que s’havia esdevingut des de l’hora de sopar. En Merry encara llegia i rumiava la carta d’en Gàndalf quan tornaren en Gambús i en Nob.

—Bé, senyors —va dir en Nob—, he deixat els vestits ben rebregats, i he ficat un coixí dins de cada llit. I he fet una excel·lent imitació del vostre cap amb una estoreta de llana de color marró, senyor Saquet… Puigdavall, senyor —afegí amb un somrís.

En Pippin esclafí a riure.

—Molt autèntic! —va dir—. Però, què passarà quan hagin descobert l’engany?

—Ja ho veurem —contestà en Gambús—. Esperem que puguem defensar el fortí fins al matí.

—Bona nit a tothom —va dir en Nob, i se n’anà a ocupar el seu torn en la vigilància de les portes.

Amuntegaren les bosses i l’equipament al terra del salonet. Posaren una butaqueta contra la porta i van tancar la finestra. Mirant enfora en Frodo descobrí que la nit encara era clara. La Falç[3] encara es gronxava resplendent damunt la carena de Puigbree. Després tancà i barrà els gruixuts porticons interiors i va córrer les cortines. En Gambús atià el foc i apagà les espelmes.

Els hòbbits es van arraulir a les mantes, amb els peus prop de la llar de foc; però en Gambús s’instal·là a la butaqueta que havien posat contra la porta. Van xerrar una estoneta, perquè en Merry encara volia fer algunes preguntes.

—A la Lluna saltà d’espetec! —repetí en Merry mentre es tapava bé amb la manta—. Quina manera de fer la patota, Frodo! La veritat és que m’hauria agradat ser-hi per veure-ho. La gent respectable de Bree en parlarà durant cent anys.

—Això espero —comentà en Gambús. I després romangueren callats i, d’un en un, els hòbbits es van anar adormint.





Capítol XI

UN COLTELL EN L’OBSCURITAT




Mentre es disposaven a dormir a la fonda de Bree, el crepuscle queia sobre La Boqueria; una boirina envaïa les fondalades i les ribes del riu. La casa de Comacric romania silenciosa. En Fati Bultó obrí la porta cautelosament i mirà enfora. Una sensació de por s’havia estat covant en el seu fur intern durant tot el dia, i li era impossible de descansar o d’anar-se’n al llit: en aquella atmosfera nocturna en què no es movia ni una fulla es congriava una amenaça. Mentre fitava el crepuscle, una ombra negra es bellugà sota els arbres; el cancell semblà obrir-se pel propi impuls i es tornà a tancar sense cap soroll. Se sentí aterrit. Es va fer enrere, i durant uns segons va romandre tot tremolós al rebedor. Després tancà la porta amb pany i clau.

La nit s’anà espesseint. Se sentí el so suau de cavalls que eren conduïts calladament pel caminal. S’aturaren a l’altre costat del cancell i entraren tres figures negres, com fragments de la nit que avancessin arrossegant-se per terra. Una es dirigí a la porta, i les altres dues cadascuna a una de les cantonades exteriors de la casa, i allí van quedar-se, quietes com les ombres de les pedres, mentre la nit continuava enfosquint-se. La casa i els arbres immòbils semblaven esperar sense alè.

Les fulles es van agitar molt lleument, i en la distància cantà un gall. Començava a transcórrer l’hora freda abans de l’alba. La figura que era al costat de la porta es mogué. En l’obscuritat sense lluna ni estels lluí la fulla d’un coltell, com si haguessin desembeinat una llum glaçada. Se sentí un cop, suau però contundent, i la porta s’estremí.

—Obriu, en nom de Mórdor! —va dir una veu aguda i amenaçadora.

Amb un segon cop la porta cedí i s’esbotzà; esberlades les fustes i el pany trencat, les figures negres entraren veloçment.

En aquell instant, entre els arbres propers, retrunyí un corn. Commogué la nit com un foc al bosc.


DESPERTEU! PERILL! FOC! ENEMICS! DESPERTEU!

En Fati Bultó no havia estat amb els braços plegats. En veure que aquelles formes negres s’arrossegaven cap al jardí, va comprendre que havia d’escapar-se per salvar la vida, o morir. I, quina manera de córrer! Sortí per la porteta del darrere, creuà el jardí, i travessà els camps. Quan arribà a la casa més pròxima, a més d’una milla de distància, va caure sense forces al llindar.

—No, no, no! —suplicava—. No, jo no! Jo no el tinc! —i va transcórrer algun temps abans que algú aconseguís esbrinar a què es referia. Per fi van copsar la idea que havien entrat enemics a La Boqueria, alguna estranya invasió provinent del Bosc Vell. I aleshores ja no van perdre més temps.


PERILL! FOC! ENEMICS!

Els Brandibocs tocaven el corn d’alerta de La Boqueria, que feia cent anys que no havia sonat, almenys d’ençà que els llops blancs havien davallat durant l’Hivern Nefast, aprofitant que el Brandivín era glaçat.


DESPERTEU! DESPERTEU!

Al llunyedar se sentí la resposta d’altres corns. L’alarma s’estenia. Les figures negres fugiren de la casa. Una d’elles, mentre corria, deixà caure una capa de hòbbit al graó del llindar. Al caminal esclatà l’enrenou dels cascs, que de seguida esdevingué un galop, fins a perdre’s en la foscúria. Per tot Comacric se sentia el so dels corns d’alarma, i crits de veus, i peus que corrien. Però els Genets Negres cavalcaren com una galerna cap a la porta nord. Que esbufeguessin tot el que volguessin, aquelles criaturetes! Més endavant en Sàuron ja s’encarregaria de donar-los una lliçó. Mentrestant tenien una altra missió: ara sabien que la casa era buida i que l’Anell havia desaparegut. Atropellaren els guardes de la porta i van desaparèixer de La Comarca.

Només encetada la nit, en Frodo despertà, de cop, d’un son profund, com si algun so o alguna presència l’hagués torbat. Va veure que en Gambús seia vigilant a la butaqueta: els seus ulls resplendien a la llum del foc, que havia estat revifat i cremava amb força; però no va fer cap signe ni moviment.

En Frodo tornà a adormir-se aviat, però els seus somnis es van veure torbats una altra vegada pel soroll del vent i de les ferradures que galopaven. El vent semblava formar una espiral al voltant de la casa i sotraguejar-la; i molt lluny sentí un corn que retrunyia, alarmat. Obrí els ulls i sentí un gall que cantava amb goig al pati de la fonda. En Gambús havia descorregut les cortines i havia obert els porticons amb un cop sec. A la cambra entrava la primera claror grisenca del dia, i l’aire fred es filtrava per la finestra oberta.

De seguida que en Gambús els hagué despertat a tots, els portà fins a les seves habitacions. Quan les van veure s’alegraren d’haver seguit el seu consell: les finestres havien estat esbotzades des de fora i penjaven de les frontisses, i les cortines eren filagarses; els llits havien estat bolcats, i els coixins coltellejats i esventrats per terra; l’estoreta de color marró era estripada a trossos.

En Gambús anà immediatament a buscar el patró. El pobre senyor Oliu tenia una aparença endormiscada i espantada. Gairebé no havia pogut aclucar l’ull en tota la nit (o això va dir), però no havia sentit cap soroll.

—Mai de la vida no havia vist cosa igual! —exclamà, aixecant les mans, horroritzat—. Clients que no poden dormir als seus llits, i uns bons coixins que han quedat per llençar, quina pega! On anirem a parar?

—Temps foscos —va dir en Gambús—. De moment, però, és possible que us deixin en pau, un cop us hàgiu alliberat de la nostra presència. Marxarem tot d’una. No us preocupeu per l’esmorzar: ens haurem d’acontentar amb alguna cosa per beure i un mos a peu dret. Tindrem tot l’equipatge a punt d’aquí a uns minuts.

El senyor Oliu sortí corrent per comprovar que tenien els ponis llestos, i per preparar-los un “mos”. Però ben aviat retornà, desolat. Els ponis havien desaparegut! Totes les portes dels estables havien estat obertes durant la nit i les cavalcadures ja no hi eren: no sols els ponis d’en Merry, sinó tots els altres cavalls i bèsties que hi havia.

En Frodo quedà atuït per la notícia. Com podien esperar arribar a Rivendell a peu, i perseguits per enemics que anaven a cavall? Era com si volguessin arribar a la lluna. En Gambús va romandre callat una estona, contemplant els hòbbits, com si n’estigués sospesant la força i el valor.

—Els ponis no ens ajudarien a fugir dels genets a cavall —va dir per fi, pensatiu, i com si endevinés el que en Frodo rumiava—. A peu no anirem gaire més a poc a poc, almenys no pels camins que penso seguir. Jo pensava anar a peu, de totes maneres. El que em preocupa és el menjar i les provisions. Entre aquí i Rivendell no podem comptar amb cap altra mena de menjar que el que puguem dur nosaltres; i n’hauríem de dur força i més, perquè podem retardar-nos o veure’ns obligats a fer una volta, allunyant-nos del camí més dreturer. Quant esteu disposats a carregar a l’esquena?

—Tot el que calgui —va dir en Pippin amb el cor encongit, però volent fer veure que era més dur del que aparentava (o del que se sentia).

—Jo puc dur el que calgui per a dos —va dir en Sam, desafiant.

—No s’hi pot fer res, senyor Oliu? —va demanar en Frodo—. No podríem trobar un parell de ponis al poble, o encara que només fos un per a l’equipatge? Suposo que no hi deu haver manera de llogar-los, però potser els podríem comprar —afegí, dubitatiu, tot preguntant-se si s’ho podria permetre.

—En dubto —va dir el patró desconhortat—. Els dos o tres ponis per muntar que hi ha a Bree eren als meus estables, i també han desaparegut. I pel que fa a d’altres animals, cavalls o ponis de tir o del que sigui, a Bree n’hi ha molt pocs, i no crec que els vulguin vendre. Però faré el que pugui. Despertaré en Bob i l’enviaré perquè pregunti tan aviat com sigui possible.

—Sí —va dir en Gambús a contracor—, val més que ho feu així. Em sembla que almenys haurem d’intentar aconseguir un poni. Però aquí s’acaba tota la nostra esperança de posar-nos en camí ben d’hora, i d’escapolir-nos silenciosament! És com si haguéssim tocat un corn per anunciar la nostra partença. Devia formar part del seu pla, segur.

—Hi ha una engruna de compensació —va dir en Merry—, i potser més d’una engruna, espero: mentre esperem podem esmorzar, asseguts a taula. Anem a cridar en Nob!

A la fi acumularen més de tres hores de retard. En Bob tornà amb la informació que no hi havia cap cavall ni poni disponible en tot el veïnat, ni per amor ni per diners…, amb una sola excepció: en Bill Falgueres en tenia un i potser el vendria.

—És un pobre animal, vellot i mig mort de gana —va dir en Bob—, però, veient la vostra situació i coneixent com conec en Bill Falgueres, no se’n voldrà desprendre per menys de tres vegades el que val.

—En Bill Falgueres —va dir en Frodo—. No hi ensumeu algun parany? Voleu dir que l’animal aquest no se’n tornarà cap a ell amb totes les nostres pertinences, o ajudarà que ens segueixin el rastre, o alguna cosa semblant?

—Jo també m’ho pregunto —va dir en Gambús—. Tot i que no imagino que cap animal vulgui tornar a ca seva un cop n’ha pogut fugir. Em penso que no és més que un últim acudit de l’amabilíssim senyor Falgueres: simplement una manera d’augmentar els seus beneficis en aquest afer. El perill principal és que probablement el pobre animal està ja amb un peu a l’altre barri. Però no sembla que tinguem cap més elecció. Quant en vol?

El preu d’en Bill Falgueres era de dotze penics de plata; i allò era, realment, pel cap baix, tres vegades el que el poni podia valer en aquelles terres. Resultà ser un animal abaltit, malmenjat i tot ossots; però no semblava que hagués de morir tan aviat. El senyor Oliu el pagà de la seva butxaca i oferí a en Merry divuit penics més com a compensació pels ponis que havia perdut. Era un home honrat, i força ric tal com estaven les coses a Bree; però trenta penics de plata li representaven un cop molt dur, i el fet d’haver estat estafat per en Bill Falgueres encara feia que fos més difícil de pair.

La veritat és que, a la fi, el negoci encara li va sortir rodó. Al capdavall resultà que només un dels cavalls havia estat robat. Els altres havien estat espantats, o havien fugit espaventats, i foren trobats que vagarejaven a diferents racons del País de Bree. Els ponis d’en Merry s’havien escapat tots junts, i finalment (com que tenien força sentit comú) trobaren el camí del Tossal tot buscant el Grumoll-gras. De manera que es quedaren una temporada a cura d’en Tom Bombadil, i van estar molt ben atesos. Però quan les notícies del que s’havia esdevingut a Bree arribaren a l’oïda d’en Tom Bombadil, ell els tornà a enviar al senyor Oliu, de manera que aquest obtingué cinc animals molt bons per un preu més que raonable. A Bree van haver de treballar més dur, però en Bob els tractà bé; de manera que, tot comptat i debatut, van estar de sort: s’estalviaren un viatge fosc i perillós. Però no arribaren mai a Rivendell.

Mentrestant, tanmateix, tot el que el senyor Oliu sabia era que els seus diners havien volat, fos com fos. I va tenir d’altres preocupacions. Perquè es produí un grandíssim enrenou tan prest com els altres clients es llevaren i sentiren les notícies de l’atac a la fonda. Els viatgers del sud havien perdut diversos cavalls i ho van retreure, amb força, al patró, fins que hom aclarí que un dels seus propis companys també havia desaparegut durant la nit, justament aquell company d’en Bill Falgueres, de mirar guerxo. Les sospites immediatament van recaure en ell.

—Si us ajunteu amb un lladregot de cavalls, i el dueu a la meva fonda —va dir enutjat el senyor Oliu—, hauríeu de ser vosaltres qui en paguéssiu les conseqüències en lloc de venir a escridassar-me. Aneu i pregunteu a en Falgueres on para el seu amic de l’ull viu!

Però, segons semblava, no era amic de ningú, i ningú no recordava en quin moment s’havia afegit al seu grup.

Havent esmorzat, els hòbbits van haver de refer l’equipatge, i ajuntar més provisions per al viatge, ja que suposaven que seria més llarg. Eren gairebé les deu quan finalment van emprendre la marxa. A aquella hora tot Bree ja brunzia d’excitació. El truc d’en Frodo per esfumar-se, l’aparició dels cavallers negres, el robatori dels estables, i també la notícia que en Gambús, el Muntaner, acompanyava els misteriosos hòbbits, tot això feia tant de rebombori que els podia compensar de molts anys sense cap esdeveniment remarcable. La majoria dels habitants de Bree i d’Estadill, i fins i tot molts de Combe i d’Archet, s’havien aplegat a la carretera per contemplar la partida dels viatgers. Els altres clients de la fonda eren a les portes, o abocats a les finestres.

En Gambús havia canviat d’idea, i havia decidit sortir de Bree pel camí principal. Qualsevol intent d’iniciar el viatge immediatament camps a través no hauria servit més que per empitjorar la situació: la meitat de la població els hauria seguit per veure quines intencions duien, i per impedir que es fiquessin pels seus camps.

Van dir adéu a en Nob i a en Bob i s’acomiadaren del senyor Ordi Oliu amb molts de regraciaments.

—Confio que ens tornem a veure algun dia —va dir en Frodo—, quan les coses tornin a somriure. El que més m’agradaria fóra poder passar una temporadeta a la seva fonda amb tota tranquil·litat.

Emprengueren, doncs, la marxa, neguitosos i desanimats, sota la mirada de la multitud. No tots els rostres eren amicals, ni ho eren totes les paraules que els cridaven. Però en Gambús semblava temut i respectat per la majoria dels habitants de Bree, i aquells que fità van callar i se n’anaren. Ell obria la marxa, amb en Frodo; després seguien en Merry i en Pippin; i el darrer lloc l’ocupava en Sam, que conduïa el poni, carregat amb tant d’equipatge com s’havien vist amb cor de posar-li; però l’animal ja semblava menys abaltit, com si aprovés el canvi de la seva fortuna. En Sam anava mossegant una poma, tot rumiant. En duia una butxaca plena: un obsequi de comiat d’en Nob i en Bob.

—Pomes per caminar, i per seure una bona pipa —va dir—. Temo molt que no trigaré gaire a enyorar totes dues coses.

Els hòbbits no feren cas dels caps interrogatius que, a llur pas, els dirigien una llambregada des de les portes, o treien el nas per damunt de parets i tancons. Però a mesura que s’acostaven a la porta més distant, en Frodo divisà una casa fosca i malforjada, darrere un clos espès: l’última casa del poble. En una de les finestres hi veié aparèixer durant un segon un rostre grogós, amb ulls sorneguers i esbiaixats, que s’ocultà de seguida.

«És a dir, que aquí és on s’amaga aquest foraster del sud!», pensà. «Gairebé sembla com si fos un mig goblin».

Per sobre del clos hi havia un altre home que els esguardava descaradament. Tenia celles negres i espesses, i ulls foscos i murris; la seva boca ampla es corbava amb un posat garneu. Fumava una curta pipa negra. Quan s’aproximaren se la tragué de la boca i escopí.

—Bon dia, Camesllargues! —va dir—. Matineu? Per fi heu trobat alguns amics?

En Gambús va fer un gest d’assentiment, però no va respondre.

—Bon dia, amiguets! —va dir als altres—. Suposo que sabeu amb qui us heu ajuntat. És en Gambús, el Sense-escrúpols, això és el que és! Tot i que li he sentit a dir altres noms no tan agradables. Aneu amb compte aquesta nit! I tu, Samiet, no em maltractis el pobrissó del meu poni! Puah! —i tornà a escopir.

En Sam s’hi girà d’una revolada.

—I tu, Falgueres —va dir—, amaga aquesta cara tan lletja que tens si no vols rebre —i amb un cop inesperat, ràpid com un llamp, una poma sortí disparada de la seva mà i encertà en Bill enmig del nas. Aquest s’ajupí quan ja era massa tard, i una rastellera d’insults arribà des de darrere el clos.

—Una bona poma malaguanyada —va dir en Sam amb pena, i continuà caminant.

Per fi deixaren enrere el poble. L’escorta de marrecs i desvagats que els havia seguit ja s’havia cansat i a la porta sud va fer mitja volta. Un cop travessada la porta, van continuar per la Carretera durant algunes milles. Feia un revolt cap a l’esquerra, tot tornant a corbar-se cap a l’est a mesura que seguia l’encontorn de la falda de Puigbree, i després començava a davallar ràpidament, cap a un terreny boscós. A l’esquerra hi podien veure algunes de les cases i dels caus dels hòbbits d’Estadill, situades cap als vessants més suaus de la banda sud-est del puig. Al capdavall d’una gran fondalada, al nord de la Carretera, s’entreveien els flocs dispersos dels fumerols que indicaven on quedava Combe; Archet es trobava ocult pels arbres.

Després d’haver baixat una estona per la Carretera, quan Puigbree quedava ja en la distància, alt i amarronat, arribaren a un camí estretet que s’endinsava cap al nord.

—Aquí és on deixem el camí obert i passem a amagar-nos —va dir en Gambús.

—Espero que no sigui una “drecera” —va dir en Pippin—. L’últim cop que vam seguir un avancívol pel bosc per poc acaba en un desastre.

—Ah, però aleshores no em teníeu a mi —va riure en Gambús—. Les meves dreceres, curtes o llargues, no són mai errades —i va mirar amunt i avall de la Carretera. No s’hi veia ningú, i obrí el camí ràpidament cap a dintre d’aquella vall d’arbredes.

El seu pla, pel que en podien deduir sense conèixer el terreny, era dirigir-se primer cap a Archet, però tombar cap a la dreta i deixar-lo a l’est, i després anar tan directament com els fos possible, a través de les terres salvatges, cap a la Pica del Temps. D’aquesta manera, si tot anava bé, s’estalviarien un gran arc de la Carretera que, més avall, tombava cap al sud per tal d’evitar els Marjals de l’Aiguamosc. Tot i que, naturalment, haurien de passar per aquelles terres pantanoses, i la descripció que en Gambús en feia no era gaire encoratjadora.

Mentrestant, tanmateix, la caminada no era desagradable. La veritat és que, si no arriba a ser pels esdeveniments de la nit anterior, haurien fruit d’aquesta part del camí més que no pas de cap dels recorreguts que havien fet fins ara. El sol lluïa radiant, però no gaire calorós. Els boscatges de la vall encara eren plens de fulles i de color, i semblaven tranquils i acollidors. En Gambús els guià amb seguretat a través dels molts senderols que s’entrecreuaven, encara que, si haguessin hagut d’orientar-se sols, no haurien trigat gaire a perdre’s. Seguia un rumb un xic errívol, fent molts de tombs i giragonses, per si algú els perseguia.

—En Bill Falgueres deu haver espiat per on deixàvem la Carretera, això és segur —va dir—, tot i que no crec que sigui ell mateix qui ens segueix. Coneix aquests topants prou bé, però sap que dins el bosc no és rival per a mi. Del que tinc por és del que pugui explicar a d’altres. Suposo que no són gaire lluny. Si creuen que ens hem dirigit a Archet, molt millor.

Fos gràcies a l’habilitat d’en Gambús, fos per alguna altra raó, el cas és que durant tot aquell dia no van veure cap signe ni sentiren cap so de cosa vivent de cap mena: ni de dues potes, excepte ocells; ni de quatre, a excepció d’una guineu i d’alguns esquirols. L’endemà començaren a dur un rumb constant cap a l’est; i tot continuà silenciós i tranquil. Al tercer dia de llur partida de Bree sortiren del Bosc de Chet. El terreny havia anat davallant sensiblement d’ençà que havien abandonat la Carretera, i ara s’endinsaren per un territori pla i espaiós, que era molt més difícil de travessar. Eren ja molt lluny dels límits del País de Bree, enmig d’una terra salvatge sense camins, i s’acostaven als Marjals de l’Aiguamosc.

El terra ara esdevingué moll i, en alguns llocs, enfangat, i de tant en tant hi trobaren bassals, i zones considerables de joncars i canyadells que s’omplien amb els refilets dels ocells petits que s’hi amagaven. Havien d’obrir-se camí amb molt de compte a fi de no mullar-se el peus i de seguir el rumb que s’havien fixat. Al principi avançaren força de pressa, però, a mesura que progressaven, llur marxa es féu més lenta i més perillosa. Els pantans eren desconcertants i traïdorencs, i entre aquells fanguissars canviants no hi havia cap corriol permanent ni per als Muntaners. Les mosques els començaren a turmentar, i l’aire era ple de núvols de mosquitets que se’ls ficaven per les mànigues i els camals i per dins els cabells.

—Se’m mengen de viu en viu! —s’exclamà en Pippin—. Marjals de l’Aiguamosc! Doncs hi ha més mosquits que aigua!

—De què viuen quan no tenen hòbbits per picar? —preguntà en Sam, gratant-se el cap.

Passaren un dia miserable en aquells terrenys solitaris i desagradables. El seu lloc d’acampada era humit, fred i incòmode; i els insectes que els picaven no els deixaven dormir. També hi havia criatures abominables que vivien als joncars i a les tofes d’herba, i que, pel so que feien, eren parents funestos dels grills. N’hi havia a milers, i no paraven amb el seu grinyol, cric-cric, cric-cric, així sense parar tota la nit, fins que els hòbbits acabaren gairebé bojos.

L’endemà, el quart dia, no fou gaire millor, i a la nit quasi no aconseguiren ni una mica de repòs. Encara que els cric-riquers (com en Sam els anomenà) havien quedat enrere, els mosquitets encara els perseguien.

Mentre en Frodo jeia, cansat però incapaç de cloure els ulls, li semblà que, molt lluny, al cel de l’est, apareixia una llum: s’encengué i s’apagà molts cops. I no era l’alba, perquè encara faltaven algunes hores.

—Què és aquesta llum? —preguntà a en Gambús, que s’havia aixecat i escodrinyava la nit, dempeus.

—No ho sé —va respondre aquest—. És massa lluny per saber-ho. És com el llampec que salta des del cim de les muntanyes.

En Frodo tornà a jeure, però durant una llarga estona continuà veient aquells centelleigs blancs i, retallada contra ells, la figura fosca d’en Gambús, que romania silenciós i a l’aguait. I per fi s’apoderà d’ell un somni neguitós.

Al cinquè dia, encara no havien avançat gaire quan deixaren enrere els últims tolls dispersos i els canyars dels marjals. Al seu davant el terra tornà a elevar-se de mica en mica. Al llunyedar, cap a l’est, podien entreveure una serralada de turons. El més alt de tots era a la dreta d’aquella línia i una mica separat dels altres. Tenia un cim cònic, una mica aplanat a la punta.

—Aquella és la Pica del Temps —va dir en Gambús—. La Carretera Vella, que hem deixat molt lluny, a la nostra dreta, tira cap al sud i passa no gaire lluny de la seva falda. Segurament, si ens hi dirigim directament, hi arribarem demà al migdia. Suposo que és el millor que podem fer.

—Què voleu dir? —preguntà en Frodo.

—Vull dir que, quan hi arribem, no sabem el que hi podem trobar. És prop de la Carretera.

—Que no esperàvem trobar-hi en Gàndalf?

—Sí, però és una esperança feble. Si vingués per aquest camí, és possible que no passés per Bree, i per tant podria no saber què és el que fem. I, a més, si no resulta que hi arribem quasi al mateix temps per pura casualitat, el més probable és que no ens trobem; no seria prudent, ni per a ell ni per a nosaltres, esperar gaire a la Pica del Temps. Si els Genets no ens troben a les Terres Salvatges és molt possible que ells també es dirigeixin cap a la Pica. Hi ha una vista panoràmica de tots els encontorns. I, a més a més, hi ha molts animals i ocells per aquestes terres que, si ens quedéssim aquí, ens podrien veure des d’aquell cim. I cal no confiar en totes les aus i, a més, encara hi ha d’altres espies pitjors.

Els hòbbits contemplaren amb ansietat aquella serralada distant. En Sam observà el cel pàl·lid, temorós de distingir-hi falcons o àguiles que planessin damunt ells amb mirada penetrant i poc amistosa.

—Em fa sentir intranquil i sol, Gambús! —va dir.

—Què ens aconselleu de fer? —demanà en Frodo.

—Crec —va dir en Gambús lentament, com si no n’estigués gaire segur— que el millor que podem fer és dirigir-nos des d’aquí tan directament com puguem cap a l’est, però encaminant-nos cap a la serralada, no cap a la Pica del Temps. Allí podríem agafar un caminet que conec, que segueix la falda i que ens duria a la Pica des del nord i d’una manera més amagada. Després ja veurem què és el que hi veiem.

Tot aquell dia continuaren avançant, fins que arribà el fred i l’inici del capvespre. La terra era més resseca i erma, però darrere seu, als marjals, hi havia boires i vapors. Alguns ocells malenconiosos refilaven i cantaven, fins que el sol vermellenc i rodó s’enfonsà lentament en les ombres de l’oest; aleshores es produí un silenci buit. Els hòbbits recordaren la suau llum de la posta emmirallant-se a les alegres finestres del distant Atzusac.

A la fi del dia arribaren a un rierol que baixava des dels turons i es disseminava entre els aiguamolls pudents, i el van seguir, riba amunt, mentre hi hagué llum. Quan per fi s’aturaren i organitzaren el campament sota uns verns raquítics que creixien a les vores del torrent, ja era fosc. Al davant ara veien dreçar-se, retallades al cel del crepuscle, les siluetes tristes i sense arbres de les esquenes dels turons. Aquella nit feren torns de vigilància, i en Gambús, segons semblà als hòbbits, no va dormir gens. La lluna era en quart creixent, i en les hores primeres de la nit una llum grisenca i freda s’expandí per la terra.

L’endemà al matí es tornaren a posar en camí poc després de sortir el sol. L’aire era una mica gebrat, i el cel d’un blau pàl·lid i clar. Els hòbbits se sentien refets com si tota la nit haguessin dormit d’una tirada. Ja començaven a acostumar-se a aquelles caminades llargues i al menjar curt…, més escàs del que a La Comarca haurien considerat necessari, en qualsevol cas, per mantenir-se dempeus. En Pippin comentà que en Frodo semblava un hòbbit dues vegades més gran del que havia estat.

—Ja em sorprendria —va dir en Frodo, bo i estrenyent-se el cinturó—, tenint en compte que en realitat hi ha bastant menys de la meva persona. Espero que aquest ritme d’aprimar-se no continuï indefinidament, o acabaré com un espectre.

—No parleu d’aquestes coses! —va dir ràpidament en Gambús, i amb sorprenent fermesa.

Els turons s’anaven acostant. Formaven una serralada ondulant, que s’alçava sovint fins quasi els mil peus, i que, de tant en tant, tornava a caure en collades baixes o passos que conduïen a les terres de l’est que quedaven a l’altra banda. Resseguint la carena de la serralada, els hòbbits podien veure el que semblaven les restes de murades i fossats recoberts de brossa, i als colls encara hi havia les ruïnes d’antigues defenses de pedra. A la nit assoliren la falda dels vessants occidentals, i acamparen allí. Era la nit del cinc d’octubre, i feia sis dies que havien sortit de Bree.

Al matí trobaren, per primer cop d’ençà que havien abandonat el Bosc de Chet, un senderol que es distingia clarament. Tombaren cap a la dreta i el seguiren en direcció sud. Discorria molt astutament, com si seguís una línia que semblava elegida per romandre ocult al màxim de tota vista, tant des dels cims dels turons que el vorejaven, com des de les planures de l’oest. Es ficava per cingles, i continuava enganxat al peu dels espadats més inclinats, i, allà on passava per terreny més planer i obert, a banda i banda tenia fileres de roques enormes o de pedra seca que protegien els viatgers gairebé com un marge.

—Em pregunto qui va construir aquest camí i per què —va dir en Merry, mentre caminaven per una d’aquestes avingudes on les pedres eren més grosses que de costum i molt ben travades—. No estic segur que m’agradi: té…, bé, té un aspecte una mica com de túmul d’espectres. Que també hi ha túmuls a la Pica del Temps?

—No. Ni a la Pica del Temps, ni en cap d’aquests monts no hi ha túmuls —va explicar en Gambús—. Els Homes de l’Oest no hi van viure, aquí; tot i que, a la fi dels seus dies, van defensar aquestes serralades durant algun temps contra el mal que venia d’Àngmar. Aquest camí fou construït per servir les fortificacions que hi havia al llarg de les muralles. Molt abans, però, en els dies del Reialme del Nord, a la Pica del Temps s’hi construí una gran talaia d’observació, que anomenaren Àmon Sûl. Després fou incendiada i esfondrada, i ara ja només en queda un cercle en runes, com una corona basta situada sobre la vella testa de la pica. En altres temps, però, fou una torre alta i esvelta. Hom diu que Eléndil esperà des d’allí l’arribada d’en Guil-galad des de l’oest, en els dies de la Darrera Aliança.

Els hòbbits contemplaren en Gambús. Semblava que coneixia molt bé la història antiga, a més de saber trobar els camins per les Terres Salvatges.

—Qui era en Guil-galad? —preguntà en Merry; però en Gambús no va respondre, i semblava transportat pels seus pensaments. De sobte una veu molt profunda recità:


Rei dels Elfs fou Guil-galad.

Els arpistes l’han cantat

tristament:

fou l’últim rei lliure i clar

que, de Muntanyes a Mar,

va regnar.

La seva espasa era llarga,

més punyent la seva llança,

i de lluny

son elm brillava, i del cel

en son escut els estels

refulgien.

Fa molt de temps que partí,

ningú no sabria dir

on viu ara;

son estel caigué en foscor

cap allà on les ombres són:

en ple Mórdor.



Els altres es giraren molt sorpresos, perquè aquella era la veu d’en Sam.

—No paris! —va dir en Merry.

—No en sé més —balbucejà en Sam, enrojolant-se—. La vaig aprendre del senyor Bilbo quan jo era una criatura. Em solia explicar relats d’aquests, perquè sabia que sempre m’agradava escoltar coses dels elfs. Fou el senyor Bilbo qui m’ensenyà de lletra. En sabia molt, de llibres, el vell senyor Bilbo, com hi ha món! I escrivia poesia. Fou ell qui escriví el que acabo de recitar.

—No ho va escriure ell —va dir en Gambús—. Això és part d’una troba que s’anomena La caiguda de Guil-galad, que és escrita en una llengua antiga. En Bilbo la devia traduir. És el primer cop que me n’assabento.

—N’hi havia molt més —va dir en Sam—, que parlava tot de Mórdor. Aquella part ja no la vaig aprendre, perquè em feia venir calfreds. Mai no havia pensat que jo també recorreria aquest camí!

—Camí de Mórdor! —proferí en Pippin—. Espero que no arribem a aquests extrems!

—No pronuncieu tan alt aquest nom! —va dir en Gambús.

Quan s’acostaren a l’extrem sud del camí ja era gairebé migdia. Al seu davant veieren, a la llum pàl·lida i clara del sol d’octubre, una costa d’un gris verdós, que pujava com un pont cap al vessant nord del turó. Decidiren pujar al cim tot d’una, mentre la llum del dia encara era potent. Ja no era possible amagar-se, i només podien confiar que no hi hauria cap enemic ni espia observant-los. Al turó no es distingia res que es mogués. Si en Gàndalf era en algun lloc a prop, no se’n veia el més petit signe.

A la banda occidental de la Pica del Temps hi trobaren una coma arrecerada, al fons de la qual hi havia un pradell en forma de cassoleta amb herbei als costats. Hi deixaren en Sam i en Pippin amb el poni i les motxilles i l’equipatge. Els altres tres continuaren endavant. Després de mitja hora de trescar costa amunt, en Gambús assolí el cim de la Pica; en Frodo i en Merry el seguiren, cansats i panteixant. L’última pujada havia estat molt pendent i rocosa.

Al cim hi descobriren, tal com en Gambús els havia explicat, un gran cercle d’una antiga construcció de pedra, totalment enrunada i coberta de llarguíssimes herbes. Al centre, però, algú hi havia amuntegat una sèrie de trossos de pedra, com una monjoia. Les pedres estaven ennegrides, com si hi haguessin fet foc. Al seu voltant el gram estava cremat fins a les arrels i, dintre de tot el cercle, l’herba estava masegada i malmesa, com si les flames haguessin cobert el cim de la Pica; però no hi havia indicis de cap cosa viva.

Aturats a la vora del cercle enrunat, contemplaren tot al voltant l’ampli panorama que s’oferia als seus peus; la major part eren terres buides i sense cap tret distintiu a excepció d’algunes clapes de bosc cap al sud, darrere les quals entrellucaren aquí i allà algun reflex molt llunyà d’aigua. Sota d’ells, cap al vessant sud, s’albirava la Carretera Vella que semblava una cinta: venia de l’oest i anava fent tombs amunt i avall, fins a perdre’s darrere un promontori de terres més fosques, cap a l’est. No hi havia res que s’hi mogués. Seguint la mateixa línia cap a l’est van veure les Muntanyes: els estreps que servien de contrafort a la serralada i quedaven més propers tenien un color terrós i obac; darrere venien siluetes grisenques més altes, i, més enllà encara, els pics alts i blancs que centellejaven entre els núvols.

—Bé, ja hi som! —va dir en Merry—. I la veritat és que no sembla un lloc gaire alegre ni gaire acollidor! No hi ha aigua ni on aixoplugar-se. Ni cap signe d’en Gàndalf. Però no el culpo per no esperar-nos aquí…, si és que hi ha arribat a pujar.

—M’ho pregunto —va dir en Gambús, pensatiu—. Encara que arribés a Bree un o dos dies després de nosaltres, podia haver arribat aquí primer. Quan cal és capaç de cavalcar molt de pressa.

De sobte s’ajupí i examinà la pedra que era al capdamunt de la monjoia; era més plana que les altres, i més blanquinosa, com si el foc no l’hagués tocada. L’alçà i l’observà, fent-la girar entre els dits.

—Aquesta pedra hi ha estat posada de fa poc —va dir—. Què en penseu, d’aquestes marques?

A la cara plana de sota, en Frodo hi va veure unes esgratinyadures:

—Sembla que sigui una ratlla, un punt, i tres ratlles més —va dir.

—La ratlla de l’esquerra podria ser la G rúnica amb uns braços molt prims —va dir en Gambús—. Podria ser un senyal deixat per en Gàndalf, encara que no en podem estar segurs. Aquest esgratinyat és fi i sembla encara fresc. Però les marques podrien significar alguna cosa totalment diferent, que no tingués res a veure amb nosaltres. Els Muntaners empren les runes i de vegades pugen fins aquí.

—Què poden voler dir, suposant que les hagi fet en Gàndalf? —preguntà en Merry.

—Jo diria —va respondre en Gambús— que volen ser una G3, i que són un senyal que en Gàndalf va ser aquí el tres d’octubre: és a dir, avui fa tres dies. També mostraria que tenia pressa i que el perill era a prop, de manera que no tingué temps o no gosà escriure res més llarg ni més esclaridor. Si la meva interpretació és certa, hem d’anar amb molt de compte.

—M’agradaria poder saber del cert que les marques, signifiquin el que signifiquin, corresponen a en Gàndalf —va dir en Frodo—. Fóra un gran descans saber que està en camí, davant o darrere nostre.

—És possible —va dir en Gambús—. Jo crec que hi ha estat, i que es trobava en perill. Es veu que tot aquest cim ha estat incendiat; i això ara em fa recordar la llum que vam veure fa tres nits al cel de llevant. Penso que devia ser atacat dalt d’aquesta pica, però no sé amb quin resultat. Aquí no hi és, i ara haurem de tenir cura de nosaltres mateixos i continuar el camí fins a Rivendell com millor puguem.

—Quant hi tenim fins a Rivendell? —va preguntar en Merry, fent un cop d’ull fatigat al voltant. Des de la Pica del Temps el món semblava hostil i enorme.

—Que jo sàpiga, la Carretera mai no ha estat mesurada en milles més enllà de La Taverna Abandonada, a un dia de camí a l’est de Bree —va respondre en Gambús—. Hi ha qui diu que és molt lluny, i d’altres diuen el contrari. És un camí estrany i la gent sol alegrar-se quan arriba a la fi del viatge, tant si el temps ha estat llarg com si ha estat curt. Però bé sé el que trigaria jo a peu, amb bon temps i sense adversitats: dotze dies des d’aquí fins al Gual de Bruinen, on la Carretera travessa l’Aiguabram que baixa de Rivendell. En tenim almenys per a quinze dies, perquè no crec que puguem viatjar per la Carretera.

—Quinze dies! —repetí en Frodo—. Poden passar moltes coses en quinze dies.

—Moltes —reblà en Gambús.

Van romandre callats una estona al cim de la Pica, prop de l’extrem sud. En Frodo, en aquell indret solitari, s’adonà plenament, per primer cop, del seu exili i del seu perill. Desitjà amb força que la seva sort li hagués permès de restar a la seva estimada i tranquil·la Comarca. Tornà a observar aquella odiosa Carretera, que duia cap a l’est…, cap a casa. De cop s’adonà que hi havia dos puntets negres que s’hi movien lentament cap a l’oest; i mirant millor distingí que n’hi havia tres més que pujaven vers l’est, al seu encontre. Deixà escapar un crit i aferrà el braç d’en Gambús.

—Mireu! —va dir, assenyalant cap avall.

En Gambús es llançà immediatament a terra darrere el cercle de les runes, estirant en Frodo perquè s’ajupís al seu costat. En Merry també s’arraulí al seu costat.

—Què és? —mormolà.

—No ho sé, però temo el pitjor —va respondre en Gambús.

Lentament es tornaren a arrossegar fins a la vora del cercle i sotjaren a través de la clivella que quedava entre dues pedres partides. La llum ja no era brillant perquè aquell matí clar s’havia dissipat, i ara arribaven uns nuvolats de l’est que ja havien tapat el sol que començava a davallar. Tots podien veure aquells punts negres, però ni en Merry ni en Frodo no eren capaços de distingir llurs siluetes amb seguretat; alguna cosa, tanmateix, els advertia que allà, molt avall, els Genets Negres es reunien a la Carretera, més enllà de la falda de la muntanya.

—Sí —va dir en Gambús, que tenia la mirada més afilada, i que ja no tenia cap mena de dubte—. L’Enemic és aquí!

Ràpidament s’arrossegaren i es deixaren caure per la banda nord de la Pica tot cercant els seus companys.

En Sam i en Peregrín no havien estat aturats. Havien explorat la petita coma i els pendissos dels costats. No gaire lluny trobaren una font d’aigua clara i, prop, petjades que no tenien més d’un o dos dies. A la mateixa coma van descobrir restes d’una foguera i altres indicis d’un campament fet a corre-cuita. Al costat de la coma més proper a la pica hi havia algunes roques caigudes. Al darrere, en Sam hi descobrí una petita provisió de llenya per al foc, molt ben apilada.

—Em pregunto si el vell Gàndalf ha estat per aquí —va dir a en Pippin—. Sigui qui sigui que hagi deixat això aquí, sembla que tenia intencions de tornar.

En Gambús es mostrà molt interessat pels seus descobriments.

—M’hauria valgut més esperar i explorar aquesta zona d’aquí pel meu compte —va dir, tot corrent cap a la font per examinar-hi les petjades.

—Tal com temia —va dir en retornar—. En Sam i en Pippin han caminat per la part més tova del terra, i ara les petjades estan esborrades o són confuses. Els Muntaners han estat per aquí darrerament. Són ells qui deixaren la llenya allà al darrere. Però també hi ha d’altres rastres més nous que no han estat deixats pels Muntaners. Com a mínim n’hi ha un grup, fresc de fa un o dos dies, que pertany a unes botes grosses. Almenys a un parell. Ara no en puc estar del tot segur, però crec que hi ha hagut molts peus calçats amb botes —callà i se sumí en una ansiosa cavil·lació.

Cadascun dels hòbbits va formar-se mentalment la imatge dels Genets amb llurs capes i botes. Si els cavallers negres ja havien trobat la coma, com més aviat en Gambús els dirigís cap a un altre indret, millor. En Sam examinà la fondalada amb gran menyspreu, ara que sabia que els enemics eren a la Carretera, només a algunes milles de distància.

—No fóra millor que marxéssim tot seguit, senyor Gambús? —preguntà amb impaciència—. Comença a fer-se tard i no m’agrada aquest forat: em fa sentir el cor als peus.

—Sí, cal que decidim de seguida què hem de fer —va dir en Gambús, alçant la mirada i ponderant el temps i l’hora—. Bé, Sam, a mi aquest lloc tampoc no m’agrada, però no se me n’acut cap altre de millor on puguem arribar abans que sigui fosc. Si més no, de moment estem fora de la vista, mentre que si ens movem és molt més probable que els espies ens descobreixin. L’única cosa que podríem fer és abandonar totalment la nostra ruta, i ficar-nos cap al nord, per aquest costat de la serralada, on el terreny és molt similar al d’aquí. La Carretera està vigilada, però si intentéssim amagar-nos entre els matolls més cap al sud, hauríem de travessar-la. A la banda del nord de la Carretera, un cop passades les serres, el terreny és pla i sense abric durant milles i milles.

—Hi poden veure, els Genets? —preguntà en Merry—. El que vull dir és que a vegades semblen emprar més el nas que no pas la vista, i ens ensumen, si és que ensumar és la paraula exacta, almenys a la llum del dia. Però quan els hem vist, vostè ens ha fet amagar i ajupir-nos; i ara diu que, si ens movem, ens poden veure.

—Dalt, a la pica, he estat massa imprudent —va respondre en Gambús—. Estava massa neguitós per trobar algun senyal d’en Gàndalf, però ha estat un error que hi pugéssim tres i que ens hi quedéssim tant de temps. Els cavalls negres poden veure-hi, i els Genets poden emprar homes i altres criatures com a espies, com va passar a Bree. Ells mateixos no veuen el món de la llum com el veiem nosaltres, però les nostres siluetes formen ombres a la seva ment, que només són destruïdes pel sol del migdia; i en l’obscuritat perceben molts signes i formes que per a nosaltres resten ocults: és aleshores quan són més de témer. I en tot moment ensumen la sang dels éssers vivents, i la desitgen i l’odien. De sentits, a més, n’hi ha d’altres que no són ni la vista ni l’olfacte. Nosaltres podem sentir la seva presència…, torbava els nostres cors des que hem arribat aquí, fins i tot abans de veure’ls; però ells senten la nostra amb una intensitat encara més gran. A més —afegí, i la seva veu s’abaixà fins a esdevenir un murmuri—, l’Anell els atrau.

—Llavors, no hi ha escapatòria possible? —va dir en Frodo, mirant al seu voltant, assetjat—. Si em moc em veuran i em perseguiran! I si em quedo els atrauré cap a mi!

En Gambús li posà una mà a l’espatlla.

—Encara hi ha esperança —va dir—. No esteu sol. Considerem aquesta fusta que està a punt per al foc com un averany. Aquí hi ha poca protecció o defensa, però el foc ens pot servir per a ambdues coses. En Sàuron pot fer servir el foc per a les seves funestes finalitats, igual com fa amb totes les altres coses, però a aquests genets no els agrada, i temen el qui és capaç de dominar-lo. En aquestes terres desolades el foc és el nostre amic.

—Potser —mormolà en Sam—. Però també és una bona manera de dir «som aquí», tan bona com si ens poséssim a cridar en una taverna.

A baix de tot, al racó més fondo i arrecerat de la coma, van encendre un foc i prepararen el menjar. Les ombres del vespre començaren a caure, i augmentà el fred. De cop i volta van sentir una gana enorme, perquè no havien menjat res des de l’esmorzar; però no gosaren fer més que un sopar frugal. Les terres que els esperaven eren mancades de tot, excepte d’ocells i de bèsties, i es dirigien cap a llocs inhospitalaris; abandonats per totes les races del món. Els Muntaners passaven de vegades més enllà de les serralades, però eren pocs i no s’hi quedaven. Els altres vagabunds eren rars, i de mala peça: els ogres podien baixar de vegades des de les valls del nord de les Muntanyes Boiroses. Hom només podia trobar viatgers a la Carretera, i aquests eren molt sovint nans que anaven amb presses per negocis de llur incumbència, i que solien tenir poques paraules per dirigir als estranys, i, encara menys, ajut.

—No sé com ens ho farem perquè ens duri el menjar —va comentar en Frodo—. Aquests darrers dies hem estat molt previsors i aquest sopar no és cap gran àpat; però ja hem gastat més del que calia, si és que encara ens queden dues setmanes, o potser més, de camí.

—Es pot trobar menjar a les terres salvatges —va dir en Gambús—, maduixes, arrels i herbes, i, si cal, jo tinc algunes dots de caçador. No cal que patiu pel menjar abans que arribi l’hivern. Recollir el menjar, o caçar-lo, però, és una feina llarga i cansada, i el que necessitem és apressar-nos. De manera que estrenyeu-vos els cinturons i penseu amb esperança en les taules de la casa de N’Élrond!

A mesura que l’obscuritat augmentà, el fred es va fer més intens. Espiant des de la vora de la coma no es veia res llevat de la terra grisa que desapareixia ràpidament sota la fosca. Dalt, el cel s’havia esclarit i la volta s’omplia lentament d’estels pampalluguejants. En Frodo i els seus companys s’arrauliren al voltant del foc, embolcallats amb tots els vestits i totes les mantes de què disposaven; però en Gambús es conformà amb una sola capa, i va seure un xic apartat, xuclant pensativament la seva pipa.

A mesura que queia la nit i que la llum de la foguera brillava amb més força, es posà a contar-los relats per allunyar els seus pensaments de tota temença. Sabia moltes històries i llegendes dels temps passats, d’elfs i d’homes i dels fets bons i dolents dels Dies de l’Antigor. Els hòbbits es preguntaren quants anys tenia, i on havia après tots aquells coneixements.

—Parli’ns d’en Guil-galad —va dir de sobte en Merry, quan en Gambús havia callat, a la fi d’un relat sobre els Regnes Èlfics—. Sap alguna cosa més d’aquella vella troba de què ha parlat?

—I tant —va respondre en Gambús—. I en Frodo també, perquè ens afecta molt de prop.

En Merry i en Pippin esguardaren en Frodo, que tenia la mirada clavada al foc.

—Només sé el poc que en Gàndalf m’ha explicat —va dir en Frodo lentament—. Guil-galad fou el darrer dels grans reis èlfics de la Terra Mitjana. Guil-galad, en la seva llengua, vol dir Celístia. Amb Eléndil, l’amic dels elfs, va anar a la terra de…

—No! —el va interrompre en Gambús—. Crec que no és el moment d’explicar aquest relat, amb els servents de l’Enemic a l’abast. Si som capaços d’obrir-nos camí fins a la casa de N’Élrond, allí el podreu escoltar, i amb tota mena de detalls.

—Doncs expliqui’ns algun altre conte de l’antigor —suplicà en Sam—, alguna cosa dels elfs abans que desapareguessin. M’encantaria escoltar alguna cosa més sobre els elfs; la nit sembla tirar-se damunt nostre amb tanta força…

—Us explicaré la història de Tinúviel resumida —va dir en Gambús—, perquè és un relat molt llarg i la fi no és coneguda; i en l’actualitat no hi ha ningú, excepte N’Élrond, que recordi amb exactitud com l’explicaven antigament. És un relat bonic, però trist, com tots els relats de la Terra Mitjana, encara que potser servirà per animar-vos.

Va restar callat un moment, i després començà no a parlar sinó a entonar suaument:


Llargues creixien les fulles,

i l’herbei era ben verd,

la umbel·la de la cicuta

alta i clara, tot encert.

D’estels brillant entre ombres

es veia una llum al camp.

Tinúviel allí ballava

als sons que van desgranant

flautes ocultes. Un llum

d’estels té als seus cabells

i a la vestimenta lluu

tots els centelleigs més bells.

Beren arribà llavors

baixant de muntanyes fredes,

i on saltava el riu èlfic

planyia’s per la salzeda.

Mirà entre els fulls de cicuta

i quedà meravellat

en veure les flors d’or pur

del seu mantell constel·lat,

i que el cabell de Tinúviel

com ombra li fa costat.

L’aparició fetillera

va sanar els seus peus cansats,

condemnats per sempre més

a errar per llunyans serrats;

endavant va córrer, prest,

fort i lleuger com era,

i s’aferrà a aquells raigs

d’una lluna fetillera.

Però ella fugí lleugera

pel boscatge, amb peus de dansa,

i el deixà, sol, que vagués

pel bosc cercant sa gaubança.

Beren hi escoltà sovint

el so de peus que fugien,

suaus com l’oreig a un tell,

com música que congrien

les aigües d’alguna mina.

La cicuta era marcida;

queien amb sospir serè

i remor fulles del faig;

tremola ja al bosc l’hivern.

La cercà sempre, arreu,

lluny pel fullam de molts d’anys,

sots llum de lluna o estels

ben glaçats en cels estranys.

El seu mantell refulgia,

la veia als cels o al turó,

mentre els seus peus ballaven,

boiram d’argent i cotó.

Passat l’hivern, tornà ella,

i despertà sa cançó

la sobtada primavera,

com alosa o temps plujós.

Va veure Beren dels elfs

les flors que als seus peus s’obrien,

i, guarit altra vegada,

volgué ballar amb l’aimia

i cantar amb joia a l’herba,

altre pensar no tenia.

Fugia ella, tornava.

En èlfic el seu nom bell,

Tinúviel!, cridava Beren.

I sa veu, com un rampell,

l’aturava un moment.

És l’hora per al seu fat:

caiguda en braços de Beren,

és bella amb més esclat.

Quan ell en sos ulls mirà,

entre ombres dels seus cabells,

la celístia tremolosa

veié en aquell punt lluint.

Tinúviel filla dels elfs,

de totes immortal dama,

el cobrí amb sa cabellera

i amb braços de pura flama.

Ben lluny el fat els va dur,

per serres grises i fredes,

per portes fosques, de ferro,

per tenebroses arbredes.

Els mars eterns els separen,

però es tornen a trobar,

i fa molt que ells dos marxaren

cantant pel bosc sens plorar.





En Gambús sospirà i s’aturà abans de tornar a parlar.

—Això és una cançó —va dir— a la manera que, entre els elfs, se’n diu ann-thennath, però és difícil de traduir-la a la nostra llengua comuna, de manera que el que heu escoltat no n’és sinó un eco groller. Descriu l’encontre de Beren, fill de Bàrahir, amb Lúthien Tinúviel. Beren era un home mortal, però Lúthien era la filla de Thíngol, un rei dels elfs a la Terra Mitjana quan el món encara era jove; i ella era la donzella més bella que mai ha existit entre els fills d’aquest món. La seva bellesa era com els estels que hi ha sobre les boires de les terres del nord, i al seu rostre hi havia una llum de gran brillantor. En aquells temps el Gran Enemic, de qui en Sàuron de Mórdor no era sinó un servidor, vivia a Àngband, al nord, i els elfs de l’oest, en tornar a la Terra Mitjana, li declararen la guerra a fi de recuperar els Silmarils que ell els havia robat; i els pares dels homes ajudaren els elfs. Però l’Enemic obtingué la victòria i Bàrahir fou mort, i Beren, escapant-se a través de grans perills, creuà les Muntanyes del Terror cap al reialme amagat de Thíngol, al bosc de Nèldoreth. Allí descobrí Lúthien que cantava i ballava en un prat al costat del riu encantat Esgàlduin; i l’anomenà Tinúviel, que en la llengua de l’antigor és el nom del rossinyol. Després van passar moltes penalitats, i s’hagueren de separar durant molt de temps. Tinúviel rescatà Beren de les masmorres d’en Sàuron, i junts van viure grans perills, i fins i tot derrocaren el Gran Enemic del seu tron, i van agafar de la seva corona de ferro un dels tres Silmarils, la més resplendent de totes les joies, perquè servís d’arres de Lúthien per al seu pare, Thíngol. Amb tot, a la fi, Beren fou mort pel Llop que sortí de les portes d’Àngband, i va morir en braços de Tinúviel. Però ella elegí la mortalitat, i morir al món, a fi de poder-lo seguir; i, segons diu la cançó, es van tornar a trobar més enllà dels Mars Eterns, i després d’un breu temps tornaren a recórrer plegats els boscos verds, i van avançar junts, fa molt, molt de temps, fins més enllà dels confins d’aquest món. De manera que Lúthien Tinúviel és l’única de la raça dels elfs que ha mort realment i que ha deixat el món, i ells han perdut la qui més estimaven. Però d’ella descendí entre els homes el llinatge dels senyors elfs antics. Encara viuen aquells de qui Lúthien fou la primera mare, i hom diu que el seu llinatge mai no s’estroncarà. N’Élrond de Rivendell pertany a aquesta Família. Perquè de Beren i Lúthien nasqué Dior, l’hereu de Thíngol; i d’ell Èlwing la Blanca, que es casà amb Eàrendil, el qui féu navegar el seu vaixell més enllà de les boires del món cap als mars del cel amb el Silmaril al front. I d’Eàrendil vénen els reis de Númenor, és a dir, de l’Oestat.

Mentre en Gambús parlava, els hòbbits esguardaven el seu rostre estrany i intens, tènuement il·luminat per la claror del foc de llenya. Els seus ulls lluïen, i la seva veu era profunda i plena de matisos. Al damunt tenia el cel negre i ple d’estels. De cop una llum pàl·lida aparegué sobre el cim de la Pica del Temps, darrere seu. La lluna creixent tramuntava lentament el turó que els mantenia en l’ombra, i els estels per sobre de la serra s’esvaniren.

El relat havia acabat. Els hòbbits van bellugar-se i es deixondiren.

—Mireu! —va exclamar en Merry—. Surt la lluna: ja deu ser tard.

Els altres miraren endalt. Mentre ho feien, veieren al cim de la pica alguna cosa petita i fosca retallada contra la claror de la lluna. Potser no era més que una pedra grossa o una roca que sortia que destacava a la pàl·lida llum nocturna.

En Sam i en Merry s’alçaren i s’allunyaren del foc. En Frodo i en Pippin restaren asseguts en silenci. En Gambús esguardava amb gran atenció la claror de la lluna damunt la pica. Tot semblava quiet i callat, però en Frodo, ara que en Gambús havia deixat de parlar, sentí una por freda que se li ficava al cor. S’arraulí més a prop del foc. En aquell moment en Sam tornà corrent des de la vora de la coma.

—No sé què és —va dir—, però tot d’una he tingut por. No sortiria d’aquesta coma per més diners que em donessin; he sentit com si alguna cosa s’arrossegués pel pendent amunt.

—Has vist alguna cosa? —li preguntà en Frodo, incorporant-se d’un bot.

—No, senyor. No he vist res. Però no m’he aturat a mirar.

—Jo he vist alguna cosa —va dir en Merry—, o m’ho ha semblat…, allà, cap a l’oest, on la llum de la lluna queia sobre les planures més enllà de les ombres dels cims. M’ha semblat veure-hi dues o tres formes negres. Semblaven moure’s en aquesta direcció.

—Mantingueu-vos ben a prop del foc, amb les cares mirant enfora! —cridà en Gambús—. I agafeu alguns dels bastons més llargs a les mans!

Durant una estona van restar allí asseguts, sense alè, callats i alerta, amb les esquenes girades cap al foc de llenya, cadascú escodrinyant les ombres que els encerclaven. No s’esdevingué res. En la nit no hi havia cap so ni cap moviment. En Frodo es va moure, sentint que havia de trencar el silenci: tenia unes ganes enormes de posar-se a cridar en veu alta.

—Silenci! —xiuxiuejà en Gambús.

—Què és això? —panteixà sobresaltat en Pippin en aquell mateix instant.

Per la vora de la petita comalada, a la banda més apartada de la pica, van sentir, més que no pas veure, una ombra que s’aixecava, una o més d’una. Esforçaren la vista, i les ombres semblaren augmentar. Aviat no els quedà cap dubte: tres o quatre figures negres altes estaven dretes sobre el pendent, mirant cap a ells. Eren tan negres que semblaven caus negres en la profunda obscuritat que tenien darrere. En Frodo va creure sentir una mena de xiulet, com un alè verinós, i sentí un calfred prim i fiblant. Llavors les ombres avançaren a poc a poc.

El terror va poder més que en Pippin i en Merry, i es van tombar de bocaterrosa. En Sam s’arraulí al costat d’en Frodo. En Frodo no estava menys aterrit que els seus companys: tremolava com si tingués un fred insuportable, però el terror fou engolit per la sobtada temptació de posar-se l’Anell. El desig de fer-ho era més fort que ell, i no podia pensar en cap altra cosa. No oblidà el Túmul, ni el missatge d’en Gàndalf; però hauria donat qualsevol cosa per cedir. No amb l’esperança d’escapar-se, ni de fer res, bo o dolent: simplement sentia que havia d’agafar l’Anell i posar-se’l al dit. No podia parlar. Advertí que en Sam el mirava, com si sabés que el seu senyor es trobava en un gran destret, però no es podia girar vers ell. Fermà els ulls i lluità un instant; però la resistència esdevingué insuportable, i a la fi va treure a poc a poc la cadena, i es col·locà l’Anell al dit índex de la mà esquerra.

Immediatament, encara que tota la resta continuà igual que abans, pàl·lida i fosca, aquelles figures es van fer terriblement clares. I pogué veure-hi sota els seus embolcalls negres. Hi havia cinc figures altes: dues dempeus a la vora de la coma, i tres que avançaven. Als seus rostres blanquinosos hi cremaven uns ulls intensos i despietats; sota les capes duien vestits llargs de color gris; damunt els cabells grisosos portaven elms d’argent; a les seves mans esquelètiques espases d’acer. Les seves mirades es clavaren en la seva persona i el traspassaren mentre s’abraonaven contra ell. En un gest de desesperació, desembeinà l’espasa, i li semblà que resplendia de vermellor, com si fos feta de foc. Dues de les figures es detingueren. La tercera era més alta que les altres: tenia el cabell llarg i lluent i a l’elm hi tenia una corona. En una mà duia una espasa llarga, i en l’altra un coltell; tant el coltell com la mà que el sostenia brillaven amb una claror somorta. La figura saltà endavant i atacà en Frodo.

En aquell moment en Frodo es llançà endavant, a terra, i se sentí a si mateix cridant en veu alta:

—O Élbereth! Guilthòniel!

I en el mateix instant colpejà el peu del seu enemic. Un xiscle agut ressonà en la nit; i en Frodo sentí un dolor com si un dard de glaç enverinat li travessés l’espatlla esquerra. I, mentre perdia els sentits, arribà a copsar, com a través d’un terbolí boirós, una llambregada d’en Gambús que sortia de la fosca amb un tió de fusta encès a cada mà. Amb un darrer esforç, en Frodo deixà caure l’espasa, es va treure l’Anell del dit i el mantingué aferrat amb gran força al puny de la mà dreta.





Capítol XII

FUGIDA CAP AL GUAL


Quan en Frodo tornà en si encara tenia l’Anell aferrat desesperadament al puny. Estava estirat ben a prop del foc, que ara cremava amb força i havia estat convertit en una foguera considerable. Els seus tres companys estaven ajupits al seu voltant.

—Què ha succeït? On és el pàl·lid rei? —va preguntar amb ràbia.

L’alegria que experimentaren en sentir-lo parlar fou massa gran perquè poguessin respondre-li; i la veritat és que tampoc no van comprendre la seva pregunta. Per fi deduí, pel que deia en Sam, que ells només havien vist unes formes vagues i fosques que se’ls atansaven. De sobte, amb gran horror per part d’en Sam, aquest descobrí que el seu amo s’havia esfumat; i en aquell precís instant una ombra negra passà corrent pel seu costat i el va fer caure. Va sentir la veu d’en Frodo, però semblava arribar d’una grandíssima distància, o de sota terra, i cridava paraules incomprensibles. No van veure res més, fins que ensopegaren amb el cos d’en Frodo, caigut com si fos mort, de bocaterrosa a l’herba i amb l’espasa sota el cos. En Gambús els ordenà que l’alcessin i que el col·loquessin vora el foc, i llavors desaparegué. D’això ja feia una bona estona.

Era evident que en Sam començava a dubtar una altra vegada d’en Gambús; però mentre parlaven retornà, reapareixent de sobte entremig de la fosca. Tots se sobresaltaren, i en Sam desembeinà la seva espasa i cobrí en Frodo; però en Gambús s’agenollà ràpidament al costat del hòbbit.

—No sóc un Genet Negre, Sam —va dir amistosament—, ni hi tinc cap conxorxa. Estava mirant de descobrir alguna cosa dels seus moviments; però no he pogut trobar res. No puc esbrinar per quina raó han marxat i no ens tornen a atacar. Però en cap lloc d’aquests voltants no se sent la seva presència.

Quan hagué escoltat el que en Frodo havia de dir, quedà molt preocupat, brandà el cap i sospirà. Després ordenà a en Pippin i a en Merry que escalfessin tota l’aigua que poguessin en les seves petites cantimplores, i que rentessin la ferida a en Frodo.

—Manteniu el foc ben encès, i que en Frodo estigui calent! —va dir. Després s’aixecà i s’allunyà, i cridà en Sam que se li acostés—. Crec que ara comprenc millor les coses —va dir-li en veu baixa—. Sembla que els enemics només eren cinc. Per què no eren tots aquí, això ja no ho sé; però crec que no s’esperaven trobar resistència. De moment s’han retirat. Tot i que temo que no deuen ser gaire lluny. Tornaran a venir, una altra nit, si abans no podem escapar-nos d’aquí. Només estan esperant, perquè pensen que gairebé ja han reeixit en la seva comesa, i que l’Anell no els pot fugir gaire més. Temo molt, Sam, que creguin que el teu senyor té una ferida mortal que el sotmetrà a la seva voluntat. Això caldrà veure-ho!

Les llàgrimes feren ennuegar en Sam.

—No hem de desesperar! —va dir en Gambús—. Ara has de confiar en mi. El teu senyor Frodo està fet d’un tremp més resistent del que jo pensava, tot i que en Gàndalf ja ho havia insinuat. No l’han mort, i crec que resistirà el poder maligne de la ferida més del que els seus enemics esperen. Faré tot el que pugui per ajudar i guarir-lo. Vigileu-lo bé mentre sigui fora!

I se n’anà corrent i tornà a desaparèixer en l’obscuritat.

En Frodo somicava, tot i que el dolor de la ferida augmentava a poc a poc, i un fred mortal s’estenia des de la seva espatlla fins al braç i al costat. Els seus amics l’atenien, l’escalfaven i li rentaven la ferida. La nit anà passant lentament i amb gran cansament. Quan per fi en Gambús retornà, l’alba començava a apuntar al cel, i la coma s’anava omplint d’una llum lletosa.

—Mireu! —va dir; i s’ajupí per collir del terra una capa negra que havia quedat allí, amagada per la fosca. A un peu per damunt de la gira inferior s’hi veia un tall—. Aquest ha estat el cop de l’espasa d’en Frodo —va dir—. Temo que sigui l’únic perjudici que hagi causat al seu enemic; la seva espasa no ha sofert cap dany, i totes les espases que toquen el Rei paorós moren. Per a ell ha estat més mortal el nom d’Élbereth.

»I per a en Frodo ha estat més mortal això —va afegir, tornant a ajupir-se i aixecant un coltell llarg i prim. Desprenia una brillantor freda. Mentre en Gambús l’aixecava van advertir que, prop de l’extrem, el tall estava oscat i que tenia la punta trencada. Però mentre en Gambús l’alçava a la claror creixent del dia, van veure amb astorament com la fulla semblava fondre’s i desapareixia com un fumerol en l’aire, deixant a la mà d’en Gambús tan sols l’empunyadura.

»Mal llamp! —s’exclamà—. Ha estat aquest coltell maleït que l’ha ferit. Ja queda poca gent que tingui la ciència de guarir les ferides d’aquestes armes malignes. Però faré tot el que pugui.

Va seure a terra i, bo i prenent l’empunyadura del coltell, se la col·locà sobre els genolls, i cantà damunt seu una tonada lenta en una llengua estranya. Després la deixà a un costat i es girà vers en Frodo i, amb veu molt suau, li va dir alguns mots que els altres no pogueren copsar. De la bossa que duia penjada al cinturó, va treure’n les fulles llargues d’una planta.

—He hagut de caminar fins a molt lluny per trobar aquestes fulles —va dir—; perquè aquesta planta no creix als turons desolats; però, gràcies a l’aroma de les seves fulles, n’he pogut trobar, a les fosques, als espessoralls de cap al sud de la Carretera —i masegà una fulla entre els dits, que produí una fragància dolça i intensa—. He estat de sort de poder trobar-la, perquè és la planta salutífera que els Homes de l’Oest van dur a la Terra Mitjana. Athelas, l’anomenaren, i ara només creix de manera molt escadussera i només en indrets prop d’on ells van viure o acampar a l’antigor; i al nord no és coneguda, excepte per alguns dels qui roden per les Terres Salvatges. Té grans virtuts, però amb una ferida com aquesta és possible que els seus poders remeiers siguin pocs.

Ficà les fulles a l’aigua bullent i banyà l’espatlla d’en Frodo. La fragància del baf era refrescant, i aquells que no havien rebut cap ferida sentiren que el pensament se’ls calmava i se’ls aclaria. L’herba també tenia algun poder sobre la ferida, perquè en Frodo sentí que el dolor i també aquella sensació de fred glaçat del costat minvaven; però el seu braç no recobrà el moviment, i no podia moure ni fer servir la mà. Lamentava amargament la seva follia, i es va retreure la feblesa de la seva voluntat: ara s’adonava que, en posar-se l’Anell, no havia obeït pas el seu propi desig sinó l’ambició dictatorial dels seus enemics. Es preguntà si restaria invàlid la resta de la seva vida, i com s’ho farien per continuar el viatge. Se sentia massa feble per sostenir-se dempeus.

Els altres estaven discutint exactament el mateix. Decidiren ràpidament d’abandonar la Pica del Temps com més aviat millor.

—Ara crec —va explicar en Gambús— que l’enemic ha estat observant aquest lloc d’ençà d’alguns dies. Si en Gàndalf ha arribat a venir-hi, segurament es va veure obligat a anar-se’n, i no tornarà. Sigui com sigui, si restem aquí, de seguida que es faci fosc correrem un gran perill, si hem de jutjar per l’atac d’anit, i anem on anem és difícil que ens topem amb perills més grossos.

Quan la claror del dia ja fou ben intensa, menjaren alguna cosa a corre-cuita i disposaren l’equipatge. A en Frodo li era totalment impossible de caminar, de manera que van dividir la major part de l’equipatge entre ells quatre, i muntaren en Frodo al poni. En aquells darrers dies, la pobre bèstia havia millorat increïblement, ja semblava una mica més grossa i forta, i havia començat a mostrar cert afecte envers els seus nous propietaris, i especialment envers en Sam. El tracte d’en Bill Falgueres devia haver estat molt dur perquè aquell viatge per les Terres Salvatges li semblés molt millor que la seva antiga vida.

Es posaren, doncs, en camí, seguint una direcció cap al sud. Allò representava creuar la Carretera, però era el camí més ràpid per endinsar-se en un terreny boscós. I necessitaven la llenya; en Gambús havia dit que en Frodo havia d’estar ben calent, i d’una manera especial a la nit, i a més el foc els serviria de protecció a tots. De passada també volia escurçar el viatge fent drecera i estalviant-se un altre gran tomb que feia la Carretera: a l’est de la Pica del Temps canviava de curs i descrivia un gran arc cap al nord.

Van progressar lentament i cautelosa pels vessants del sud-oest del turó, i poc després arribaren al marge de la Carretera. No hi havia cap signe dels Genets. Però mentre corrien per travessar-la sentiren molt lluny dos crits: una veu gèlida que cridava i una altra veu glaçada que contestava. Es llançaren endavant, tremolosos, i es capbussaren entre els matolls que tenien a l’altra banda. El terreny al seu davant anava baixant cap al sud, però era feréstec i no tenia camins: matolls i arbres raquítics creixien en clapes denses tot deixant grans espais erms entremig. L’herba hi era escassa, asprívola i grisenca; i les fulles del garrigar eren esmorteïdes i començaven a caure. Era una terra trista, i el viatge esdevingué lent i feixuc. Xerraren poc, mentre continuaven trescant. En Frodo sentí que el cor se li encongia de veure’ls caminar al seu costat, capcots, i amb les esquenes doblegades sota el pes de les càrregues. Fins i tot en Gambús semblava cansat i cormigrat.

Abans d’haver enllestit la primera jornada de marxa, el dolor d’en Frodo tornà a augmentar, però no va dir res durant molta estona. Passaren quatre dies, sense que el terreny ni el panorama canviessin gran cosa, excepte que, al seu darrere, la Pica del Temps s’anava empetitint lentament i, al davant, les muntanyes distants s’apropaven una mica més. I, tanmateix, des d’aquell crit llunyà, no havien vist ni escoltat cap signe que indiqués que l’enemic coneixia llur fugida o que els seguia les petjades. Temien les hores de fosca, i a la nit feien torns de vigilància de dos en dos, esperant que, en qualsevol moment, apareixerien aquelles siluetes negres sotjant-los en la grisor de la nit, pàl·lidament il·luminada per la lluna mig coberta pels núvols; però no van veure res, ni sentiren cap so que no fos el sospir de l’herba i les fulles marcides. En cap ocasió no van tenir consciència d’aquella presència maligna, com havia succeït poc abans que els ataquessin a la coma. I semblava excessiu confiar que els Genets els haguessin tornat a perdre la pista. No devien esperar, més aviat, preparar-los una emboscada en algun pas estret?

A la fi del cinquè dia el terreny anà elevant-se lentament una altra vegada, com sortint d’aquella vall soma on havien baixat. En Gambús féu girar ara el seu rumb un altre cop cap al nord-est, i al sisè dia arribaren al capdamunt d’un pendent suau i llarg, i van veure, al llunyedar, tot un munt de turons boscosos. En la distància, per sota d’on es trobaven, tornaven a veure la Carretera que seguia els revolts de les faldes dels turons; i a la dreta un riu gris que resplendia lívidament sota aquell solet prim. Més lluny s’entrellucava encara un altre riu en una vall de pedra mig oculta per la boira.

—Ho sento però aquí haurem de tornar a sortir a la Carretera per algun temps —va dir en Gambús—. Hem arribat ja al riu Brollgrís, que els elfs anomenen Mitheíthel. Baixa des dels Ettenerms, les muntanyes dels ogres al nord de Rivendell, i conflueix amb l’Aiguabram bastant més lluny, cap al sud. Alguns, després d’això, l’anomenen Cursgris. I abans de desembocar a la mar té un curs molt cabalós. No hi ha cap manera de creuar-lo més avall de les seves deus als Ettenerms, a excepció de l’Últim Pont, que és per on el travessa la Carretera.

—Quin és aquell altre riu que es veu allà tan lluny? —preguntà en Merry.

—Aquell és l’Aiguabram, el Bruinen de Rivendell —va respondre en Gambús—. La Carretera segueix la vora dels turons durant moltes milles, des del pont fins al Gual del Bruinen. Però encara no he pensat com travessarem aquell curs d’aigua. Pam a pam! Ens podem considerar realment afortunats si no trobem que han ocupat l’Últim Pont contra nosaltres.

L’endemà, a primera hora, tornaren a baixar fins a la vora de la Carretera. En Sam i en Gambús s’avançaren, però no trobaren cap evidència de viatgers ni de genets. Allà, sota l’obagor dels serrats, havia plogut una mica. En Gambús opinà que havia plogut feia un parell de dies, i s’esborraren tota mena de petjades. Que ell pogués veure, cap cavall no hi havia passat des d’aleshores.

S’apressaren, doncs, tan veloçment com van poder, i després d’una o dues milles distingiren al davant l’Últim Pont, al final d’una baixada curteta i pronunciada. Temien trobar-se les figures negres esperant-los allí, però no en van veure cap. En Gambús els obligà a ocultar-se entre uns matolls, a la vorera de la Carretera, mentre ell passava al davant per explorar.

No trigà a tornar a corre-cuita.

—No veig cap senyal de l’enemic —va dir—, i sento gran curiositat per saber què és el que significa això. Però he trobat una cosa molt estranya.

Estirà el braç i al palmell de la mà els mostrà un joiell d’un verd pàl·lid.

—L’he trobat al fang, al bell mig del pont —va dir—. És un beril, una pedra èlfica. Si el deixaren allí, o si hi va caure per casualitat, això ja no ho puc dir; però em dóna esperances. Ho vull considerar com un signe que podem passar el pont; però més enllà no goso continuar per la Carretera sense una prova més evident.

De seguida van tornar a posar-se en camí. Creuaren el pont sense contratemps, sense sentir cap altre so que el de l’aigua que bombollava contra els seus tres grans arcs. Una milla més enllà arribaren a un congost estret que duia cap al nord a través de les terres alteroses a l’esquerra de la Carretera. Allí fou on en Gambús tombà, i aviat es perderen entre un paisatge tètric d’arbres foscos que serpentejaven al peu d’unes serres bròfegues.

Els hòbbits s’alegraren de deixar enrere les terres desolades i la perillosa Carretera; però aquell nou territori els semblà amenaçador i llòbrec. Mentre anaven progressant, les serres es van fer més altes. Aquí i allà, sobre carenes i cims, entrellucaren antigues murades de pedra, i torres enrunades: tenien un aspecte lúgubre. En Frodo, que no caminava, va tenir temps d’observar endavant i de rumiar. Recordà la descripció del viatge d’en Bilbo i les torres ominoses sobre els turons al nord de la Carretera, en aquell territori pròxim al bosc dels ogres on s’havia esdevingut la seva primera aventura seriosa. En Frodo deduí que ara devien trobar-se a la mateixa regió, i es preguntà si passarien per casualitat prop d’aquell lloc.

—Qui viu en aquestes terres? —demanà—. I qui bastí aquestes torres? Som ja al país dels ogres?

—No —va respondre en Gambús—, els ogres no construeixen res. Aquí no hi viu ningú. En d’altres èpoques, fa molt de temps, hi van viure els homes; però ara ja no en resta res. Es convertiren en gent malvada, segons conten les llegendes, perquè van caure sota l’ombra d’Àngmar. Però tots foren destruïts en la guerra que posà fi al Reialme del Nord. D’això, però, fa tant de temps, que les serres ja els han oblidat, tot i que encara en resta una ombra damunt la terra.

—On vau aprendre totes aquestes històries, si tota la terra és buida i no en serva memòria? —preguntà en Peregrín—. Les bèsties i els ocells no expliquen relats d’aquesta mena.

—Els hereus d’Eléndil no obliden totes les coses passades —va dir en Gambús—; i a Rivendell hom recorda moltes més coses de les que jo puc contar.

—Hi heu estat sovint, a Rivendell? —pregunta en Frodo.

—Sí —féu en Gambús—. Hi vaig viure algun temps i encara hi torno quan en tinc l’avinentesa. El meu cor és allà; però el meu fat és no descansar en pau, ni a la bella casa de N’Élrond.

Ara les serres començaren a encerclar-los. Al darrere, la Carretera seguia el seu camí cap al riu Bruinen, però ara Carretera i camí quedaven ocults a la vista. Els viatgers penetraren en una vall llarga, estreta, molt pregona, fosca i silenciosa. Arbres amb arrels velles i retorçades penjaven dels penya-segats, i més amunt, als elevats pendissos, s’hi amuntegaven formant boscos de pins.

Els hòbbits se sentien molt cansats. Avançaven lentament, perquè havien d’obrir-se camí per un terreny sense senderes, tallat constantment pels arbres caiguts i les roques esllavissades. A causa d’en Frodo, sempre que podien evitaven de pujar amunt, i, de fet, era difícil trobar una via que tirés endalt des del fons d’aquells congostos. Feia dos dies que continuaven per aquella contrada quan el temps esdevingué plujós. El vent començà a bufar constantment des de l’oest desfermant, sobre els pics obagosos dels serrats, les aigües de les mars llunyanes en forma d’un plugim fi i penetrant. A la nit estaven completament amarats, i l’acampada fou trista, ja que no trobaren manera d’encendre foc. L’endemà les serres s’elevaren encara més, i encara més esquerpes, i es van veure obligats a tombar cap al nord, i a desviar-se del rumb que duien. En Gambús semblava estar una mica neguitós: ja feia gairebé deu dies que havien abandonat la Pica del Temps, i el que romania dels seus queviures era ben poca cosa. Continuà plovent.

Aquella nit acamparen sobre un relleix de pedra amb una paret de roca al darrere, on hi havia una petita balma, gairebé només un entrant en l’espadat. En Frodo estava intranquil. El fred i la mullena havien fet que la ferida li fes més mal que mai, i el dolor i aquella sensació de fred mortal no li deixaren aclucar els ulls. Va estar movent-se amb impaciència, girant-se, i escoltant atemorit els sorolls furtius de la nit: el vent a les esquerdes de les roques, el degoteig de l’aigua, un cruixit, el sobtat rebombori d’un esllavissament de pedres. Tenia la sensació que ombres negres s’aproximaven per liquidar-lo; però quan s’incorporava i seia només veia l’esquena d’en Gambús, assegut molt encorbat, fumant la seva pipa i vigilant. Tornava, doncs, a tombar-se i li sobrevenia un somni agitat, en què es trobava passejant per l’herbei del seu jardí a La Comarca, però el jardí semblava apagat i feble, menys clar que les altes ombres negres que el fitaven per damunt la tanca.

Al matí, quan despertà, descobrí que havia deixat de ploure. Els núvols encara eren espessos, però s’esclarissaven, i enmig apareixien pàl·lides franges blaves. El vent també canviava. No es posaren en camí gaire d’hora. Immediatament després del seu esmorzar fred i poc reconfortant, en Gambús se n’anà sol, dient als altres que restessin sota la protecció d’aquella balma fins que ell tornés. Volia escalar fins a dalt, si podia, i fer un cop d’ull a la contrada on es trobaven.

Quan tornà no estava gaire tranquil·litzat.

—Ens hem desviat massa cap al nord —va explicar— i ara hem de trobar alguna manera de tornar a baixar cap al sud. Si continuem tal com anem, anirem a sortir als Ettenerms, lluny, al nord de Rivendell. I allò són terres dels ogres, que jo conec poc. Potser podríem trobar un pas i baixar cap a Rivendell des del nord; però ens duria massa temps, perquè no conec el camí, i el menjar se’ns acabaria. De manera que, d’una manera o altra, hem de trobar el Gual del Bruinen.

Passaren la resta d’aquell dia trescant per terreny rocallós. Entre dos pics trobaren un pas que els va dur a una vall que corria cap al sud-est, que era la direcció que volien seguir; però cap a la fi del dia es tornaren a trobar el camí barrat per les crestes de terres més altes; el seu perfil, retallat contra el cel, quedava trencat en moltes puntes nues, com dents d’una serra oscada. Tenien l’elecció de tornar enrere o d’escalar-lo.

Decidiren d’intentar la pujada, però aquesta resultà molt dificultosa. En Frodo no trigà a veure’s obligat a desmuntar i a esforçar-se per pujar a peu. Tot i així moltes vegades no sabien si podrien fer pujar el poni, ni si trobarien un camí per a ells, carregats com anaven. La llum quasi s’havia dissipat, i estaven rendits, quan per fi assoliren el cim. Havien escalat fins a una mena de plataforma estreta, entre dos punts més elevats, i el terra tornava a baixar amb fort pendent un xic més endavant. En Frodo es deixà caure i restà a terra, tremolant. El braç esquerre el tenia com mort i el costat i l’espatlla eren tan glaçats com si hi tingués unes urpes clavades. Els arbres i les roques al seu voltant li semblaven borrosos i esmorteïts.

—No podem anar més lluny —va dir en Merry a en Gambús—. Em penso que ha estat massa per a en Frodo. Em té terriblement intranquil. Què podem fer? Creieu que el podran guarir, a Rivendell, si mai aconseguim d’arribar-hi?

—Ja ho veurem —contestà en Gambús—. Aquí en aquestes terres salvatges no hi puc fer res més; i si estic tan neguitós per forçar el camí endavant és justament a causa de la seva ferida. Però estic d’acord que aquesta nit no podem anar més lluny.

—Què li passa, al meu senyor? —preguntà en Sam en veu baixa, dirigint una mirada suplicant a en Gambús—. La ferida que tenia era petita, i ja està cicatritzada. No se li veu res, només una marca blanca i freda a l’espatlla.

—En Frodo ha estat ferit per les armes de l’Enemic —explicà en Gambús—, i hi ha algun verí o algun malefici que l’afecta, i que jo no puc guarir. Però no desesperis, Sam!

La nit fou freda dalt d’aquella carena. Van encendre un petit foc sota les arrels retorçades d’un pi vell que penjava damunt un forat poc fondo: semblava com si algú, en altre temps, l’hagués fet servir de pedrera. Van seure tots ben arraulits. El vent bufava glaçat a través d’aquell coll i sentiren com les capçades dels arbres, més avall, remorejaven i sospiraven. En Frodo tenia un son desficiós, imaginant que unes inacabables ales negres sobrevolaven damunt seu, i que allà a sobre cavalcaven perseguidors que escodrinyaven tots els forats de la muntanya.

El dia es llevà clar i magnífic; l’aire era net, i la llum pàl·lida i clara al cel rentat per la pluja. Se sentiren més animats, però desitjaven que el sol els escalfés els membres entumits i freds. De seguida que trencà la claror, en Gambús agafà en Merry i anaren a observar la contrada des del cim a l’est del coll. Quan tornaren, amb noves més aconhortadores, el sol ja havia sortit i brillava amb força. Ara anaven, si fa no fa, en la direcció correcta. Si continuaven endavant, baixant per l’altre vessant de la serra, tindrien les Muntanyes a l’esquerra. Una mica més enllà en Gambús havia vist un altre cop un llambreig de l’Aiguabram, i sabia que, encara que quedés oculta a la vista, la Carretera cap al Gual no era lluny del riu i discorria pel costat més proper a ells.

—Ens hem de tornar a dirigir a la Carretera —va dir—. No podem confiar de trobar un camí per aquestes muntanyes. Sigui quin sigui el perill que ens hi pugui esperar, la Carretera és l’únic camí que tenim fins al Gual.

Immediatament després de menjar es tornaren a posar en camí. Baixaren lentament per la banda sud de les serres; però el camí era molt més fàcil del que havien previst, i poc després en Frodo pogué tornar a muntar el poni. El pobrissó poni d’en Bill Falgueres estava desenvolupant un talent inesperat per trobar un corriol, i per evitar al seu genet tants de sotracs com podia. L’ànim de tota la colla tornà a aixecar-se. Fins i tot en Frodo se sentí millor amb aquella llum matinal, però de tant en tant semblava que una boirina li obscurís la vista, i es passava les mans pels ulls.

En Pippin anava una mica endavant dels altres. De cop i volta es girà cap a ells i els cridà:

—Aquí hi ha un camí!

Quan arribaren en aquell lloc observaren que, efectivament no s’equivocava: allò era ben clarament l’inici d’un senderó que pujava, molt entortolligat, des dels boscos que quedaven més avall i que es perdia al seu darrere, pels serrats. En alguns indrets ara era borrós i mig colgat d’herbes, o tallat per roques o arbres que hi havien caigut; però semblava com si, en altre temps, hagués estat molt usat. Aquí i allà hi havia restes d’arbres vells que havien estat tallats o arrencats, i pedrotes grosses havien estat migpartides o apartades per deixar lliure el camí.

Seguiren aquell senderó durant una estona, perquè els facilitava molt el descens, però marxaven amb precaucions, i llur neguit augmentà quan entraren als boscos ombrius, i el camí esdevingué més planer i més ample. De sobte, en sortir d’un redol d’avets, hi havia una costa molt pronunciada, i després el camí tombava abruptament cap a l’esquerra, resseguint l’encontorn d’un promontori rocós de la serra. Quan foren al revolt miraren enllà i van veure que la sendera seguia per una zona plana que quedava sota un petit espadat recobert d’arbres. En aquella paret de pedra hi havia una porta oberta, que penjava desmanegada d’una gran frontissa.

Van aturar-se tots davant la porta. Al darrere hi havia una cova o una cambra rocosa, però amb la foscor interior no s’hi veia res. En Gambús, en Sam i en Merry, bo i empenyent amb totes les forces, aconseguiren de badar la porta una mica més, i aleshores en Gambús i en Merry s’hi ficaren. No s’hi endinsaren gaire, perquè el terra era recobert d’ossaments vells, i prop de l’entrada no es veia res a excepció d’algunes grans alfàbies buides i pots trencats.

—Com hi ha món, segur que això és un catau d’ogres! —va dir en Pippin—. Vinga, sortiu, vosaltres dos, i anem-nos-en d’una vegada. Ara ja sabem qui va construir el camí…, i val més que toquem el dos ben de pressa.

—Em penso que no cal —va dir en Gambús, sortint de la cova—. Efectivament és un cau dels ogres, però sembla que faci molt de temps que és abandonat. No crec que calgui espantar-se. Podem continuar baixant, però amb precaució, i veurem què ocorre.

El camí continuava més enllà de la porta i, girant cap a la dreta, tornava a creuar aquella zona planera i s’endinsava per un pendent d’arbrat frondós. En Pippin, que no volia que en Gambús pensés que encara tenia por, es posà al davant amb en Merry. En Sam i en Gambús seguien al darrere, un a cada costat del poni d’en Frodo, perquè el camí ja era prou ample perquè hi passessin quatre o cinc hòbbits en rengle. Però no havien anat gaire endavant quan en Pippin tornà corrent, seguit d’en Merry. Ambdós semblaven aterrits.

—Hi ha ogres! —panteixà en Pippin—. Aquí baix, no gaire lluny en una clariana del bosc. Els hem vist per entremig dels troncs dels arbres. I són enormes!

—Doncs anem a fer-los una ullada —va dir en Gambús, agafant un garrot de terra.

En Frodo no va dir res, i en Sam féu un semblant esverat.



Ara el sol era alt, i resplendia a través de les branques mig esfullades dels arbres tot il·luminant la clariana amb grans clapes de sol. S’aturaren de cop al marge i sotjaren a través dels troncs contenint la respiració. Allí hi havia els ogres: tres ogres enormes. Un estava ajupit i els altres dos se’l miraven fixament.

En Gambús s’hi dirigí amb total despreocupació.

—Aixeca’t, pedrota vella! —cridà, i trencà el garrot a l’esquena de l’ogre ajupit.

No succeí res. Els hòbbits van deixar escapar un esbufec d’astorament, i fins i tot en Frodo rigué.

—Bufa! —va dir—. Ens hem oblidat de la història de la nostra família! Aquests deuen ser els mateixos tres ogres que en Gàndalf va sorprendre mentre es barallaven sobre quina era la millor manera de cuinar tretze nans i un hòbbit.

—No tenia ni idea que ens trobàvem prop d’aquest lloc! —va dir en Pippin. Coneixia molt bé la història. En Bilbo i en Frodo la hi havien explicada sovint; però la veritat és que sempre se l’havia creguda només a mitges. Fins i tot ara contemplà els ogres de pedra amb malfiança, preguntant-se si no hi devia haver alguna màgia que els pogués tornar sobtadament a la vida.

—No sols oblideu la història de la vostra família, sinó tot el que solíeu saber sobre els ogres —va dir en Gambús—. Som a ple dia, i fa un sol brillant, i tanmateix sou capaços de venir corrent tot intentant d’espantar-me amb la història que hi ha uns ogres vius que ens esperen en aquesta clariana! I, en qualsevol cas, podíeu haver-vos adonat que n’hi ha un que té un niu d’ocells vell rere l’orella. Quina mena d’ornamentació tan poc usual que hauria estat, per a un ogre!

Tots esclafiren a riure. En Frodo sentí que els seus ànims revifaven: el record de la primera aventura reeixida d’en Bilbo l’encoratjava. A més, el sol escalfava i reconfortava, i la boira que tenia davant els ulls semblava dissipar-se una mica. Descansaren una estona a la clariana, i van fer el menjar de migdia a l’ombra mateix de les camarres dels ogres.

—No hi ha ningú que vulgui cantar una mica, mentre lluu el sol? —demanà en Pippin quan hagueren acabat—. Fa una pila de dies que no escoltem cap cançó ni cap història.

—Des de la Pica del Temps —va dir en Frodo. I els altres l’esguardaren—. No us preocupeu per mi! —afegí—. Em sento molt millor, però no crec que pugui cantar. Potser en Sam té algun raconet amagat a la seva memòria.

—Apa, Sam! —va burxar-lo en Merry—. Que encara que no ho vulguis dir en tens el cap ple.

—No n’estic pas tan segur —va dir en Sam—. Però què us sembla això? No és ben bé el que jo en dic poesia, si m’enteneu: només una sèrie de bajanades. Però aquestes figures antigues m’hi han fet pensar.

I s’alçà i, amb les mans a l’esquena, com si recités a escola, començà a cantar seguint una vella melodia.


Un ogre, ogret, sol al seu pedrís,

rosegava un os, vell i estantís;

una colla d’anys feia que el ratava,

i més temps encar que carn no ensumava.

Rata, rata! Rosegó!

En fosca caverna, sol, solet, vivia,

per un tall de carn el pobre es delia.

Puja amunt en Tom, calça grans botarres,

i a l’ogre diu: «Ep, què endraparres?,

si sembla la cama del meu oncle Tim

que jeu a la tomba fa temps, fet polsim!

Tomba, tomba! Lladregot!

Mira si en fa d’anys que l’oncle Tim morí,

i jo pensant sempre que bé el sepultí».

«Xicot», va dir l’ogre, «l’os jo el vaig robar,

però què és un os colgat en un forat?

Ton oncle era mort, més mort que moixama,

abans que trobés jo l’os de sa cama.

Cama, cama! Xucla fort!

Un poc pot donar a un ogre vellot

puix no necessita ni cama ni os».

«No veig la raó per què ogres com tu

sense cap permís mengin del comú,

i molt menys encara parenteles meves»,

en Tom li va dir. «Torna el que manlleves!

Torna’m, torna’m mon parent!

Per més mort que estigui, l’os encara és seu,

ja pots, doncs, tornar-me’l, no siguis jueu!».

«Si molt m’atabales», diu l’ogre enfurit,

«també et cruspiré, amb cames i dits.

Quin àpat tan bo un xic de carn fresca!

Ara et menjaré, les dents ja em fan gresca.

Apa, apa! Bon xicot!

Ja me n’he atipat, d’os i pelleringues,

vull un menjar tendre, no aquelles potingues!».

Però quan ja creia tenir un bon sopar

trobà les mans buides, sens noi per menjar.

Darrere de l’ogre en Tom era anat,

botada li dava, per mal educat.

Bota, bota! Patapuf!

«Un bon cop al cul amb eixa botarra»,

va pensar en Tom, «i veurà el bandarra».

Però com pedra dura és l’os i la carn

de l’ogre que seu tot sol cavil·lant.

Com si el peu piqués la pura muntanya,

perquè ell no sent la bota que el danya.

Bona, bona! L’ogre gros!

I l’ogre va riure dels planys del xicot,

sabent que el seu peu quedava ben mòlt.

En Tom, coix de cama des que tornà a casa,

el peu sense bota li sembla d’estrassa;

li és igual a l’ogre, ell roman allí,

mentre escura l’os d’un oncle o fadrí.

Xucla, xucla! Xucla fort!

L’ogre seu encara al mateix indret,

amb el mateix os que en Tom li ha retret.



—Molt bé, sembla una advertència per a tots nosaltres! —va riure en Merry—. Ha fet molt ben fet, Gambús, picant-li amb un bastó en lloc de fer-ho amb la mà!

—On has après això, Sam? —preguntà en Pippin—. No l’havia sentida mai, aquesta lletra.

En Sam mormolà alguna resposta inaudible.

—Tot són invencions del seu cap, evidentment —va dir en Frodo—. En aquest viatge estic aprenent molt d’en Sam Gamgí. Primer fou conspirador, ara fa de bufó. Acabarà essent un màgic… o un guerrer!

—Espero que no —va dir en Sam—. No m’agradaria ser ni una cosa ni l’altra!

A la tarda continuaren davallant pels boscos. Era probable que petgessin el mateix camí que, molts anys abans, havien fet servir en Gàndalf, en Bilbo i els nans. Després d’algunes milles arribaren a la part alta d’un terraplè que donava a la Carretera. En aquest punt la Carretera ja havia deixat molt enrere el Brollgrís i la seva estreta vall, i ara continuava arrapada a les faldes dels turons, ondulant i pujant i baixant cap a l’est entre els boscos i els vessants coberts de glevers que s’inclinaven vers el Gual i les Muntanyes. No gaire lluny d’aquella vora, en Gambús assenyalà una pedra que es trobava a l’herba. Encara s’hi veien, gravades rudimentàriament, i molt erosionades pel temps, les lletres rúniques dels nans i marques secretes.

—Mireu! —va dir en Merry—. Aquesta ha de ser la pedra que marcava el lloc on van soterrar l’or dels ogres. Em pregunto quant en deu quedar, de la part que correspongué a en Bilbo, Frodo.

En Frodo contemplà la pedra, i desitjà que en Bilbo no hagués dut a casa un tresor més perillós que aquell, o del qual hagués estat més fàcil de desempallegar-se.

—Ni cinc —va dir—. En Bilbo ho va donar tot. Em va dir que provenint com provenia de robatoris, no li semblava que realment li pertanyés.

La Carretera es mantenia silenciosa sota les ombres allargassades de l’inici del capvespre. No es veia signe de cap mena de viatgers. Com que ara ja no podien agafar cap altre rumb, baixaren d’aquell terraplè, i girant cap a l’esquerra es van posar a caminar tan de pressa com podien. Aviat un dels promontoris de les serres tallà la llum del sol que ràpidament s’amagava a ponent. Des de les muntanyes que tenien al davant els arribà un vent fresquet.

Començaven a cercar un lloc a la vora de la Carretera on poguessin acampar durant la nit, quan escoltaren un so que, de sobte, tornà a omplir els seus cors de por: un so de cascs al seu darrere. Van mirar en aquella direcció, però no podien veure-hi gaire lluny a causa dels revolts i pujades de la Carretera. A la màxima velocitat abandonaren el camí més fressat i s’obriren pas entre els matolls més espessos i les gerderes dels pendents alts, fins a arribar a un petit redol d’avellaners molt atapeïts. Espiant entre la garriga podien entrellucar la Carretera, feble i grisenca sota la llum minvant, uns trenta peus dessota d’on es trobaven. El so dels cascs s’aproximà. Cavalcaven de pressa, amb un lleuger clípeti-clípeti-clip. I després, més dèbilment, com si la brisa l’allunyés, els semblà sentir un tènue tritlleig, com de picarols que sonessin.

—Això no sembla el cavall d’un Genet Negre! —va dir en Frodo, escoltant atentament. Els altres hòbbits estigueren d’acord, amb alegria, que no ho semblava, però tots restaren extraordinàriament recelosos. Feia tant de temps que duien a sobre la por dels seus perseguidors, que qualsevol so que es produís a la seva esquena els semblava perillós i de mal averany. Però en Gambús ja s’havia tirat endavant, i s’ajupí a terra, amb una mà a l’orella, i una gran expressió d’alegria.

La llum minvava, i les fulles dels matolls produïen un suau remoreig. Els picarols tritllejaven cada vegada més a prop, i aquell clípeti-clip del so dels cascs s’atansava més de pressa. De cop i volta, per sota d’ells, aparegué a la vista un cavall blanc, refulgent entre les ombres, galopant veloç. La testera centellejava i refulgia en el crepuscle, com si fos encastada de gemmes semblants a estels vius. La capa del genet voleiava darrere d’ell, i duia la caputxa tirada enrere; la seva cabellera rossa onejava, resplendent, en el vent que produïa. A en Frodo li semblà que, a través de la forma i de l’abillament del genet, brillava, com a través d’un vel, una llum blanca.

En Gambús saltà de l’amagatall i va córrer com un llamp cap a la Carretera, saltant amb un crit pel glever; però fins i tot abans que s’hagués mogut o cridat, el genet ja havia tibat les regnes del cavall i es detenia, i mirà amunt cap a la garriga on ells s’ocultaven. Quan divisà en Gambús, desmuntà i va córrer al seu encontre, tot cridant:

—Ai na vedui Dúnadan! Mae govannen!

La seva parla i el so clar de la seva veu llevaren qualsevol dubte dels seus cors: el genet era de raça èlfica. No hi havia cap altre poble en tot el món que tingués veus tan agradables d’escoltar. Al seu crit, però, semblava haver-hi una nota d’urgència o de temor, i ara van veure que parlava amb en Gambús ràpidament, amb peremptorietat.

En Gambús els va fer senyals tot seguit, i els hòbbits abandonaren l’amagatall i corregueren cap a la Carretera.

—Aquest és en Glorfíndel, que viu a la casa de N’Élrond —va dir.

—Salut, i ben trobat per fi! —va dir el senyor èlfic a en Frodo—. Em van enviar de Rivendell perquè us cerqués. Temíem que estiguéssiu en perill pel camí.

—Això vol dir que en Gàndalf ja ha arribat a Rivendell? —exclamà en Frodo amb joia.

—No. No hi havia arribat quan jo en vaig marxar; però d’això ja fa nou dies —va respondre en Glorfíndel—. N’Élrond va rebre notícies preocupants. Alguns de la meva raça, que viatjaven per la vostra terra més enllà del Barànduin,[4] s’assabentaren que les coses no anaven gaire bé, i enviaren missatges tan ràpidament com van poder. Deien que els Nou havien sortit, i que us trobàveu perdut portant un gran pes sense cap guiatge, perquè en Gàndalf no havia tornat. N’hi ha pocs, fins i tot a Rivendell, que poden cavalcar obertament contra els Nou; però N’Élrond envià els que hi havia cap al nord, oest i sud. Pensàrem que podíeu fer una gran volta per evitar els vostres perseguidors, i perdre-us a les Terres Salvatges.

»A mi em tocà de seguir la Carretera i, quan vaig arribar al pont del riu Mitheíthel, hi vaig deixar un senyal, deu fer cosa de set dies. Tres dels servidors d’en Sàuron eren al pont, però se’n retiraren i els vaig perseguir cap a l’oest. Encara me n’he trobat dos més, però aquests van girar cua cap al sud. Des d’aleshores que busco la vostra pista. La vaig trobar fa un parell de dies, i l’he seguida a partir del pont; i avui m’he adonat del lloc per on heu tornat a sortir de les serres. Però, anem! No tenim temps per a més explicacions. Ja que sou aquí, hem de córrer el perill del camí i continuar endavant. Al darrere en tenim cinc i, quan descobreixin el vostre rastre a la Carretera, cavalcaran per empaitar-nos com el vent. I aquests encara no són tots. Aneu a saber on paren els altres quatre. Temo que puguem trobar-nos que ja han ocupat el Gual per tal d’impedir-nos-en el pas.

Mentre en Glorfíndel parlava, les ombres del crepuscle s’espesseïren. En Frodo se sentí dominat per un gran cansament. D’ençà que el sol havia començat a ocultar-se, la boira que li entelava els ulls s’havia enfosquit, i sentí com si una ombra s’interposés entre ell i les cares dels seus amics. Ara sentí una fiblada de dolor, i molt de fred. Trontollà i s’aferrà al braç d’en Sam.

—El meu senyor està malalt i ferit —va explicar en Sam, enutjat—. No pot continuar cavalcant de nit. Ha de descansar.

En Glorfíndel agafà en Frodo, que queia a terra i, tot sostenint-lo en braços, examinà el seu rostre amb greu ansietat.

En Gambús li descriví breument l’atac al seu campament a la Pica del Temps, i el coltell mortífer. Va treure l’empunyadura, que havia guardat, i la lliurà a l’elf. En Glorfíndel s’estremí en agafar-la, però la mirà intensament.

—Hi ha escrites coses funestes, en aquesta empunyadura —va dir—, encara que és possible que els teus ulls no les puguin veure. Guarda-la, Àragorn, fins que arribem a la casa de N’Élrond! Però vés amb compte, i no la toquis per poc que puguis! Dissortadament no en sé prou per guarir les ferides d’aquesta arma. Faré el que pugui…, però ara més que mai us he d’urgir a continuar sense cap dilació.

Examinà la ferida d’en Frodo amb els dits, i el seu rostre mostrà encara més preocupació, com si el que hi trobava l’angoixés. Però en Frodo notà que la fredor del braç i del costat minvava; una mica d’escalfor passà des de l’espatlla fins a la mà, i el dolor esdevingué més tolerable. Les tenebres del crepuscle semblaven aclarir-se un xic al seu voltant, com si li haguessin enretirat un núvol. Ara tornà a distingir amb més claredat els rostres dels seus amics, i tornà a ell un polsim de força i d’esperança.

—Muntareu el meu cavall —va dir en Glorfíndel—. Us escurçaré els estreps fins a baix de la sella, i hi heu de seure tan dret com pugueu. Però no heu de témer res. És lleuger i suau en la seva cavalcada; i si el perill s’acosta massa, cavalcarà amb vós a una velocitat que ni tan sols els corsers negres de l’enemic no poden igualar.

—No, no ho vull! —va dir en Frodo—. No vull fugir amb ell, perquè em dugui a Rivendell o a on sigui, si això representa deixar els meus amics, enrere, amb el perill.

En Glorfíndel somrigué.

—Em sorprendria molt que els vostres amics correguessin cap perill si no hi fóssiu vós, amb ells! Els perseguidors us seguiran a vós. A nosaltres em penso que ens deixaran en pau. El que ens posa a tots nosaltres en perill sou vós, Frodo, i allò de què sou portador.

Davant d’això en Frodo quedà sense resposta i acceptà de muntar el cavall d’en Glorfíndel. El poni, per contra, fou carregat amb la major part de l’equipatge dels altres, de manera que ara pogueren caminar més lleugers, i durant algun temps anaren força de pressa; però els hòbbits començaren a trobar difícil de seguir el pas veloç i incansable dels peus de l’elf. En Glorfíndel els dirigí endavant, cap a la boca de l’obscuritat, i sempre més enllà, sota la nit profunda i ennuvolada. No hi havia estels ni lluna. I fins que aparegué la grisor de l’alba no els va permetre de parar. En Pippin, en Merry i en Sam aleshores ja estaven gairebé adormits i caminaven d’esma amb les cames trontolloses; i fins i tot en Gambús, per l’abaltiment de les espatlles, semblava estar cansat. En Frodo continuà muntat sobre el cavall en un somni tenebrós.

Es deixaren caure al glever, a poques iardes de la Carretera, i es quedaren immediatament adormits. Semblava que quasi no havien tingut temps de tancar els ulls quan en Glorfíndel, que s’havia quedat de vigilància mentre dormien, els despertà. El sol ja havia pujat amunt pel cel del matí, i els núvols i la boira de la nit havien desaparegut.

—Beveu això! —els va dir en Glorfíndel, tot servint a cadascú una mica de licor de la seva cantimplora de cuiro, tatxonada d’argent. Era clar com aigua d’una font i no tenia gust, i, al paladar, no era ni fred ni calent, però, en beure’n, la força i el vigor semblaren refer tots els seus membres. El pa eixut i les fruites seques (que era tot el que ara els restava), després d’aquell glop, satisferen aparentment la seva gana millor del que havien fet molts bons esmorzars a La Comarca.

Quan tornaren a posar-se a la Carretera havien descansat bastant menys de cinc hores. En Glorfíndel els continuava apressant, i només els va permetre dues breus parades durant la caminada del dia. D’aquesta manera, abans de la caiguda de la nit, havien cobert gairebé vint milles, i arribaren al punt en què la Carretera tombava cap a la dreta i corria avall, cap al fons de la vall, i es dirigia directament al Bruinen. Fins aquell moment no hi havia hagut cap signe ni soroll de persecució que els hòbbits poguessin veure o escoltar; però en Glorfíndel s’aturava sovint i escoltava un instant, quan ells anaven quedant enrere, i una mirada d’ansietat enterbolia el seu rostre. Un o dos cops parlà amb en Gambús en llengua èlfica.

Per neguitosos que estiguessin els seus guies, era evident, tanmateix, que els hòbbits aquella nit no podien continuar endavant. Caminaven a batzegades, trontollant de cansament, i incapaços de pensar en res que no fossin els seus peus i les seves cames. El dolor d’en Frodo havia redoblat i, durant el dia, les coses al seu voltant s’esborraren i esdevingueren ombres d’un gris espectral. Quasi es congratulà del tomb de la nit, perquè aleshores el món li semblà menys pàl·lid i buit.

Quan l’endemà al matí tornaren a reprendre la marxa, els hòbbits encara estaven esgotats. Continuaven quedant moltes milles de camí entre ells i el Gual, i van ranquejar endavant al pas més viu de què eren capaços.

—El nostre perill és molt més gran a partir d’ara i fins al riu —va dir en Glorfíndel—, perquè el cor em diu que els perseguidors vénen ràpidament al nostre encalç, i que un altre perill ens pot estar esperant al Gual.

La Carretera continuava baixant gradualment, i ara en alguns llocs creixia un bon tou d’herba als marges, pel qual els hòbbits, quan podien, procuraven de caminar-hi per descansar els seus peus escruixits. A darrera hora de la tarda arribaren a un indret on la Carretera es ficava inesperadament sota l’obagor fosca d’uns pins alts, i després entraren en un congost fondo, de parets rectes i humides, obertes en la pedra vermellosa. Els seus ecos ressonaven mentre corrien endavant; i semblava dur-los el so de moltes altres petjades que seguien les seves. Tot d’una, la Carretera, com a través d’un portal de llum, tornà a sortir del final d’aquell túnel a cel obert. I allí, al capdavall d’un declivi molt pronunciat, van veure, al seu davant, un terreny pla que devia tenir, si fa no fa, cosa d’una milla, i, després, el Gual de Rivendell. A l’altra riba hi havia un marge tallat i marronós, per on s’enfilava un caminet serpentejant; i al darrere les muntanyes altes anaven pujant, serra damunt serra, i cim damunt cim, fins al cel que ja s’obscuria.

Encara se sentia com una remor de peus que els encalcessin per aquell congost al seu darrere; un soroll veloç com si un vent s’aixequés i es vessés entre les branques dels pins. En un segon en Glorfíndel es girà i escoltà, i després va córrer endavant amb un crit:

—Fugiu! —cridà—. Fugiu! L’Enemic és aquí!

El cavall blanc saltà endavant. Els hòbbits van córrer baixada avall. En Glorfíndel i en Gambús els seguien com a rereguarda. Només havien recorregut la meitat de la part plana, quan de sobte se sentí el soroll del galop d’uns cavalls. De l’obertura que hi havia entre els arbres que acabaven de passar, en sortí un Genet Negre. Fermà el seu cavall i es detingué, trontollant sobre la sella. Un altre el seguí, i un tercer; i després encara dos més.

—Cavalqueu endavant! Cuiteu! —cridà en Glorfíndel a en Frodo.

Però aquest no l’obeí tot seguit, perquè era dominat per una estranya vacil·lació. Posant el cavall al pas, es girà a mirar enrere. Els Genets semblaven asseguts als seus grans corsers com estàtues amenaçadores damunt un turó, foscos i sòlids, mentre tots els boscos i les terres del seu voltant semblaven retrocedir amb una mena de boira. Tot d’una conegué, al cor, que li ordenaven silenciosament que esperés. I llavors la por i l’odi despertaren en ell al mateix temps. La seva mà abandonà les regnes i aferrà l’empunyadura de l’espasa, i amb un llampegueig vermell la desembeinà.

—Cavalqueu! Cuiteu, cuiteu! —cridà en Glorfíndel, i després, ben fort i clar, es dirigí al cavall en la llengua èlfica: Noro lim, noro lim, Asfaloth!

Immediatament el cavall blanc sortí endavant i va córrer com el vent per l’últim tram de la Carretera. I al mateix instant els cavalls negres sortiren disparats, pendent avall, en persecució seva, i els Genets prorromperen en un crit terrible, com els que en Frodo havia sentit en la distància, omplint d’horror els boscos del Quartó Est. I el crit va rebre resposta, i, per a desesperació d’en Frodo i dels seus amics, d’entre els arbres i les roques, més lluny, a l’esquerra, sortiren volant quatre Genets més. Dos galoparen cap a en Frodo, i dos més van córrer com a bojos cap al Gual per tal de tallar-li la fugida. Al hòbbit li semblà que corrien com el vent i que es feien ràpidament més grans i foscos, a mesura que llur curs convergia amb el seu.

Mirà un segon per damunt de l’espatlla. Ja no podia veure els seus amics. Els Genets que l’encalçaven anaven quedant ressagats: ni els seus imponents corsers no podien equiparar-se en velocitat al blanc cavall èlfic d’en Glorfíndel. Tornà a mirar endavant, i les seves esperances migraren. No semblava haver-hi forma d’assolir el Gual abans que els altres que l’esperaven emboscats li tallessin el pas. Ara els podia distingir amb tota claredat: semblaven haver-se desprès de les capes i caputxes negres, i anaven vestits de blanc i gris. Les seves mans pàl·lides sostenien espases i duien elms al cap. Els seus ulls freds espurnejaven, i el cridaven amb veus malèfiques.

El terror s’emparà ara de tot l’enteniment d’en Frodo. Ja no pensà en la seva espasa. Ni cridà. Tancà els ulls i s’arrapà a la crinera del cavall. El vent li xiulava a les orelles, i els picarols de l’arnès tritllejaven desfermats i estridents. Un alè de fred mortal el fiblà com una llança, mentre el cavall èlfic, amb una darrera embranzida, com un llamp de foc blanc, accelerant com si tingués ales, passava davant mateix de la cara del més avançat dels Genets.

En Frodo sentí l’esquitx de l’aigua, que escumejà als seus peus. Sentí un ràpid impuls i la pujada, quan el cavall sortia del riu i maldava per pujar pel senderó pedregós. Ja s’enfilaven per l’altra riba. Ja havien travessat el Gual.

Els perseguidors, emperò, el seguien de prop. Al capdamunt del marge, el cavall s’aturà i es girà, renillant amb feresa. A baix, a la vora de l’aigua, hi havia nou Genets, i l’esperit d’en Frodo s’esporuguí davant els seus rostres enlairats. No sabia que hi hagués res que els impedís de travessar amb la mateixa facilitat amb què ell ho havia fet; i li semblava que era inútil d’intentar fugir pel camí llarg i incert que duia des del Gual cap a Rivendell un cop els Genets l’haguessin creuat. En qualsevol cas sentí una veu imperiosa que l’urgia a detenir-se. L’odi tornà a créixer en ell, però ara ja no tenia força per rebutjar-lo.

Tot d’una el Genet més avançat esperonà el seu cavall endavant. L’animal s’immobilitzà davant l’aigua i tirà enrere. Amb un gran esforç en Frodo s’assegué ben dret i brandí l’espasa.

—Torneu-vos-en! —cridà—. Torneu a la Terra de Mórdor, i no em seguiu més!

La seva veu sonà esprimatxada i estrident a la seva oïda. Els Genets s’aturaren, però en Frodo no tenia el poder d’en Bombadil. Els seus enemics se’n van riure amb una rialla de menyspreu, esfereïdora.

—Torna! Torna! —li cridaven—. Nosaltres et durem a Mórdor!

—Aneu-vos-en! —mormolà.

—L’Anell! L’Anell! —cridaven amb veus mortíferes; i immediatament llur cabdill esperonà el cavall cap a l’aigua, seguit de prop per dos més.

—Per Élbereth i Lúthien la Bella! —va dir en Frodo amb un darrer esforç, brandint ben alta l’espasa—, ni m’agafareu a mi, ni obtindreu l’Anell!

Llavors el cabdill dels Genets Negres, que ja era a mig camí pel Gual, es dreçà amenaçador en els estreps, i aixecà la mà. En Frodo quedà mut. Sentí que la llengua se li enganxava a la boca, i que el cor li bategava amb feixugor. La seva espasa es trencà i caigué de la seva mà tremolosa. El cavall èlfic es féu enrere i renillà. El capdavanter dels cavalls negres ja gairebé es disposava a petjar l’altra riba.

En aquell mateix instant se sentí un brogit i una eixordadissa: un soroll d’un corrent d’aigua que arrossegava moltes pedres. De manera borrosa en Frodo va veure com el riu que corria als seus peus creixia, i que pel seu llit es desfermaven emplomallades ones escumoses. A en Frodo li semblà que hi havia flames blanques pampalluguejant a les crestes i mig imaginà que entre la torrentada veia genets blancs cavalcant, cavalls blancs amb crineres bromeroses. Els tres Genets que encara eren enmig del Gual foren esclafats: van desaparèixer, negats de cop sota l’escuma colèrica. Els que venien darrere s’enretiraren, esbalaïts.

Amb les últimes forces dels sentits que li fallaven, en Frodo sentí crits i li semblà veure, darrere dels Genets que vacil·laven a la riba, una figura resplendent de llum blanca; i, seguint-la, petites formes com ombres que corrien brandant tions encesos que refulgien rojos enmig de la boira grisa que anava caient sobre el món.

Els cavalls negres enfolliren, i saltant endavant, aterrits, precipitaren llurs genets cap a aquella incontenible riuada. Els seus xiscles agudíssims quedaren ofegats pel brogit del riu que se’ls enduia. Aleshores en Frodo s’adonà que queia, i l’eixordadissa i la confusió semblaren augmentar i embolcallar-lo juntament amb els seus enemics. I no sentí ni veié res més.





LLIBRE SEGON





Capítol I

MOLTS ENCONTRES


Quan en Frodo es despertà descobrí que estava allitat. Al principi pensà que havia dormit més del compte, després d’un somni llarg i desagradable que encara li planava al límit mateix de la memòria. O potser havia estat malalt? El sostre, però, semblava estrany; era pla, i tenia unes bigues fosques ricament tallades. Restà estirat una mica més contemplant les clapes de sol a la paret, i escoltant el so d’una cascada.

—On sóc, i quina hora és? —va dir en veu alta, al sostre.

—Ets a la Casa de N’Élrond, i són les deu del matí —va dir una veu—. Del matí del dia vint-i-quatre d’octubre, si t’interessa saber-ho.

—Gàndalf! —exclamà en Frodo, asseient-se al llit. I allí hi havia el vell màgic, assegut en una cadira, al costat de la finestra oberta.

—Efectivament —va dir—. Sóc aquí. I tu també tens sort de ser-hi després de totes les bajanades que has fet d’ençà que sortires de casa.

En Frodo tornà a jeure. Se sentia massa a gust i tranquil per discutir i, en tot cas, no creia que pogués triomfar en aquella disputa. Ara ja estava totalment despert, i el record del viatge li retornava: la desastrosa «drecera» a través del Bosc Vell; l’«accident» a El Cavallet Presumit; i la seva follia de posar-se l’Anell a la coma de la Pica del Temps. Mentre remembrava totes aquestes coses i provava debades de recordar l’arribada a Rivendell, es produí un llarg silenci, trencat només per les breus pipades que en Gàndalf feia a la seva pipa, mentre llançava anelles de fum blanc per la finestra.

—On és en Sam? —preguntà finalment en Frodo—. I els altres? Estan bé?

—Sí, tots estan sans i estalvis —respongué en Gàndalf—. En Sam ha estat aquí fins que l’he enviat a descansar una mica, deu fer una mitja horeta.

—Què va passar al Gual? —va demanar en Frodo—. Tot em semblava, en certa manera, tan borrós… I encara m’ho sembla.

—Sí, és normal; començaves a apagar-te —va explicar en Gàndalf—. La ferida finalment s’havia apoderat de tu. Unes hores més i ja no t’hauríem pogut ajudar. Però he de dir, benvolgut hòbbit, que tens molta força! Com ja vas demostrar al Túmul. Allò sí que va ser arribar i moldre: potser el moment més perillós de tots. Tant de bo haguessis pogut resistir a la Pica del Temps.

—Veig que ja sabeu moltes coses —va dir en Frodo—. Del Túmul no n’he parlat pas, amb els altres. Al principi perquè era massa horrorós, i després perquè teníem altres coses en què pensar. Com ho sabeu?

—Has xerrat molt mentre dormies, Frodo —va dir amablement en Gàndalf—, i no m’ha costat gaire llegir en el teu pensament i en la teva memòria. No t’hi capfiquis! Encara que acabi de parlar de «bajanades», no volia dir això. Crec que et mereixes tots els respectes, i els altres també. És una empresa considerable haver arribat tan lluny, i salvant tants de perills, i conservant encara l’Anell.

—Sense en Gambús no ho hauríem aconseguit pas —va dir en Frodo—. Però us necessitàvem. No sabia què fer sense vós.

—M’he vist retardat —va dir en Gàndalf—, i això per poc representa la nostra ruïna. I, amb tot, no n’acabo d’estar segur; potser ha estat millor així.

—M’agradaria tant saber què ha succeït!

—Cada cosa al seu temps! Avui se suposa que no has de parlar ni preocupar-te de res, són ordres de N’Élrond.

—Però si xerro deixaré de rumiar i de preocupar-me, que són coses que encara em cansen més —va justificar-se en Frodo—. Ara ja estic ben despert, i recordo tantes coses que necessiten explicació… Per què us heu retardat? Això, almenys, m’ho hauríeu de dir.

—Aviat sabràs tot que desitges saber —va dir en Gàndalf—. De seguida que estiguis recuperat tindrem un Consell. De moment només et diré que em tenien captiu.

—Vós, captiu? —proferí en Frodo.

—Sí, jo, Gàndalf el Gris —va dir el màgic amb solemnitat—. Al món existeixen molts poders, tant bons com dolents. I alguns són més forts que jo. Contra d’altres encara no m’he comparat. Però s’acosta la meva hora. El senyor Mórgul i els seus Genets Negres ja han sortit. S’acosta la guerra!

—Ja sabíeu que existien els Genets…, abans que me’ls trobés?

—Sí, ho sabia. I fins i tot te’n vaig parlar una vegada; perquè els Genets Negres són els Espectres de l’Anell, els Nou Servidors del Senyor dels Anells. Però no sabia que s’havien tornat a posar en peu de lluita, o hauria fugit amb tu tot d’una. Només me’n van arribar notícies després d’haver-te deixat, al juny; però aquesta és una història que haurà d’esperar. De moment ens hem salvat d’un desastre, gràcies a l’Àragorn.

—Sí —va dir en Frodo—, ha estat en Gambús qui ens ha salvat. Tot i que al principi en vaig tenir una mica de por. I em penso que en Sam mai no acabà de confiar-hi del tot, almenys no fins que topàrem amb en Glorfíndel.

En Gàndalf va somriure.

—Ja m’han contat això d’en Sam —va dir—. Però ara ja no té cap dubte.

—M’alegra —féu en Frodo—. Perquè li he agafat molt d’afecte, a en Gambús. Bé, afecte no és el mot apropiat. Vull dir que me l’estimo; encara que de vegades sigui tan estrany i tristot. La veritat és que, sovint, em fa pensar en vós. No sabia que existís Gent Grossa d’aquesta mena. Jo creia que, bé, que simplement eren grans, i força babaus: simpàtics i babaus com el senyor Oliu, o estúpids i malvats com en Bill Falgueres. Però la veritat és que, a La Comarca, potser amb excepció de la gent de Bree, no en sabem gran cosa, dels homes.

—Si creus que el vell senyor Oliu és un babau, ja veig que realment no en saps gran cosa —va dir en Gàndalf—. En el seu terreny és prou entenimentat. No pensa tant com xerra, i ho fa més a poc a poc; però, si li dónes temps, és capaç de veure-hi a través d’una paret de pedra (com diuen a Bree). A la Terra Mitjana, però, en queden pocs com l’Àragorn, fill d’Àrathorn. La raça dels Reis de l’altre costat de la Mar està pràcticament extingida. És possible que aquesta Guerra de l’Anell sigui la seva darrera aventura.

—Voleu dir que en Gambús és de la família dels antics Reis? —va dir en Frodo meravellat—. Pensava que havien desaparegut feia molt de temps. Creia que només era un Muntaner.

—Només un Muntaner! —cridà en Gàndalf—. Estimat Frodo, això és precisament el que són els Muntaners: els últims vestigis que queden al nord d’aquell gran poble, els Homes de l’Oest. Ja m’han ajudat en ocasions anteriors, i tornaré a necessitar llur ajut en els dies venidors; perquè hem arribat a Rivendell, però l’Anell encara no ha arribat al seu descans final.

—Suposo que no —acceptà en Frodo—. Però, fins ara, el meu únic pensament ha estat d’arribar aquí; i espero que no hagi d’anar gaire més lluny. És agradabilíssim de poder descansar sense fer res més. Ja he tingut un mes d’exili i d’aventura, i em penso que amb això ja en tinc ben bé prou.

Callà i va tancar els ulls. Després d’una breu pausa tornà a parlar:

—He estat calculant i no hi ha manera de sumar dies fins al vint-i-quatre d’octubre. Hauria de ser vint-i-u. Devíem arribar al Gual el dia vint.

—Doncs ja has parlat i rumiat més del que et convé —va dir en Gàndalf—. Com et sents el costat i l’espatlla?

—No ho sé —va respondre en Frodo—. No me’ls sento gens, que ja és una millora, però… —i va fer un esforç— ja puc moure una mica el braç. Sí, ja es revifa. I no el tinc fred —afegí tot palpant-se la mà esquerra amb la dreta.

—Fantàstic! —va dir en Gàndalf—. Va guarint de pressa. Aviat tornaràs a trobar-te bé. Ha estat N’Élrond qui t’ha salvat: t’ha estat curant dies sencers, d’ençà que et dugueren.

—Dies? —va estranyar-se en Frodo.

—Bé, quatre nits i tres dies, per ser exacte. Els elfs et van dur des del Gual la nit del vint, i aquí és on has perdut el compte. Ens has tingut molt preocupats, i en Sam pràcticament no s’ha apartat del teu costat, ni de dia ni de nit, excepte per dur encàrrecs. En guariments, N’Élrond és un savi, però les armes del nostre Enemic són funestes. Si t’he de dir la veritat, jo tenia molt poques esperances; perquè sospitava que t’havia quedat algun fragment de la fulla dintre la ferida cicatritzada. Però fins anit no hi hagué manera de trobar-lo. Llavors N’Élrond te’n va treure una esberla. Estava molt endins, i s’anava endinsant més i més.

En Frodo s’estremí recordant aquell coltell cruel, amb la fulla oscada, que s’havia fos a les mans d’en Gambús.

—No t’espantis! —va dir en Gàndalf—. Ara ja te l’han treta. I l’han fosa. I, pel que sembla, els hòbbits són difícils de rematar. He conegut guerrers forts de la Gent Grossa que haurien estat ràpidament destruïts per aquesta esberla que tu has dut durant disset dies.

—Què m’haurien fet? —demanà en Frodo—. Què intentaven fer, els Genets?

—Intentaven travessar-te el cor amb un coltell de Mórgul que resta a la ferida. Si ho haguessin aconseguit, t’hauries convertit en un d’ells, només que més feble i a les seves ordres. Hauries esdevingut un Espectre sota el domini del Senyor Fosc; i ell t’hauria turmentat per intentar de guardar el seu Anell, si és que hi ha algun turment més gros que veure-te’n desposseït i contemplar-lo en la seva mà.

—Sort que no em vaig adonar d’aquest perill horrible! —va dir amb feblesa en Frodo—. Tenia una por mortal, evidentment; però si hagués sabut això, no hauria gosat ni tan sols moure’m. És un miracle que me n’hagi escapat!

—Sí, la sort o el destí t’han ajudat —va dir en Gàndalf—, i no cal dir que el valor també. Perquè si no et van arribar a tocar el cor, i només t’infligiren la nafra de l’espatlla, fou gràcies al fet que resistires fins al final. Però, com se sol dir, te’n vas salvar pels pèls. El perill més greu de tots el vas córrer mentre duies l’Anell posat, perquè durant aquest temps tu també mig pertanyies al món espectral, i ells t’haurien pogut agafar. Tu els podies veure, i ells et podien veure.

—Ho sé —va dir en Frodo—. Fou terrible arribar a resistir-hi! Però, com és que tots podíem veure els seus cavalls?

—Perquè són cavalls de debò; igual que els vestits negres que duen: vestits reals que així donen forma a la seva falta d’existència quan han de tractar amb els vius.

—I com és possible que aquests cavalls acceptin aquesta mena de genets? Tots els altres animals surten esparverats quan se’ls acosten, fins i tot el cavall èlfic d’en Glorfíndel. Els gossos udolen i les oques es posen a xisclar.

—Perquè aquests són cavalls nascuts i criats al servei del Senyor Fosc, a Mórdor. No tots els seus servidors i possessions són espectrals! Té orcs i ogres, i wargs i homes-llop; i ha tingut i encara té molts homes, guerrers i reis, que caminen vius sota el sol, i que tanmateix es troben sota el seu imperi. I llur nombre creix de dia en dia.

—I, aleshores, Rivendell i els elfs…? És segur, Rivendell?

—Sí, de moment sí; haurien de conquerir tota la resta. Els elfs potser temen el Senyor Fosc, i és possible que fugin davant d’ell, però no el tornaran a escoltar mai més, ni el serviran. I aquí, a Rivendell, viuen encara alguns dels seus principals adversaris, els Savis èlfics, senyors dels Éldars de més enllà de les mars més remotes. Ells no temen els Espectres de l’Anell, perquè aquells que han sojornat al Reialme Benaventurat viuen a la vegada a tots dos mons, i tenen un gran poder contra tots dos, contra el Visible i contra l’Invisible.

—Em va semblar veure una figura blanca que resplendia i que no es feia borrosa com les altres. Era la d’en Glorfíndel, doncs?

—Sí, per un moment el vas veure com és a l’altre costat: un dels més poderosos dels Primogènits. És un senyor èlfic, d’una dinastia de prínceps. Naturalment a Rivendell hi ha poder per resistir el de Mórdor durant algun temps, i a d’altres llocs encara hi ha d’altres poders. I també hi ha poder, d’una altra mena, a La Comarca. Però tots aquests indrets, si les coses continuen com fins ara, aviat esdevindran illes assetjades. El Senyor Fosc està empenyent amb tota la seva força.

»Tot i amb això —afegí, aixecant-se de cop i traient el mentó enfora, mentre la seva barba esdevenia rígida i encarcarada com un filferro—, hem de mantenir el valor. Aviat et trobaràs millor, si no et mato de tant xerrar. Ara ets a Rivendell i, de moment, no cal que et preocupis per res.

—El meu valor, ja l’he gastat tot —va dir en Frodo—, però de moment no estic preocupat. Parleu-me només dels meus amics, i expliqueu-me la fi del que succeí al Gual, perquè no puc estar-me de preguntar-ho, i amb això ja en tindré prou. Després crec que dormiré una altra miqueta; però no crec que pugui tancar els ulls fins que hàgiu acabat el relat.

En Gàndalf acostà la cadira al llit, i observà amb atenció en Frodo. El seu rostre havia recuperat el color, i la seva mirada era clara, estava plenament despert i conscient. Somreia, i no semblava que patís cap mal. Però la mirada del màgic va percebre un petit canvi, com una mena de toc de transparència en tot ell, especialment evident a la mà esquerra, que tenia a fora, damunt del cobrellit.

«És el mínim que podem esperar», es va dir en Gàndalf. «Encara no està ni mig curat, i el que haurà de passar a la fi és quelcom que ni el mateix Élrond és capaç de predir. Però no per a mal, em penso. Potser, per a aquells ulls que són capaços de veure-hi, esdevindrà com un cristall ple d’una llum clara».

—Tens un aspecte esplèndid —va dir en veu alta—. M’arriscaré a explicar-te una breu història sense consultar N’Élrond. Però seré força breu, ho sento, i després has de tornar a dormir. Això és el que s’hi esdevingué, pel que jo he pogut deduir-ne: els Genets es dirigiren directament contra la teva persona, en el moment mateix que tu fugies. Ja no els calia el guiatge dels seus cavalls: com que ja et trobaves al llindar del seu món, per a ells havies esdevingut visible. I, a més, l’Anell els atreia. Els teus amics saltaren cap a un costat, fora del camí, o els haurien aixafat amb els cavalls. Sabien que ja res no podia salvar-te, si no ho aconseguia el cavall blanc. Els Genets eren massa ràpids per agafar-los i massa nombrosos per oposar-s’hi. I a peu ni l’Àragorn ni en Glorfíndel junts no haurien pogut resistir contra els Nou a la vegada.

»Quan els Espectres de l’Anell passaren com una exhalació, els teus amics hi van córrer al darrere. Prop del Gual, hi ha una petita fondalada, dissimulada per alguns arbres raquítics. Allí s’apressaren a encendre foc perquè en Glorfíndel sabia que, si els Genets intentaven travessar, baixaria la riuada i aleshores haurien d’enfrontar-se als que haguessin pogut quedar en aquella banda del riu. Quan la revinguda del riu va començar a baixar, sortí corrent, seguit de l’Àragorn i dels altres, amb tions encesos. Enxampats entre el foc i l’aigua, i veient que el senyor èlfic estava en plena còlera, els Genets s’acovardiren, i els seus cavalls sortiren mig enfollits. Tres se’ls va endur la primera revinguda de la riuada; els altres es van veure llançats a l’aigua pels seus cavalls, i derrotats.

—I amb això s’han acabat els Genets Negres? —demanà en Frodo.

—De cap manera —li explicà en Gàndalf—. Els seus cavalls poden haver mort i, sense ells, és com si fossin invàlids. Però els Espectres de l’Anell no poden ser destruïts amb tanta facilitat. De tota manera, de moment no ens en cal témer res. Els teus amics creuaren en baixar la riuada i et van trobar, tombat, de bocaterrosa, dalt de l’altre marge, amb l’espasa trencada sota el cos. El cavall vigilava al teu costat. Estaves pàl·lid i fred, i van témer que fossis mort, o pitjor encara. La gent de N’Élrond va sortir al teu encontre i et van dur a poc a poc fins a Rivendell.

—Qui provocà la riuada? —demanà en Frodo.

—Fou N’Élrond qui l’ordenà —replicà en Gàndalf—. El riu d’aquesta vall es troba sota el seu poder, i pot créixer d’ira quan N’Élrond té una gran necessitat de barrar el Gual. Al mateix instant en què el capità dels Espectres de l’Anell es ficà a l’aigua, es desfermà la riuada. Encara que no m’estigui bé de dir-ho, jo hi vaig afegir alguns tocs personals: potser no te’n vas adonar, però algunes de les onades van prendre la forma de grans cavalls blancs amb genets també blancs i lluents; i hi havia moltes pedrotes demolidores arrossegades pel corrent. Per un moment vaig témer que potser havíem desencadenat un cop de còlera massa poderós, i que la riuada quedaria fora de control i se us emportaria a tots. Les aigües que baixen de les neus de les Muntanyes Boiroses tenen una força increïble.

—Sí, ara ho recordo —va dir en Frodo—; aquell brogit tremebund. Pensava que m’ofegava, amb els meus amics, enemics i tota la resta. Per sort ja som en un lloc segur!

En Gàndalf dirigí una ràpida llambregada a en Frodo, però aquest ja havia clos els ulls.

—Sí, de moment tots esteu sans i estalvis. Aviat hi haurà festes i gatzara per celebrar la victòria al Gual del Bruinen, i tots hi ocupareu llocs d’honor.

—Fantàstic! —va dir en Frodo—. És meravellós que N’Élrond, i en Glorfíndel i aquests grans senyors, sense oblidar-me d’en Gambús, es prenguin tantes preocupacions i es mostrin tan amables amb mi.

—Bé, hi ha moltes raons perquè ho facin —va dir en Gàndalf, somrient—. Jo en sóc una de bona. I l’Anell n’és una altra, i tu ets el portador de l’Anell. I, a més, ets l’hereu d’en Bilbo, que va ser el descobridor de l’Anell.

—El bon Bilbo! —va dir en Frodo, somicant—. Em pregunto on deu parar. M’agradaria que fos aquí i que pogués sentir tota aquesta història. Es posaria a riure. La vaca a la Lluna saltà d’espetec! I aquell pobre ogre!

I amb aquests mots quedà profundament adormit.



Ara en Frodo es trobava segur a la Darrera Llar Acollidora a l’est de la Mar. Aquella casa era, tal com l’havia descrit en Bilbo feia molt de temps, «la mansió perfecta, tant si us plaïa menjar, com dormir, treballar, escoltar rondalles o cançons, o simplement seure i reflexionar millor, o una agradosa barreja de totes aquestes activitats». Només ser-hi ja dissipava el cansament, la por i la tristesa.

Quan la tarda començava a caure, en Frodo es tornà a despertar, i s’adonà que ja no li calia descansar ni dormir, i que tenia ganes de menjar i de beure, i segurament, en acabat, de cantar i de contar rondalles. Saltà del llit i descobrí que el seu braç ja tornava a moure’s pràcticament com sempre s’havia mogut. Trobà disposats uns vestits nets, de tela verda, que li anaven a mida. S’esguardà en un mirall i el sobtà trobar-se amb una imatge molt més prima del que recordava: s’assemblava molt a aquell nebot jovenet d’en Bilbo que solia sortir a fer grans excursions per La Comarca; però la seva mirada era pensarosa.

—Sí, has vist més d’un parell de coses des de l’última vegada que et vas contemplar en un mirall —va dir a la seva imatge—. Apa, ara, a divertir-se força!

En Frodo es deixondí i xiulà una cançoneta. En aquell mateix instant trucaren a la porta, i aparegué en Sam. Va córrer cap a en Frodo i li agafà la mà esquerra, d’una manera una mica maldestra, amb timidesa. La hi fregà amablement i després s’enrojolà i s’apartà atropelladament.

—Hola, Sam! —va dir en Frodo.

—Està calenta! —va dir en Sam—. Em refereixo a la seva mà, senyor Frodo. Durant aquestes nits tan llargues la tenia tan glaçada… Ara sí que podem cantar victòria! —cridà, girant-se cap a ell amb ulls brillants i ballant més alegre que un gínjol—. Com m’alegra de veure’l llevat i recuperat, senyor! En Gàndalf m’ha demanat que entrés a veure si estava preparat per anar a baix, i m’ha semblat que em volia aixecar la camisa.

—Doncs ja estic llest —va dir en Frodo—. Anem a buscar la resta de la nostra colla!

—Jo li puc ensenyar el camí, senyor —va dir en Sam—. Aquesta és una casa molt gran, i molt peculiar. Sempre hi ha algun racó més per descobrir i mai no saps què et trobaràs a la cantonada. I elfs, senyor! Per aquí i per allà, a dojo! N’hi ha que semblen reis, terribles i esplèndids; i d’altres d’alegrois com la canalla. I unes músiques i un cantar…, i no és que m’hagi vist amb cor per escoltar-los gaire d’ençà que vam arribar. Però començo a conèixer com circular per aquesta casa.

—Sé tot el que has estat fent, Sam —va dir en Frodo, agafant-lo del braç—. Però aquesta nit has de divertir-te, i pots escoltar fins que te n’atipis. Som-hi, guia’m per aquests corredors!

En Sam el dirigí per diversos passadissos i avall per moltes escales fins a un jardí que donava al marge espadat del riu. Els seus amics estaven asseguts en un porxo a la banda de la casa que mirava a llevant. Als seus peus la vall començava a cobrir-se d’ombres, però encara hi havia llum dalt de tot, a les cares de les muntanyes. L’aire era càlid. El so de l’aigua que corria i queia era intens, i el vespre anava ple d’una suau aroma d’arbres i de flors, com si l’estiu encara s’atardés als jardins de N’Élrond.

—Visca! —cridà en Pippin, fent un bot—. Ja és aquí el nostre noble cosí! Deixeu un lloc a en Frodo, Senyor de l’Anell!

—Moixonis! —va dir en Gàndalf des de les ombres, al fons de la porxada—. Les coses malignes no entren en aquesta vall, però, de totes maneres, no les hem d’anomenar. El Senyor de l’Anell no és en Frodo, sinó el senyor de la Torre Fosca de Mórdor, i el seu poder es torna a expandir per tot el món! Nosaltres estem asseguts en una fortalesa. I a fora es fa fosc.

—En Gàndalf no ha parat de dir floretes alegres com aquestes —comentà en Pippin—. Creu que m’ha de cridar a capítol. Ho sento, però en aquest lloc em sembla impossible de sentir-me trist o deprimit. Podria posar-me a cantar. Si sabés la cançó escaient per a aquesta avinentesa.

—Jo també em sento amb ganes de cantar —va riure en Frodo—. Tot i que, de moment, em vindria més de gust alguna coseta de menjar i de beure!

—Això rai! Aviat està resolt —va dir en Pippin—. La teva proverbial astúcia ha quedat demostrada en llevar-te precisament a l’hora de l’àpat.

—Àpat? —va fer en Merry—. Un veritable tiberi! D’ençà que en Gàndalf ha dit que estaves recuperat no han fet més que preparar-lo —i tan bon punt va haver dit això, el ning-ning de moltes campanetes els convocà al saló.

El saló de la mansió de N’Élrond era ple de gom a gom: la majoria eren elfs, tot i que també hi havia alguns convidats d’altres races. N’Élrond, tal com era el seu costum, seia en una gran butaca al cap de la llarga taula situada sobre una tarima; i, al seu costat, en una banda seia en Glorfíndel i, a l’altra, en Gàndalf.

En Frodo els contemplà esbalaït, perquè era la primera vegada que veia N’Élrond, de qui tants de relats havia escoltat; i, asseguts com eren a la seva dreta i esquerra, en Glorfíndel i fins i tot en Gàndalf, que tan bé creia conèixer, es mostraven com senyors de dignitat i de poder.

En Gàndalf era una mica més baix d’estatura que els altres dos, però la seva llarga cabellera blanca, la barbassa argentada i les espatlles amples li donaven l’aire d’un rei savi d’alguna antiga llegenda. Al seu rostre vell, sota les gruixudes celles nevades, els seus ulls foscos eren com brases que en qualsevol moment podien encendre’s amb flamarades.

En Glorfíndel era alt i esvelt; el seu cabell era or resplendent i el seu rostre, bell i jovenívol i valerós i curull de joia; els seus ulls eren lluents i intensos, i la seva veu com música; al seu front hi duia marcat el seny, i a la seva mà la força.

El rostre de N’Élrond no tenia edat, no era ni vell ni jove, tot i que hi duia escrit el record de moltes coses, alegres i penoses. El seu cabell era fosc com les ombres del capvespre, i al cap duia una petita corona d’argent, tenia els ulls grisos com un vespre clar, i en ells hi havia llum, com la llum dels estels. Semblava venerable com un rei coronat amb molts hiverns, però al mateix temps robust com un guerrer expert en la plenitud de la seva força. Era el senyor de Rivendell, i molt poderós, tant entre els elfs com entre els homes.

Al bell mig de la taula, contra les robes teixides que penjaven de la paret, hi havia una cadira sota un baldaquí, i allí seia una dama que feia goig de mirar, i tan similar, en la seva forma femenina, a N’Élrond, que en Frodo suposà que era algú de la seva família més pròxima. Era jove, però no tant. Les trenes del seu cabell fosc no tenien ni un toc de gebre, els seus braços blancs i el rostre clar eren impecables i suaus, i la llum dels estels niuava als seus ulls brillants, grisos com una nit sense núvols; i, amb tot, tenia un aspecte de reialesa, i la seva mirada era sàvia i entenimentada, com algú que ha conegut moltes coses en el transcurs dels anys. Per damunt del front duia el cap cobert amb una birreta de puntes d’argent entreteixides amb petites gemmes, d’un blanc enlluernador; però el seu abillament era d’un gris suau i no tenia altre ornament que un cinyell de fulles cisellat en argent.

Fou així com en Frodo va veure aquella que encara ben pocs mortals havien vist; Arwen, filla de N’Élrond, de qui hom deia que havia tornat a la terra el viu retrat de Lúthien; i era anomenada Undómiel, perquè era l’Estel Vespral del seu poble. Havia passat molt de temps a la terra del poble de la seva mare, a Lórien, més enllà de les muntanyes, i feia poc que havia tornat a Rivendell, a la casa de son pare. Els seus germans, Èl·ladan i Èlrohir, però, anaven rodant pel món: sovint cavalcaven fins molt lluny amb els Muntaners del nord, sense oblidar mai el turment de la seva mare a les masmorres dels orcs.

En Frodo no havia vist mai, ni imaginat al seu magí, tanta beutat en criatura viva; i se sentí sorprès i avergonyit en descobrir que tenia un lloc parat a la taula de N’Élrond entre aquella gent tan principal i bella. Tot i que tenia una cadira adient, i que hi havien disposat diversos coixins, se sentia molt petit, i força desplaçat; però aquesta sensació s’esvaní aviat. La festa fou alegre i el menjar sobrepassà tot el que la seva gana podia desitjar. Va transcórrer algun temps fins que pogué tornar a mirar al seu voltant o gosà girar-se, fins i tot, cap als seus veïns.

Primer cercà els seus amics. En Sam havia suplicat que li permetessin de servir el seu senyor, però li havien dit que, per aquesta vegada, ell també era un dels convidats d’honor. En Frodo el va veure ara, assegut amb en Pippin i en Merry, a la capçalera d’una de les taules laterals, properes a la tarima. Però no va veure en Gambús enlloc.

Al costat d’en Frodo, i a la seva dreta, seia un nan d’aspecte imposant, ricament vestit. La seva barba, molt llarga i partida al mig, era blanca, gairebé tan blanca com la roba de la seva vestimenta, blanca com la neu. Duia un cinturó d’argent, i al coll una cadena d’argent i de diamants. En Frodo deixà de menjar i se’l mirà.

—Benvingut i ben trobat! —va dir el nan, girant-se envers ell. I llavors s’aixecà realment de la cadira i va fer una reverència—. Gloin, per servir-vos —va dir, i encara s’inclinà més.

—Frodo Saquet, per servir-vos a vós i a la vostra família —va dir en Frodo correctament, alçant-se molt sorprès i fent caure els coixins—. Encerto si suposo que sou el Gloin, un dels dotze companys del gran Thorin Escut-de-Roure?

—Encerteu —va respondre el nan, bo i recollint-li els coixins i ajudant molt cortesament en Frodo a tornar a seure—. Jo no us pregunto res, perquè ja he estat assabentat que sou el parent i hereu adoptiu del nostre amic, el famós Bilbo. Permeteu-me de felicitar-vos per la vostra recuperació.

—Moltíssimes mercès —va respondre en Frodo.

—Heu tingut algunes estranyes aventures, segons he sentit a dir —prosseguí en Gloin—. M’encurioseix en gran manera de saber què pot fer que quatre hòbbits emprenguin un viatge tan llarg. No s’havia esdevingut res de semblant d’ençà que en Bilbo vingué amb nosaltres. Però potser no us ho hauria de preguntar tan directament, ja que ni N’Élrond ni en Gàndalf no semblen disposats a parlar-ne.

—Em penso que no n’hem de parlar, si més no de moment —va dir en Frodo educadament. Suposà que, ni a la casa de N’Élrond, l’afer de l’Anell no era cosa que hom anés tafanejant i, de totes passades, volia oblidar les seves preocupacions una estona—. Jo sento una similar curiositat, emperò —afegí—, per saber què ha dut un nan tan important tan lluny de la Muntanya Solitària.

En Gloin el fità.

—Si encara no ho sabeu, crec que valdrà més que, de moment, tampoc no parlem d’això. N’Élrond ja ens cridarà d’aquí a poc, em penso, i llavors crec que tots sentirem moltes coses. Però n’hi ha moltes d’altres de què parlar.

Durant la resta del sopar van estar xerrant, però en Frodo escoltà més que no parlà; perquè les notícies de La Comarca, deixant de banda l’Anell, semblaven petiteses, allunyades i vulgars, mentre que en Gloin tenia moltes coses per explicar dels esdeveniments a les regions septentrionals de les Terres Salvatges. En Frodo s’assabentà que en Grimbeorn el Vell, fill d’en Beorn, era ara senyor de molts homes fornits i que ni orcs ni llops no gosaven entrar a les seves terres, entre les Muntanyes i el Bosc Llobregós.

—I tant —va dir en Gloin—, si no fos pels beornencs, el pas de Dale a Rivendell ja faria molt de temps que fóra tallat. Són homes ardits i mantenen obert el Coll Alt i el Gual del Carrock. Però s’ho saben fer pagar —afegí amb un bellugueig del cap—, i, com en Beorn als temps antics, no es mostren gaire amistosos amb els nans. Això sí, s’hi pot confiar, i això, en els temps que corren, ja és dir molt. Enlloc no hi ha homes que ens tinguin tanta amistat com els homes de Dale. Són bona gent, els bardencs. El nét d’en Bard, l’Arquer, és qui els governa, Brand fill d’en Bain fill d’en Bard. És un rei fort i el seu reialme ara s’estén ben cap al sud i cap a l’est d’Ésgaroth.

—I de la vostra gent, què me’n dieu? —va preguntar en Frodo.

—Us en podria dir moltes coses, bones i dolentes —respongué en Gloin—; i la veritat és que la majoria són bones: fins ara hem estat de sort, tot i que no podem escapar-nos de les tenebres d’aquests temps. Si realment voleu saber de nosaltres, us puc posar al corrent amb molt de gust. Però atureu-me quan us en cansi! La llengua dels nans no coneix aturador quan es tracta d’explicar les seves meravelles, segons diuen.

I, amb aquests mots, en Gloin s’embarcà en una prolixa descripció de les fetes del regne dels nans. Estava encantat de la vida d’haver trobat algú que l’escoltés amb tanta educació; perquè en Frodo no donava senyals d’avorriment i no féu cap intent per canviar de tema, tot i que, a dir veritat, no trigà gaire a trobar-se bastant perdut entre tots aquells noms estranys de gent i llocs que mai no havia sentit anomenar. Li interessà, però, escoltar que en Dain encara era el Rei sota la Muntanya, i que ara ja era vell (ja havia celebrat el seu dos-cents cinquantè aniversari), venerable, i fabulosament ric. Dels deu companys que havien sobreviscut a la Batalla dels Cinc Exèrcits, set eren encara amb ell: Dwalin, Gloin, Dori, Nori, Bifur, Bofur i Bombur. En Bombur ara era tan gras, que ja no es podia moure més que del seu sofà a la cadira de la taula, i l’havien d’aixecar entre sis nans joves.

—I què se n’ha fet, d’en Balin i de l’Ori i de l’Oin? —preguntà en Frodo.

Una ombra creuà el rostre d’en Gloin.

—No ho sabem —va respondre—. És principalment a causa d’en Balin que he vingut a demanar consell als qui viuen a Rivendell. Però aquesta nit cal parlar de coses més alegres!

En Gloin començà aleshores a parlar de les obres del seu poble, i explicà a en Frodo els grans treballs efectuats a Dale i a sota la Muntanya.

—I ens ha anat bé —va dir—. Però en el treball dels metalls no ens podem comparar amb els nostres pares, molts secrets dels quals es van perdre. Forgem bones armadures i espases de qualitat, però ja no podem tornar a fer cotes de malla o fulles de tall comparables a les que es forjaren abans de l’arribada del drac. Només en la mineria i en la construcció hem superat els temps antics. Hauríeu de veure els canals de Dale, Frodo, i les fonts, i els llacs! Hauríeu de veure les carreteres empedrades amb llambordes de molts colors! I les sales i els carrers en forma de caverna per sota terra amb arcs cisellats com si fossin arbres; i les terrasses i torres als vessants de la Muntanya! Aleshores us adonaríeu que no hem romàs amb els braços plegats.

—Si algun dia puc, vindré a veure-ho —va dir en Frodo—. En Bilbo sí que hauria quedat sorprès de veure tants de canvis a la Desolació de Smaug!

En Gloin esguardà en Frodo i somrigué.

—Us l’estimàveu molt, en Bilbo, oi que sí? —preguntà.

—Sí —va respondre en Frodo—. M’estimaria més veure’l a ell que no pas veure totes les torres i tots els palaus del món.

Finalment la festa arribà a l’acabament. N’Élrond i Arwen s’alçaren i van recórrer el saló, i el seguici sortí darrere d’ells en l’ordre oportú. Les portes foren obertes de bat a bat, i continuaren per un gran corredor i a través d’unes altres portes, fins a arribar en un altre saló més llunyà. Aquest no tenia taules, però hi havia un gran foc encès en una llar molt gran, sostinguda a ambdues bandes per pilars cisellats.

En Frodo es trobà caminant al costat d’en Gàndalf.

—Aquest és el Saló del Foc —explicà el màgic—. Aquí escoltaràs molts contes i cançons…, si pots mantenir-te despert. Però, a excepció dels dies assenyalats, normalment és buit i silenciós, i aquí sol venir la gent que desitja tranquil·litat, i poder rumiar. Sempre hi ha el foc encès, durant tot l’any, però, fora d’això, quasi no hi ha cap altra llum.

Mentre N’Élrond entrava i es dirigia cap al setial que hi tenia disposat, els cantors èlfics començaren a tocar una música agradosa. El saló s’anà omplint a poc a poc, i en Frodo contemplà meravellat els múltiples rostres bells que es trobaven allí aplegats; la llum daurada del foc jugava damunt seu i mirallejava en llurs cabells. De sobte advertí, no gaire lluny de la llar de foc, una figura petita i fosca, asseguda en un tamboret, amb l’esquena recolzada en una columna. Al seu costat, a terra, hi havia una copa i una mica de pa. En Frodo es preguntà si podia tractar-se d’un malalt (si mai hi havia algú que emmalaltís, a Rivendell), i si per això no havia pogut assistir a la festa. Semblava tenir el cap adormit i caigut sobre el pit, i un plec de la seva capa fosca li tapava la cara.

N’Élrond es dirigí endavant i s’atansà a la figura callada.

—Desperteu, bon mestre! —va dir, amb un somriure. Després, girant-se cap a en Frodo, li féu senyal que s’hi atansés—. Ara, per fi, ha arribat l’hora que tant havíeu desitjat, Frodo —va dir—. Aquí teniu un amic que heu enyorat des de fa molt de temps.

La figura fosca alçà el cap i descobrí la seva cara.

—Bilbo! —cridà en Frodo, reconeixent-lo de cop, i corregué endavant.

—Hola, Frodo, xicot! —va dir en Bilbo—. De manera que per fi has arribat. Esperava que te’n sortissis. Molt bé, molt bé! De manera que tota aquesta tabola és en honor teu, segons m’han dit. Espero que en frueixis.

—Com és que no hi eres? —demanà en Frodo—. Com és que no m’han permès veure’t abans?

—Perquè estaves dormint. Jo a tu prou que t’he vist. He estat assegut al teu costat amb en Sam cada dia. Pel que fa a la festa, la veritat és que aquestes coses ja no m’atreuen gaire. I tenia una altra cosa per fer.

—Què feies?

—Què volies que fes? Seure i pensar. Ara m’hi dedico molt, a això, i, per regla general, aquest és el millor lloc per fer-ho. Desperteu, sí…, sí… —va dir, fent l’ullet a N’Élrond. A la seva mirada hi havia un guspireig brillant i, que en Frodo distingís, no hi havia cap indici d’haver dormit—. Desperteu! No estava pas adormit, senyor Élrond. I si ho voleu saber, tots heu sortit de la vostra festa una mica massa aviat, i m’heu destarotat… a mig compondre una cançó. M’havia quedat aturat en un o dos versos, i hi estava rumiant; però ara suposo que ja no em sortiran mai més. Hi haurà tanta saragata de cançons, que les idees se m’esborraran totalment del cap. Hauré de fer que el meu amic el Dúnadan m’ajudi. On para?

N’Élrond va riure.

—Ja el trobaran —va dir—. I llavors vosaltres dos us en podreu anar en un racó i acabar la vostra comesa, i nosaltres l’escoltarem i la judicarem abans que acabi la nostra festa —i enviaren l’encàrrec a l’amic d’en Bilbo, tot i que ningú no sabia on parava, ni per què no havia assistit a la festa.

Mentrestant en Frodo i en Bilbo van seure de costat, i en Sam s’hi acostà ràpidament i es col·locà ben a prop d’ells. Van estar xerrant en veu baixa, sense parar esment en la joia i la música que es produïa al saló. En Bilbo no tenia gaires coses per explicar de la seva vida. Després de deixar Hobbiters havia estat errant sense un propòsit definit, per la Carretera i per les contrades que hi havia a banda i banda. D’alguna manera, però, la seva meta sempre havia estat arribar a Rivendell.

—Vaig arribar-hi sense gaire aventura —va dir—, i després d’un descans vaig anar amb els nans a Dale: el meu últim viatge. Ja no tornaré a viatjar. El vell Balin no hi era. I aleshores vaig tornar aquí, i aquí continuo. He fet una mica de tot. He escrit una mica més del meu llibre. I, naturalment, invento algunes cançons. De tant en tant les canten: però només per fer-me content, em penso; perquè, com podeu suposar, no són prou bones per a Rivendell. I escolto i penso. Aquí sembla que el temps no passi: simplement és. Un lloc ben curiós, tot comptat i debatut.

»M’arriben tota mena de notícies, de l’altra banda de les Muntanyes, i des del sud, però gairebé no sé res de La Comarca. Conec l’afer de l’Anell, naturalment. En Gàndalf ha estat sovint per aquí. Tot i que no m’ha explicat gran cosa, en aquests darrers anys ens hem fet més amics que mai. I en Dúnadan me n’ha explicat una mica més. Qui havia de suposar que el meu anell hagués de causar tants de problemes! És una llàstima que en Gàndalf no ho descobrís més aviat. Jo mateix el podia haver dut aquí, molts anys enrere, i ens hauríem estalviat tant d’enrenou. Diverses vegades he pensat que hauria de tornar a Hobbiters a buscar-lo: però m’estic fent vell, i no m’ho haurien permès. En Gàndalf i N’Élrond, vull dir. Semblaven pensar que l’Enemic estava regirant cels i terra per trobar-me, i que, si m’haguessin capturat a les Terres Salvatges, m’haurien vençut en un tres i no res.

»I en Gàndalf em va dir: “L’Anell ja ha passat a un altre, Bilbo. No serviria de res, ni a tu ni als altres, que t’hi tornessis a barrejar”. Una observació ben estranya, típica d’en Gàndalf. Però em va dir que ell ja tenia cura de tu, de manera que els vaig deixar fer. Estic tan i tan content de veure’t sa i estalvi —en Bilbo callà i examinà en Frodo amb aire dubtós—. El tens aquí? —preguntà amb un xiuxiueig—. Després de tot el que he sentit tinc curiositat, no hi puc fer res. M’agradaria molt poder fer-li només un cop d’ull.

—Sí, el tinc aquí —va dir en Frodo, experimentant una estranya animadversió—. Té exactament el mateix aspecte que sempre ha tingut.

—D’acord, m’agradaria veure’l només un momentet —afegí en Bilbo.

En vestir-se, en Frodo havia descobert que, mentre dormia, l’Anell li havia estat subjectat al voltant del coll amb una nova cadeneta, lleugera però resistent. La va treure a poc a poquet. En Bilbo allargà la mà. Però en Frodo apartà ràpidament l’Anell. Amb gran desmoralització i sorpresa descobrí que ja no mirava en Bilbo; una ombra semblava haver-se interposat entre ells, i a través d’aquesta ombra s’adonà que mirava una criatura petita i arrugada, amb rostre cobejós i mans esquelètiques i cobdicioses. Sentí ganes de clavar-li una bufetada.

La música i els càntics al seu voltant semblaren estroncar-se i es produí un silenci. En Bilbo fità ràpidament el rostre d’en Frodo, i es passà la mà pels ulls.

—Ara ho comprenc —va dir—. Guarda’l! Ho sento: sento que t’hagi tocat dur aquesta càrrega; et demano disculpes per tot. És que les aventures no arriben mai a la fi? Suposo que no. Algú altre sempre ha de continuar la història. Bé, no hi podem fer res. Em pregunto si paga la pena que intenti acabar el meu llibre. Apa, no ens preocupem per això, de moment…, explica’m alguna novetat de debò! Explica’m tot el que passa a La Comarca!

En Frodo tornà a amagar l’Anell, i l’ombra s’esvaní sense deixar gairebé cap filagarsa ni cap record. La llum i la música de Rivendell tornaven a envoltar-lo. En Bilbo va somriure i rigué, feliç. Cada novetat de La Comarca que en Frodo era capaç de recordar, corregida i augmentada de tant en tant per la participació d’en Sam, era del màxim interès per a en Bilbo, des del darrer arbre que hom havia tallat fins a les trapelleries del més petit dels marrecs de Hobbiters. Estaven tan embrancats en les fetes dels Quatre Quartons que no advertiren l’arribada d’un home abillat amb una roba d’un verd fosc. Aquest va romandre una pila de minuts contemplant-los amb un somriure.

De sobte en Bilbo alçà els ulls.

—Ah, ja era hora que arribessis, Dúnadan! —proferí.

—Gambús! —va fer en Frodo—. Sembla que teniu una colla de noms.

—Bé, Gambús és un que encara no li havia sentit mai —va dir en Bilbo—. Per què l’anomenes així?

—Així és com m’anomenen a Bree —va dir en Gambús rient—, i amb aquest nom ens van presentar.

—I tu per què l’anomenes Dúnadan? —preguntà en Frodo.

—El Dúnadan —digué en Bilbo—. Així és com hom l’anomena sovint aquí. Pensava que sabies prou èlfic si més no per recordar dún-adan: Home de l’Oest, de Númenor. Però aquest no és el millor moment per a lliçons! —i es girà envers en Gambús—. On eres, amic? Com és que no has estat a la festa? La Senyora Arwen hi era.

En Gambús esguardà en Bilbo amb gravetat.

—Ho sé —va dir—. Però moltes vegades em veig obligat a deixar de banda les diversions. L’Èl·ladan i l’Èlrohir han retornat inesperadament de les Terres Salvatges, i duien notícies que volia conèixer tot d’una.

—Molt bé, estimat amic —va dir en Bilbo—, ara que ja les has sentides, no em podries dedicar un moment? Vull que m’ajudis en una cosa urgent. N’Élrond diu que aquesta cançó meva ha d’estar acabada abans de la fi de la vetllada, i no sé com sortir-me’n. Anem-nos-en en un racó i donem-li els tocs finals!

En Gambús va somriure.

—Som-hi! —va dir—. Recita-me-la!

En Frodo restà sol una estona, perquè en Sam s’havia quedat adormit. Estava sol i se sentia un xic desemparat, encara que al seu voltant hi havia reunida tota la gent de Rivendell. Però els que es trobaven més a prop d’ell romanien callats, escoltant atentament la música de les veus i dels instruments, i no prestaven atenció a cap altra cosa. En Frodo començà a escoltar.

Al principi la bellesa de les melodies i dels mots entrellaçats en les llengües èlfiques, tot i que en copsava només una petita part, el mantingueren, quan hi parà esment, sota un encanteri. Gairebé semblava com si les paraules prenguessin forma, i visions de terres llunyanes i de coses brillants que mai no havia ni tan sols imaginat s’obriren davant d’ell; i la llum de la llar de foc esdevingué com una boirina daurada per sobre mars d’escuma que sospiraven als confins del món. Després aquell encantament fetiller es féu, més i més, com un somni, fins que sentí que un riu interminable sobreeixint d’or i de plata l’inundava tot, i era una cosa massa enorme perquè en pogués copsar la forma; havia esdevingut part del batec de l’aire que l’embolcallava i s’hi trobava absolutament submergit, xop. Ràpidament s’enfonsà sota aquell pes resplendent vers el reialme d’un son profund.

I per allí vagarejà molt de temps en un somni de música que esdevingué l’aigua que fluïa, i després, de cop i volta, una veu. Una veu que semblava la d’en Bilbo cantant uns versos. Les paraules al començament eren febles, però després es feren més clares.


Eàrendil el mariner

a Avèrnien hi té la llar;

vaixell bastí de bons troncs

a Nímbrethil per viatjar;

les veles duia d’argent,

i eren d’argent sos fanals,

com cigne la proa és,

i té llum als estendards.

Panòplia de reis antics,

cadenes d’anells, l’armaven;

les runes que lluu a l’escut

de mal i nafres el salven;

l’arc és fet de corn de drac,

d’ivori sos dards es tallen,

de plata és sa cuirassa,

la beina de pedra blava;

l’espasa valenta d’acer,

de diamant l’alta celada,

ploma d’àguila al crestall,

al pit, una maragda.

Sots la lluna i els estels

errà sempre, nord enllà,

sorprès, per màgics camins,

lluny de les terres mortals.

De l’abraçada del Glaç Estret

amb l’ombra als turons gelats,

dels xafogosos deserts,

de les calors infernals,

fugí amb pressa. Per aigües

sense estels, perdut, remà,

fins que la Nit-del-No-Res

assolí, i enllà passà

sense poder veure mai

el ribatge desitjat.

Vents colèrics l’empenyien,

i fugia cec pel mar

d’est a oest, sense destinació

fins que, de sobte, a la llar

un jorn decidí tornar.

Allí Elwing volà a ell

i en la fosca es féu la flama;

més que llum de diamant lluu

el foc que en ella ressalta.

El Silmaril va lliurar-li,

coronant-lo de llum clara,

i ell, coratjós, front ardent,

girà proa; de vesprada

d’un Altre-món mar enllà

forta tempesta s’alçava,

un vent poderós a Tàrmenel;

per vies ben poc humanes

dugué el vaixell son alè

mortífer, per oblidades

mars grises: i d’est a oest

així va perdre’s son rastre.

Cada nit, però, en negres

ones furients va tornar,

per costes i indrets obacs

que, des de l’inici dels dies,

havien estat negats.

Fins que allí, en platges de perles,

on sembla que el món acaba,

on les daurades onades

acaronen or i joies,

sentí una música clara.

Veié aquella Muntanya

que tan silenciosa s’alça

on la penombra s’ajaça

de Vàlinor als genolls,

i Èldamar també albirava

a l’horitzó molt llunyà.

Com l’errabund que arriba

quan de la nit s’ha escapat,

un paradís té davant:

verda és la casa dels Elfs,

on l’aire és claredat;

i pàl·lides com cristall

d’Ílmarin sota el turó,

brillen en aquella vall

les torres il·luminades

de Tírion, al mirall

del llac de Pratobagós.

Allí finà son errar,

i cançons li ensenyaren,

i els vells més ben assenyats

meravelles i contalles

i arpes d’or li van donar.

De blanc èlfic l’abillaren

i set llums al seu davant

per guiar-lo enviaren,

quan Calacíria creuà

cap a terres amagades.

En sales sens temps entrà

on els anys interminables

cauen, brillants, sens parar

i etern regna, i venerable,

a Ílmarin el Rei Gran,

a la Muntanya Escarpada;

i mots allí van parlar

dels elfs i la raça humana,

en el món del més enllà,

on les visions que es mostraven

són prohibides als humans.

Un vaixell nou van construir

fet de mithril i èlfic cristall,

proa brillant; sense cap rem,

sense cap vela al pal d’argent:

el Silmaril llanterna fou

i estendard de viva llum,

per brillar així Élbereth fou

qui el disposà, qui anà allà

per fer-li a ell immortals ales

i amb fat sens mort el va investir,

per navegar per cels sens riba

i poder anar bé rere el sol

o la claror que fa la lluna.

Dels turons de Sempremés

on les fonts són tot argent,

ses ales el van portar,

com si fos estel fugaç

enllà de la poderosa

Gran Murada Muntanyosa.

Tornà de la Fi del Món,

i sentí el desig pregon

de trobar la seva llar.

Per tenebres va viatjar

i encès com estel illenc

arribà pel temps boirenc

com flama davant el sol,

meravella abans de l’alba

on grises baixen les aigües

de les terres de Norland.

I en passar damunt la Terra

Mitjana, un plor sentí

de dones i de donzelles

èlfiques del Temps Antic.

Ben clar és el fat en ell:

fins que la lluna marceixi,

ha de ser un estel bell,

i mai no podrà aterrar

al ribatge o al pradell

que els mortals han de petjar.

Herald per sempre serà

d’allò que mai no descansa

i sa resplendor durà

ben lluny, per a nostra gaubança,

el Flamífer de l’Oestat.



Els càntics cessaren. En Frodo obrí els ulls i va veure que en Bilbo estava assegut al seu tamboret enmig d’un cercle de públic, que somreia i aplaudia.

—Ja ens el podeu tornar a cantar una altra vegada —va dir un elf.

En Bilbo s’aixecà i va fer una reverència.

—Em sento afalagat, Líndir —va dir—. Però fóra massa cansat repetir-lo sencer.

—No pas per a vós —van respondre els elfs tot rient—. Ja sabeu que mai no us en canseu, de recitar els vostres versos. La veritat, però, és que no podem respondre la vostra pregunta havent-lo escoltat una sola vegada!

—Com? —s’exclamà en Bilbo—. No sou capaços de dir quines parts eren meves i quines del Dúnadan?

—Per a nosaltres no és fàcil escatir la diferència entre dos mortals —va dir l’elf.

—No digueu absurditats, Líndir —l’imprecà en Bilbo—. Si no sou capaç de distingir entre un hòbbit i un home, el vostre enteniment és més curt del que havia imaginat. Són tan diferents com un pèsol i una poma.

—És possible. Sens dubte a les ovelles totes les ovelles els semblen diferents —va riure en Líndir—. O als pastors. Però els mortals no han estat mai el nostre fort. Tenim altres coses en què ocupar-nos.

—No penso discutir amb vós —va dir en Bilbo—. Després de tanta música i de tant cantar m’entra son. Us deixo temps perquè ho endevineu, si voleu.

S’alçà i s’acostà a en Frodo.

—Bé, això ja s’ha acabat —va dir en veu baixa—. M’ha sortit millor del que esperava. Són comptades les vegades que em demanen que repeteixi. Què te n’ha semblat?

—No penso intentar esbrinar-ho —va dir en Frodo somrient.

—Ni cal —va fer en Bilbo—. De fet, tot era meu. Excepte que l’Àragorn ha insistit que hi fes sortir una pedra verda. Semblava creure que era important. No sé per què. D’altra banda, és obvi que considerava que tot plegat quedava molt pel damunt de les meves possibilitats, i m’ha dit que si tenia la cara de fer versos sobre Eàrendil i la casa de N’Élrond, que això era cosa meva. Suposo que té raó!

—No ho sé —va dir en Frodo—. A mi, d’alguna manera, m’ha semblat escaient, encara que no ho puc explicar. Quan has començat estava mig adormit, i m’ha semblat que continuava alguna cosa sobre la qual somiava jo. En realitat no he comprès que eres tu qui parlaves fins gairebé al final.

—És realment difícil mantenir-se despert, aquí…, fins que t’hi acostumes —va dir en Bilbo—. Tot i que em penso que els hòbbits mai no arribarien a adquirir aquestes ganes dels elfs per tot el que sigui música i poesia i contes. Sembla que els agradin tant com el menjar, o més. Encara en tenen per a una estona ben llarga. Què me’n dius, si ens escapem i anem a xerrar tots dos més tranquil·lament?

—No diran res? —demanà en Frodo.

—De cap de les maneres. Això és una festa, no una reunió de negocis. Pots entrar i sortir quan vulguis, sempre que no facis soroll.

De manera que s’aixecaren i s’enretiraren silenciosament cap a les ombres, tot dirigint-se a les portes. En Sam quedà enrere, ben adormit, i amb un gran somriure al rostre. Malgrat la seva joia per trobar-se en companyia d’en Bilbo, en Frodo sentí una punyida de remordiment en abandonar el Saló del Foc. En el moment de creuar-ne el llindar una veu solitària i clara s’elevava cantant.


A Élbereth Gilthoniel,

silivren penna míriel

o menel aglar elenath!

Na-chaered palan-díriel

o galadhremmin ennorath,

Fanuilos, le linnathon

nef aear, sí nef aearon!



En Frodo s’aturà un moment i mirà enrere. N’Élrond seia a la seva butaca i el foc resplendia al seu rostre com la llum de l’estiu damunt els arbres. Prop d’ell seia la Senyora Arwen. Amb gran sorpresa per part seva, en Frodo veié que l’Àragorn era dret al seu costat, la seva capa negra era tirada enrere, i semblava anar vestit amb una cota de malla èlfica, i un estel li brillava al pit. Parlaven entre ells, i llavors, de cop, a en Frodo li semblà que la Senyora Arwen es girava vers ell, i la llum dels seus ulls el tocà des de lluny i li travessà el cor.

Va romandre, encara encantat, mentre les dolces síl·labes de la cançó èlfica eren com joiells clars on es mesclaven els mots i la melodia.

—És una cançó dedicada a Élbereth —li explicà en Bilbo—. Cantaran aquesta i altres cançons del Reialme Benaventurat molts de cops, aquesta nit. Anem!

I guià en Frodo cap a la seva cambra. L’habitació donava als jardins i mirava cap al sud, per sobre el gorg del riu Bruinen. Van restar asseguts una estona, mirant a través de la finestra els estels refulgents damunt els boscos que pujaven en ràpid pendent, i xerrant amb un murmuri. Ja no parlaren més de les foteses de La Comarca, ni de les ombres funestes i els perills que les acompanyaven, sinó de les coses belles que havien vist plegats pel món, dels elfs, dels estels, d’arbres, i de l’amable davallada tardorenca de l’any als boscatges.

Per fi se sentí un truc a la porta.

—Dispensi senyor —va dir en Sam, traient el cap—, però només volia saber si desitjaria alguna cosa.

—I, si ens dispenses tu, Sam Gamgí —proferí en Bilbo—, suposo que el que vols insinuar és que ja és hora que el teu amo se’n vagi a dormir.

—Veurà, senyor Bilbo, demà hi ha el Consell a primera hora, pel que he sentit a dir, i avui és el primer dia que es lleva.

—Tens tota la raó del món, Sam —va riure en Bilbo—. Ja te’n pots anar escopetejat i dir a en Gàndalf que se n’ha anat al llit. Bona nit, Frodo! Per tots els cels, ha estat ben agradable de tornar-te a veure! Al capdavall, per fer petar la xerrada, no hi ha ningú com els hòbbits. M’estic fent molt vell, i em començo a preguntar si viuré per veure els teus capítols de la nostra història. Bona nit! Crec que faré un petit passeig per contemplar els estels d’Élbereth des del jardí. A dormir de gust!





Capítol II

EL CONSELL DE N’ÉLROND


L’endemà en Frodo es despertà aviat, sentint-se refet i bé. Passejà per les terrasses per sobre del Bruinen brogidor i contemplà com el sol pàl·lid i fred sortia per damunt les muntanyes llunyanes, i resplendia entrant esbiaixat a través de la prima boirina platejada; la rosada refulgia a les fulles grogues, i les xarxes teixides de filets d’aranya titil·laven a cada mata. En Sam caminava al seu costat, sense dir res, però ensumant l’aire, i mirant de tant en tant amb ulls incrèduls aquells grans cims a l’est. Es veia la neu blanca als cims.

En un banc tallat a la pedra que hi havia en un revolt del caminet es toparen amb en Gàndalf i en Bilbo que xerraven animadament.

—Hola! Bon dia! —va dir en Bilbo—. Esteu a punt per al gran consell?

—Jo estic a punt per a qualsevol cosa —va respondre en Frodo—. Però el que més m’agradaria fer avui és poder sortir a passejar i explorar la vall. M’agradaria ficar-me per aquelles pinedes d’allí —i assenyalà amunt, cap al nord, en un costat de Rivendell.

—Potser més tard en tindràs l’ocasió —va dir en Gàndalf—. Però encara no podem fer plans de cap mena. Avui tenim moltes coses per escoltar, i moltes per decidir.

Tot d’una, mentre xerraven, se sentí el so distintiu d’una sola campana.

—Aquesta és la campana d’avís per al Consell de N’Élrond —proferí en Gàndalf—. Som-hi! Tant tu com en Bilbo hi heu d’estar presents.

En Frodo i en Bilbo seguiren ràpidament el màgic pels caminets cap a la casa; i darrere seu, no convidat i per un moment oblidat, va córrer en Sam.

En Gàndalf els dirigí fins al porxo on en Frodo havia trobat els seus amics el vespre anterior. La llum d’aquell clar matí tardorenc ja brillava, ara, a la vall. La remor del borbolleig de les aigües els arribava des del llit escumós del riu. Els ocells refilaven, i una pau absoluta omplia la terra. A en Frodo, la seva perillosa fugida i els rumors de les tenebres que s’expandien pel món exterior li semblaven només records d’un somni consirós; però els rostres que es giraren a esguardar-los en arribar tenien una expressió greu.

N’Élrond hi era, i hi havia diverses persones més, assegudes al seu voltant. En Frodo reconegué en Glorfíndel i en Gloin; i en un racó, sol, estava assegut en Gambús, tornat a vestir amb la seva vella roba de viatge. N’Élrond va fer seure en Frodo en un seient al seu costat, i el presentà als assistents, tot dient:

—Aquí teniu, amics meus, el hòbbit, en Frodo fill d’en Drogo. Fins ara n’hi ha pocs que hagin aconseguit deslliurar-se d’un perill tan gran i amb una missió tan urgent.

I llavors assenyalà i nomenà aquells que en Frodo encara no coneixia. Hi havia un nan més jove al costat d’en Gloin: el seu fill en Guimli. Al costat d’en Glorfíndel hi havia altres diversos consellers de la casa de N’Élrond, dels quals el principal era Erèstor, i amb ell hi havia en Gàldor, un elf de les Rades Grises que havia arribat amb una missió d’en Círdan, el Navilier. També hi havia un elf estrany, vestit de verd i amarronat, en Légolas missatger del seu pare, en Thrànduil, el Rei dels elfs del nord del Bosc Llobregós. I, assegut una mica a part, hi havia un home de rostre bell i noble, cabells foscos i ulls grisos, i de mirada orgullosa i severa.

Anava abillat i calçat com si hagués fet un viatge a cavall; i realment, tot i que la seva vestimenta era rica, i la seva capa duia una gira de pell, estava tacada pel llarg viatge. Lluïa un collar de plata amb una única pedra blanca encastada; i els seus rínxols havien estat tallats per sobre les espatlles. En un sarró hi guardava un gran corn amb la punta d’argent, que ara s’havia col·locat sobre els genolls. Esguardà en Frodo i en Bilbo amb sobtat astorament.

—I aquí —va dir N’Élrond, girant-se cap a en Gàndalf—, tenim en Bóromir, un home del sud. Ha arribat amb les primeres clarors del matí i cerca consell. Li he pregat que hi fos present perquè aquí les seves preguntes trobaran resposta.



No tot el que hom parlà i debaté al Consell necessita ser narrat aquí. Es van explicar moltes coses sobre els esdeveniments al món exterior, de manera especial al sud i a les espaioses contrades a l’est de les Muntanyes. Sobre aquestes coses en Frodo ja havia sentit molts de rumors; però el relat d’en Gloin constituí per a ell una novetat i, mentre el nan parlà, l’escoltà amb gran atenció. Semblava que, enmig de l’esplendor de llurs obres artesanals, els cors dels nans de la Muntanya Solitària se sentien inquiets.

—Ara ja fa molts anys —va explicar en Gloin—, es va abatre damunt el nostre poble una ombra d’intranquil·litat. Al començament no ens adonàrem d’on venia. La gent començà a xiuxiuejar paraules en secret: hom deia que ens trobàvem encerclats en un lloc massa petit, i que podríem trobar riqueses i esplendors més grans en un món més ample. Alguns parlaven de Mòria: les enormes obres dels nostres pares que, en la nostra pròpia llengua, anomenem Khazad-dûm; i manifestaven que ara, per fi, teníem el poder i la gent per tornar-hi.

En Gloin sospirà.

—Mòria! Mòria! La meravella del món del nord! Hi vam aprofundir massa, i despertàrem una por sense nom. Fa molt de temps que les seves enormes mansions són buides, d’ençà que els fills d’en Durin en fugiren. Però ara se’n tornava a parlar amb enyorança, i també, tanmateix, amb temor; perquè no hi ha cap nan que hagi gosat traspassar les portes de Khazad-dûm durant les vides de molts monarques, excepte en Thror, que hi morí. Finalment, de totes maneres, en Balin féu cas d’aquelles enraonies, i decidí anar-hi; i encara que en Dain no l’autoritzà de grat, es va endur amb ell l’Ori i l’Oin i molta de la nostra gent, i es dirigiren cap al sud.

»D’això fa prop de trenta anys. Durant un quant temps en vam rebre notícies, i semblaven bones: les informacions deien que havien entrat a Mòria i que hi havien iniciat grans treballs. Després vingué el silenci i, des d’aleshores, no n’hem tornat a saber res més.

»Fa cosa d’un any, un missatger es presentà a en Dain, però no venia de Mòria, sinó de… Mórdor: un cavaller en plena nit, que féu que en Dain hagués de sortir fins a la porta. El Senyor Sàuron el Gran, segons va dir, desitjava la nostra amistat. A canvi ens donaria anells, com havia fet en els dies antics. I preguntà urgentment què sabíem dels hòbbits, quina mena de raça eren i on vivien. “Perquè en Sàuron sap”, va dir, “que fa algun temps en vau conèixer un”.

»Davant d’això ens sentírem molt inquiets, i no vam donar cap resposta. Però aleshores la seva veu maligna esdevingué més profunda, i hauria procurat endolcir-la si hagués pogut. “Només com a petita prova de la vostra amistat, en Sàuron us demana això”, va dir, “que trobeu aquest lladre”, aquestes foren les seves paraules, “i que li prengueu, tant si vol com si no, un anellet, un anellet insignificant, que una vegada va robar. No és més que una bagatel·la que fa il·lusió a en Sàuron, i una penyora de la vostra bona voluntat. Trobeu-lo, i tres anells que els senyors dels nans van posseir en l’antiguitat us seran retornats, i el reialme de Mòria serà vostre per sempre. Només cal que obtingueu informació sobre el lladre, si encara viu i on, i obtindreu una gran recompensa i la perdurable amistat del Senyor. Si us hi negueu, les coses no aniran tan bé. Us hi negueu?”.

»Amb aquests mots el seu alè sortí com l’esbufec de les serps, i tots els que li eren a prop s’estremiren, però en Dain va dir: “No dic ni que sí ni que no. He de rumiar aquest missatge i el que significa, i sospesar-ne tots els aspectes”.

»“Rumia el que calgui, però no gaire”, va dir ell.

»“El temps que trigui a pensar-m’ho és només cosa meva”, va respondre-li en Dain.

»“De moment”, afegí ell, i se n’anà cavalcant en la nit.

»D’ençà d’aquella nit els cors dels nostres cabdills han estat consirosos. No ens calia la veu maligna del missatger per advertir-nos que els seus mots encobrien l’amenaça i l’engany. Ja sabíem que el poder que ha tornat a entrar a Mórdor no ha canviat, i des dels dies antics és un poder que sempre ens ha traït. Dues vegades ha tornat ja el missatger, i sempre se n’ha anat sense una resposta. La tercera i última vegada, segons diu, serà d’aquí a poc, abans de la fi de l’any.

»I per això finalment he estat enviat per en Dain, per advertir en Bilbo que l’Enemic el busca, i per saber, si és possible, per què desitja aquest anell, aquest anellet insignificant. I anhelem el consell de N’Élrond. Perquè l’Ombra creix i s’apropa. Hem descobert que també ha enviat missatgers al Rei Brand de Dale, i que aquest té por. I temem que pugui cedir. La guerra ja s’està congriant a les seves fronteres orientals. Si no li donem una resposta, l’Enemic pot llançar els homes que estan sota el seu domini a atacar el Rei Brand, i també Dain.

—Heu fet bé de venir —va dir N’Élrond—. Avui sentireu tot el que us cal per tal de comprendre els propòsits de l’Enemic. No podeu fer res, només resistir, amb esperança o sense. Però no esteu sols. Ara veureu que els vostres problemes no són sinó part dels problemes que afecten tot el món occidental. L’Anell! Què n’hem de fer, de l’Anell, del més insignificant dels anellets, d’aquesta bagatel·la que en Sàuron cobeja? Aquest és el fat que ens cal considerar.

»I és amb aquesta finalitat que se us ha convocat aquí. Convocat, dic, tot i que no sóc pas jo qui us ha convocat fins aquí, forasters que veniu de terres llunyanes. Vosaltres heu vingut, i aquí us heu trobat, en aquest breu temps, gairebé hom diria que per casualitat. Però no ho és pas, de casualitat. Creieu, més aviat, que ha estat disposat que nosaltres, els qui avui seiem aquí, i no d’altres, hàgim de trobar, ara, consell davant del perill que amenaça el món.

»Ara, per tant, podem parlar obertament de coses que han estat ocultes fins avui, i que només uns pocs coneixien. Per començar, i a fi que tothom sàpiga quin és el perill, la Relació de l’Anell ha de ser explicada des del començament fins al moment actual. I jo començaré la història, que hauran d’acabar uns altres.

Aleshores tots escoltaren mentre N’Élrond parlava, amb la seva clara veu, d’en Sàuron i dels Anells del Poder, i de com havien estat forjats, feia molt de temps, a la Segona Edat del món. Una part del seu relat era ja coneguda per alguns dels presents, però no n’hi havia cap que el sabés tot sencer, i moltes mirades se centraren en N’Élrond, amb una barreja de temor i de meravella, mentre parlava dels fargaires èlfics d’Erégion i de llur amistat amb Mòria, i de llur anhel de saber, que servia a en Sàuron per ensibornar-los. Perquè en aquella època encara no era un mal que s’havia d’evitar, de manera que en van rebre l’ajut i es feren excel·lents artesans, mentre ell aprenia tots llurs secrets, i els traïa, i forjava en secret, a la Muntanya de Foc, l’Anell Únic, per esdevenir el seu amo. En Celebrímbor, però, se n’adonà, i amagà els Tres que havia fet ell; i hi hagué guerra, i la terra fou desolada, i la porta de Mòria tancada per sempre.

Aleshores, en tots els anys que seguiren, va estar darrere el rastre de l’Anell; però com que aquesta història ja es relata en un altre lloc, fins i tot de la mateixa manera com N’Élrond la deixà escrita als seus llibres sapiencials, aquí no la tornarem a relatar. És, en efecte, una història llarga, plena de fets grans i terribles, de manera que, tot resumint, mentre N’Élrond l’explicava, el sol s’enlairà al cel, i quan va concloure quasi ja havia passat tot el matí.

Va parlar de Númenor, de la seva glòria i de la seva caiguda i del retorn dels Reis dels homes a la Terra Mitjana, vinguts de les pregoneses de la Mar, arribats en les ales de la tempesta. Després Eléndil l’Alt i els seus poderosos fills, Ísildur i Anàrion n’esdevingueren els grans senyors, i van crear el Reialme del Nord a Àrnor i el Reialme del Sud a Góndor, sobre les muntanyes de l’Ànduin. Però en Sàuron de Mórdor els atacà i aleshores aquells van formar la Darrera Aliança de nans i homes, i les hosts de Guil-galad i d’Eléndil foren agrupades a Àrnor.

En arribar a aquest punt, N’Élrond va fer una pausa i sospirà.

—Recordo com si fos ara l’esplendor dels seus estendards —va dir—. Em recordà la glòria dels Dies de l’Antigor i els exèrcits de Belériand, de tants com eren els grans prínceps i capitans que s’hi havien aplegat. I, amb tot, no eren tants, ni tan bells, com quan Thangòrodrim fou destruïda i els elfs van creure que el mal era anorreat per sempre, i s’equivocaren.

—Ho recordeu? —va dir en Frodo, expressant en veu alta el seu pensament de tan astorat que estava—. Pensava —quequejà en veure que N’Élrond es girava envers ell—, pensava que la caiguda de Guil-galad fou fa molt, moltíssim temps.

—I ho fou —va respondre N’Élrond amb gravetat—. Però jo encara recordo, fins i tot, els Dies de l’Antigor. Eàrendil era el meu pare i havia nascut a Góndolin abans de la seva caiguda; i la meva mare era Èlwing, filla de Dior, fill de Lúthien de Doriath. He conegut tres edats a l’oest del món, i moltes desfetes, i moltes victòries eixorques.

»Jo era l’herald de Guil-galad i anava amb el seu exèrcit. Vaig ser a la batalla de Dàgorlad davant la Porta Negra de Mórdor, on vam vèncer, ja que la llança de Guil-galad i l’espasa d’Eléndil, Aiglos i Nàrsil, no les podia resistir ningú. Vaig participar al darrer combat, als vessants de l’Oròdruin, on va morir Guil-galad i caigué Eléndil, i Nàrsil es trencà sota ell; però el mateix Sàuron fou derrotat, i Ísildur li tallà l’Anell de la mà amb el fragment de l’empunyadura de l’espasa del seu pare, i se’l quedà per a ell.

En sentir aquestes paraules, el foraster, Bóromir, intervingué:

—De manera que això és el que passà amb l’Anell! —exclamà—. Si aquesta història ha estat mai explicada al sud, fa molt que fou oblidada. Havia sentit a parlar del Gran Anell d’aquell que no mencionem; però crèiem que havia desaparegut del món amb la ruïna del seu primer reialme. L’agafà Ísildur! Això sí que són notícies!

—Ho sento, però és així —va dir N’Élrond—. Ísildur se’l quedà, i no ho hauria hagut de fer. L’hauria hagut de precipitar de seguida al foc de l’Oròdruin, on havia estat forjat, aprofitant que eren allà mateix. Però pocs observaren el que feia Ísildur. Ell va ser l’únic que restà al costat del seu pare en aquell últim i mortal combat; i al costat de Guil-galad només hi vam romandre en Círdan i jo. Però Ísildur no volgué escoltar el nostre consell.

»“Això m’ho quedaré com a empenyorament pel meu pare i el meu germà”, va dir; de manera que, tant si ens agradava com si no, l’agafà per quedar-se’l. Però l’Anell no trigà gaire a trair-lo, i li causà la mort; i, al cap i a la fi, al nord hom l’anomena la Fatalitat d’Ísildur. I, tanmateix, potser fou millor la mort que no pas el que li podia haver esdevingut.

»Aquestes notícies només foren conegudes al nord, i només per uns pocs. No m’estranya gens que no n’hàgiu sentit a parlar mai, Bóromir. Del desastre dels Camps Llirials, on morí Ísildur, només tres homes arribaren a salvar-se’n i foren capaços de tornar a creuar les muntanyes després d’errar molt de temps. Un d’ells era Òthar, escuder d’Ísildur, que es va emportar els fragments de l’espasa d’Eléndil; i els va dur a en Vàlandil, l’hereu d’Ísildur, que com que encara era un infantó havia restat aquí, a Rivendell. Però Nàrsil es trencà i la seva llum s’ha extingit, i encara no ha estat tornada a forjar.

»He dit que la victòria de la Darrera Aliança havia estat eixorca? No totalment, encara que no assolí la seva fi. En Sàuron es va veure reduït, però no va quedar destruït. El seu Anell quedà perdut però no fou suprimit. La Torre Fosca fou esfondrada, però els seus fonaments no van ser dispersats; ja que havien estat fets amb el poder de l’Anell, i, mentre l’Anell existeixi, aquells perduraran. Molts elfs, i molts homes poderosos, i molts de llurs amics, van morir a la guerra. Anàrion hi morí, i Ísildur també; i Guil-galad i Eléndil ja no existien. Ja no tornarà a existir mai més una aliança com aquella entre homes i elfs; perquè els homes es multipliquen, i els Primogènits disminueixen, i totes dues races s’allunyen. I des d’aquell dia la raça de Númenor ha decaigut, i la llargària de la seva vida s’ha anat reduint.

»Al nord, després de la guerra i de la batalla dels Camps Llirials, els homes de l’Oestat disminuïren, i la seva ciutat, Annúminas, al costat del llac Èvendim, s’enrunà; i els hereus de Vàlandil marxaren i van instal·lar-se a Fórnost, dalt de tot dels Turons del Nord, però en l’actualitat també allò és un erm. Els homes l’anomenen la Resclosa dels Homes Morts, i tenen por de passar-hi. I pel que fa als homes d’Àrnor, minvaren, i els seus enemics els liquidaren, i llurs estirps desaparegueren, i deixaren només túmuls verds a l’herbei dels turons.

»Al sud, el regne de Góndor resistí molt; i durant algun temps va créixer la seva esplendor, que recordava, d’alguna manera, el poder de Númenor abans de la caiguda. Altes torres que la gent hi bastia, i places fortes, i ports per a molts vaixells; i la corona alada dels Reis dels Homes fou considerada amb veneració per gent de moltes llengües. La seva ciutat principal era Osgíliath, Ciutadella dels Estels, a través de la boira de la qual fluïa el riu. I edificaren Minas Ithil, Torre de la Lluna Naixent, més cap a l’est, damunt un contrafort de les Muntanyes de l’Ombra; i cap a l’oest, a les faldes de les Muntanyes Blanques, bastiren Minas Anor, Torre del Sol Ponent. Allí, als patis del monarca, hi creixia un arbre blanc, fill de la llavor d’aquell arbre que Ísildur havia dut per damunt les aigües pregones, i la llavor d’aquell arbre abans provenia d’Erèssëa, i abans d’això de l’Oest Llunyaníssim, en aquell Dia abans dels dies quan el món encara era jove.

»Però en el transcurs dels ràpids anys de la Terra Mitjana, la línia de Menèldil, fill d’Anàrion, i l’Arbre es marciren, i la sang de Númenor es mesclà amb la dels homes inferiors. Després la vigilància de les muralles de Mórdor s’ensopí, i coses fosques tornaren a arrossegar-se cap a Gòrgoroth. I al moment oportú, coses dolentes començaren a fer acte de presència, i ocuparen Minas Tirith i s’hi instal·laren, i la convertiren en un lloc de terror, i ara hom l’anomena Minas Mórgul, la Torre de la Bruixeria. Llavors Minas Anor tornà a ser batejada com a Minas Tirith, la Torre de Guàrdia; i aquestes dues ciutats estigueren sempre en guerra, però Osgíliath, que quedava entre totes dues, fou abandonada, i per les seves ruïnes passejaven ombres.

»I així ha estat durant les vides de molts d’homes. Però els senyors de Minas Tirith encara continuen lluitant, bo i desafiant els nostres enemics, i conservant el pas del riu, des de l’Àrgonath fins a la Mar. I ara aquesta part de la història que jo us havia de relatar és arribada a la fi. Ja que, en època d’Ísildur, l’Anell Sobirà desaparegué del coneixement dels homes, i els Tres quedaren alliberats del seu domini. Ara, però, en aquesta època més recent, tornen a estar en perill, un cop més, perquè, per a desgràcia nostra, l’Únic ha estat trobat. D’altres us en parlaran, d’aquesta troballa, per què jo hi vaig tenir una part ben minsa.

Callà, però immediatament en Bóromir s’aixecà, alt i orgullós, davant el Consell.

—Amb la vostra vènia, Senyor Élrond —va dir—, en primer lloc per dir alguna cosa més sobre Góndor; perquè de la mateixa terra de Góndor vinc. I bo serà per a tothom que sàpiguen el que en eixa terra s’esdevé. Perquè deuen ser pocs, imagino, els que coneguin les nostres gestes, i per tant endevinen poc del perill llur, si nosaltres acabéssim essent derrotats.

»Ningú no cregui que a la terra de Góndor la sang de Númenor s’ha exhaurit, ni que tot son orgull i dignitat ha estat oblidat. Gràcies al nostre valor la gent salvatge de l’est és encara continguda, i el terror de Mórgul es veu tingut a ratlla; i només d’aquesta manera la pau i la llibertat són mantingudes a les terres que queden al nostre darrere, puix som el baluard de l’oest. Però si els passos del riu es perdessin, què ocorreria?

»I heus ací que aquesta hora, potser, no és gaire llunyana. L’Enemic Innominable s’ha tornat a posar en peu de guerra. Un cop més torna a sortir fum de l’Oròdruin, que naltros anomenem el Mont del Fat. El poder de la Terra Negra creix i naltros estem en gran destret. Quan l’Enemic retornà, la nostra gent es veié foragitada d’Ithílien, el nostre bell domini a l’est del riu, tot i que hi manteníem un enclavament i un destacament armat. Però enguany mateix, en els dies de juny, una guerra inesperada ens fou declarada des de Mórdor, i en fórem foragitats. La seva força era molt més poderosa, perquè Mórdor s’ha aliat amb els Orientalencs i amb els cruels Haràdrims; allò que ens va vèncer, però, no fou el nombre llur. Hi havia un poder que abans no havíem sentit mai.

»Alguns deien que se’l podia veure, com un gran genet negre, una ombra fosca sota la lluna. Allà on apareixia els nostres enemics enfollien, però els més temeraris dels nostres s’acovardien, de manera que homes i cavalls cedien i emprenien la fuga. Només una petita part de la nostra força oriental retornà, tot destruint el darrer pont que encara restava en peu entre les runes d’Osgíliath.

»Jo pertanyia a la companyia que defensà el pont, fins que caigué esfondrat darrere nostre. Només quatre van salvar-se nedant: mon germà i jo, i dos més. Però encara continuem lluitant defensant totes les ribes occidentals de l’Ànduin; i els qui es troben aixoplugats darrere nostre ens elogien, quan de tant en tant senten el nostre nom: molts elogis i poc ajut. Només des de Ròhan ens envien, ara, quan els cridem, els homes a cavall que calgui.

»En aquesta hora funesta, després de travessar moltíssimes llegües de perills, vinc amb una missió per a N’Élrond: fa cent i deu dies que viatjo tot sol. Allò que cerco, però, no són aliats per a la guerra. El poder de N’Élrond rau en la seva saviesa, no en les armes, segons diuen. Vinc a demanar consell i la interpretació de mots dificultosos. Perquè la vetlla de l’atac sobtat, mon germà, enmig d’un son agitat, va tenir un somni; i després un somni similar se li repetí sovint, i també un cop a mi.

»En aquell somni em semblà que el cel a orient es feia fosc, i la tronadissa era cada cop més forta, però a l’oest hi havia una llumeneta pàl·lida i persistent, i d’allà sortia una veu, remota però clara, que plorava:


Vés, cerca l’Espasa trencada:

a Ímladris l’has de trobar,

les decisions que allí cal prendre

de Mórgul us han de defendre

puix que molt més fortes seran.

Allí una penyora oblidada

de la proximitat del Fat

veuràs. I un Mitgerol emprendrà

la lluita final i reprendrà

d’Ísildur la Fatalitat.



»Poc és el que capírem d’aquestes paraules, i vam parlar amb el nostre pare, Dénethor, Senyor de Minas Tirith, expert en la saviesa de Góndor. Només ens volgué dir això: que Ímladris era, en l’antiguitat, el nom que els elfs donaven a una vall molt al nord, on habitava N’Élrond, el mig elf, el més gran de tots els mestres en els antics sabers. D’aquesta manera mon germà, veient com n’era de desesperada nostra necessitat, estava disposat a seguir el somni i a cercar Ímladris; però com que el camí era ple de dubtes i de perills, vaig decidir de fer el viatge jo mateix. Mon pare m’hi autoritzà molt a desgrat, i fa molt que vago per camins oblidats, cercant la casa de N’Élrond, de la qual molts havien sentit a parlar, però la qual molt pocs sabien on era.

—I aquí, a la casa de N’Élrond, més coses se t’aclariran —va dir l’Àragorn, tot alçant-se. I diposità la seva espasa sobre la taula que hi havia davant N’Élrond, i la fulla era partida en dos trossos—. Aquí hi ha l’Espasa que fou trencada! —va dir.

—I qui sou vós i què teniu a veure amb Minas Tirith? —preguntà en Bóromir, contemplant amb sorpresa el rostre esvelt del Muntaner i la seva capa tacada per les inclemències del temps.

—És Àragorn, fill d’Àrathorn —va dir N’Élrond—, i és el descendent, a través de moltes generacions, d’Ísildur, fill d’Eléndil de Minas Ithil. És el cap dels Dúnedain del nord, i pocs són ja els que queden de la seva gent.

—Aleshores l’Anell us pertany a vós i no a mi, no el vull de cap de les maneres! —va dir en Frodo, absolutament esbalaït, aixecant-se d’un bot, com si esperés que li demanessin l’Anell de seguida.

—No pertany a cap de nosaltres dos —va dir l’Àragorn—; però ha estat ordenat que l’hàgiu de guardar algun temps.

—Mostra l’Anell, Frodo! —va dir en Gàndalf amb solemnitat—. Ha arribat el moment. Ensenya’l, i així en Bóromir comprendrà la resta de la seva endevinalla.

Es produí una commoció, i tots els ulls es giraren vers en Frodo. El hòbbit sentí de sobte una convulsió de vergonya i de por; i advertí que la idea de mostrar l’Anell li produïa aversió, i el seu contacte repugnància. Li hauria agradat trobar-se ben lluny. L’Anell resplendí i centellejà quan l’aixecà amb mà tremolosa davant tothom.

—Compte amb la Fatalitat d’Ísildur! —va dir N’Élrond.

Els ulls d’en Bóromir guspirejaren mentre contemplava l’objecte daurat.

—El Mitgerol! —mormolà—. Així, doncs, per fi és arribat el fat de Minas Tirith? Però, llavors, per què ens cal buscar una espasa trencada?

—Les paraules no eren la destrucció de Minas Tirith —va dir l’Àragorn—. Però és cert que destrucció i grans empreses són a tocar. Perquè l’Espasa que fou trencada és l’Espasa d’Eléndil, que es partí sota el seu cos quan ell caigué. Ha estat gelosament guardada pels seus hereus quan totes les altres heretats es van perdre; ja que, des d’antic, es diu entre nosaltres que un dia es tornarà a forjar, quan l’Anell, la Fatalitat d’Ísildur, sigui trobat. Ara que heu vist l’espasa que heu cercat, què voldríeu? Desitgeu que la Casa d’Eléndil retorni a la Terra de Góndor?

—No he estat pas enviat per demanar un favor, sinó sols per conèixer el significat d’una endevinalla —va respondre en Bóromir amb altivesa—. I, tanmateix, estem en gran necessitat, i l’Espasa d’Eléndil fóra un ajut més gran del que podem esperar…, si tal cosa pogués realment tornar a sortir de les ombres del passat —i fità de bell nou l’Àragorn i el dubte es reflectí als seus ulls.

En Frodo advertí que en Bilbo es bellugava amb impaciència al seu costat. Era evident que estava molest per l’Àragorn. S’alçà tot d’una, no es va poder contenir i recità:


No tot el que és or és cosa que lluu,

ni tot rodamón ha d’anar perdut;

el vell que és fort no sempre marceix,

el gebre no glaça la rel que enfondeix.

De les cendres fredes sorgirà un nou foc,

de les ombres fosques una llum com sol;

l’espasa trencada refer-se ha de llei,

qui no és coronat tornarà a ser rei.



—Potser no és gaire bona, però hi toca de ple…, si és que us cal alguna cosa més que la paraula de N’Élrond. Si creieu que pagava la pena un viatge de cent deu dies per escoltar-la, valdrà més que us hi aneu fixant —va dir, i s’assegué amb un esbufec de ràbia—. La vaig inventar jo mateix —xiuxiuejà a en Frodo— per al Dúnadan, fa molt de temps, la primera vegada que m’explicà qui era. Quasi m’agradaria que les meves aventures encara no s’haguessin acabat, i que pogués acompanyar-lo quan arribi el seu dia.

L’Àragorn va somriure-li; i després tornà a girar-se vers en Bóromir.

—Per part meva, us perdono el dubte —va dir—. Guardo ben poca semblança amb les figures d’Eléndil i d’Ísildur tal com les teniu tallades en tota llur majestat als salons del vostre pare, Dénethor. Jo només sóc l’hereu d’Ísildur, no Ísildur rediviu. He tingut una vida llarga i difícil; i les llegües que van d’aquí fins a Góndor són, només, una petita part en la suma dels meus viatges. He creuat moltes muntanyes i molts rius, i petjat múltiples planures, fins i tot en països llunyans, com Rhûn i Harad, on les constel·lacions són estranyes.

»Però la meva pàtria, si és que en tinc, és el nord. Perquè aquí és on els hereus de Vàlandil han viscut sempre, en successió interrompuda, de pares a fills, durant moltes generacions. Els nostres dies s’han enfosquit, i ens hem reduït; però l’Espasa sempre ha anat passant a una nova custòdia. I això és el que us puc dir, Bóromir, i aquí acabo: nosaltres, els Muntaners de les Terres Salvatges, som homes solitaris, caçadors… però caçadors sempre dels servidors de l’Enemic; que es troben a molts llocs, i no solament a Mórdor.

»Si Góndor ha estat, Bóromir, una torre i un baluard, la nostra part n’ha estat una altra. Existeixen moltes coses dolentes que les vostres fortes murades i espases brillants no deturen. Sabeu poca cosa de les terres de més enllà de les vostres fronteres. Pau i llibertat, heu dit? Si no arriba a ser per nosaltres, el nord difícilment les hauria conegudes. El temor les hauria destruïdes. Però les coses fosques que baixen des dels serrats sense cases, o que s’arrosseguen des dels boscos sense sol, fugen de nosaltres. Quins camins gosaria fressar la gent, quina seguretat existiria a les terres pacifiques, o a les llars dels homes senzills a les nits, si els Dúnedain dormissin, o fossin tots al fons de la tomba?

»Amb tot, però, ens ho agraeixen menys a nosaltres que a vosaltres. Els viatgers ens tracten amb menyspreu, i els camperols ens posen noms despectius. Per a un home gros que viu a menys d’un dia de distància d’enemics que li glaçarien el cor, o que no deixarien pedra sobre pedra al seu petit poble si no el guardéssim constantment, jo tan sols sóc “en Gambús”. Però no volem que sigui d’una altra manera. Si la gent senzilla es veu lliure de preocupacions i de temences, continuarà essent senzilla, i nosaltres hem d’actuar d’amagat per conservar-la tal com és. Aquesta ha estat la tasca de la meva raça, mentre els anys anaven perllongant-se i creixia l’herba.

»Ara, però, el món torna a canviar. S’acosta una hora nova. La Fatalitat d’Ísildur ha estat trobada. La batalla és a tocar. L’Espasa tornarà a ser forjada. I jo vindré a Minas Tirith.

—La Fatalitat d’Ísildur ha estat trobada, dieu —intervingué en Bóromir—. Jo he vist un anell brillant a la mà del Mitgerol; però Ísildur morí, segons diuen, quan s’inicià aquesta edat del món. Quina certesa tenen els Savis que eix anell és el seu? I on ha estat durant tots aqueixos anys, fins a arribar aquí a les mans d’un missatger tan sorprenent?

—Ara se us explicarà —va dir N’Élrond.

—Però no ara mateix, us ho suplico, Mestre Élrond! —va dir en Bilbo—. El sol ja s’acosta a migdia, i sento la necessitat d’alguna coseta que em doni forces.

—No havia dit pas el vostre nom —va dir N’Élrond, somrient—. Però ara el dic. Apa! Expliqueu-nos la vostra història. I si encara no l’heu posada en vers ens la podeu explicar amb paraules planeres. Com més breu sigueu, més aviat podreu reconfortar-vos.

—D’acord —va dir en Bilbo—. Faré com dieu. Però ara explicaré la història de veritat, i si hi ha algú aquí que me l’hagi sentida a explicar d’una altra manera —i dirigí una mirada de reüll a en Gloin—, li demano que l’oblidi i que em perdoni. En aquell temps només desitjava assegurar que el tresor em pertanyia a mi, tot sol, i bandejar el nom de lladregot que m’havien encolomat. Potser ara, però, comprenc les coses una mica millor. Ja no s’hi pot fer res. Fou així.

Per a alguns dels qui allí es trobaven el relat d’en Bilbo era totalment desconegut, i l’escoltaren embadalits mentre el vell hòbbit, en realitat no gens de mala gana, narrava, fil per randa, la seva aventura amb en Gòl·lum. No va ometre ni una sola endevinalla. I hauria fet, també, la descripció de la seva festa de comiat i la seva desaparició de La Comarca, si li ho haguessin permès; però N’Élrond aixecà la mà.

—Molt ben explicat, amic meu —va dir—, amb això de moment ja en tenim prou. N’hi ha prou sabent que l’Anell passà a en Frodo, el vostre hereu. Que parli ell, ara!

Llavors, menys de bona gana que en Bilbo, en Frodo contà totes les seves relacions amb l’Anell d’ençà del dia que havia passat a la seva custòdia. Cada etapa del seu viatge des de Hobbiters fins al Gual del Bruinen fou qüestionada i considerada, i tot el que podia recordar referent als Genets Negres fou examinat. Per fi tornà a seure.

—No ha estat gens malament —li va dir en Bilbo—. En podries haver fet un bon conte si no t’haguessin estat interrompent constantment. He intentat de prendre’n algunes notes, però, si vull posar-ho per escrit, les haurem de repassar plegats en alguna altra ocasió. Només explicant com has arribat fins aquí en tenim per a capítols sencers!

—Sí, és un relat força llarg —va respondre en Frodo—. Però, a mi, la història em continua semblant incompleta. Encara en vull saber molt més, especialment sobre en Gàndalf.

En Gàldor, de les Rades Grises, que seia a prop, el sentí.

—A mi em passa el mateix —va dir, i girant-se cap a N’Élrond, va exposar—: Els Savis poden tenir bones raons per creure que la troballa del Mitgerol és realment el Gran Anell de què tant s’ha parlat, encara que, als que en saben menys, els pugui semblar força improbable. El que jo demano és: no en podríem escoltar les proves? I també voldria demanar: què hi ha d’en Sàruman? Ell és versat en la ciència dels Anells, però no es troba entre nosaltres. Quin és el seu consell… si és que sap les coses que nosaltres hem sentit?

—Les preguntes que feu, Gàldor, estan relacionades —digué N’Élrond—. No m’havien passat per alt, i tindran la seva resposta. Però aquestes coses pertanyen a la part que en Gàndalf ens ha d’aclarir; i el faig parlar en darrer lloc, perquè és el lloc d’honor, i perquè en tot aquest afer ell és qui ha dut la veu cantant.

—Alguns, Gàldor —va començar en Gàndalf—, considerarien que les notícies d’en Gloin i la persecució d’en Frodo ja són prova més que suficient que la troballa del Mitgerol és quelcom de gran vàlua per a l’Enemic. Però no és més que un anell. I doncs? Els Nou, els tenen els Nazgûl. Els Set han estat agafats o destruïts —en sentir això, Gloin féu un moviment d’inquietud però no va dir res—. Els Tres sabem on són. Quin és, doncs, aquest que ell tant desitja?

»Naturalment hi ha un gran lapse de temps entre el Riu i la Muntanya, entre la pèrdua i la trobada. Però aquest lapse, en el coneixement dels Savis, per fi ha estat omplert. Massa a poc a poc, malauradament. Perquè l’Enemic era molt a prop darrere nostre, i temo que mai no ho havia estat tant. I sort n’hem tingut que fins aquest any, fins aquest mateix estiu, pel que sembla, no ha sabut tota la veritat.

»Alguns dels presents deuen recordar que, fa molts d’anys, jo mateix vaig gosar traspassar les portes del Nigromàntic a Dol Guidur i que, en secret, vaig explorar-ne els camins, amb la qual cosa vaig descobrir que les nostres temences eren fundades: era en Sàuron mateix, el nostre antic Enemic, que per fi tornava a cobrar forma i poder. Alguns, també, deuen recordar que en Sàruman ens dissuadí d’actuar obertament contra ell, i que, durant molt de temps, només el vam estar vigilant. Tanmateix, a la fi, quan les seves tenebres augmentaren, en Sàruman cedí, i el Consell aplegà tota la seva força i expulsà el mal del Bosc Llobregós…, i això fou el mateix any en què fou trobat l’Anell: una estranya coincidència, si és que ho fou.

»Però vam fer tard, tal com N’Élrond va preveure. En Sàuron també ens havia estat vigilant, i s’havia preparat durant molt de temps per al nostre atac, bo i governant Mórdor des de lluny, per mitjà de Minas Mórgul, on residien els seus Nou servidors, fins que tot estigué a punt. Aleshores cedí davant nosaltres, però només va fer veure que fugia, i poc després arribà a la Torre Fosca i es manifestà obertament. Llavors el Consell es reuní per darrera vegada; perquè aleshores ja ens havíem assabentat que buscava, amb més delit que mai, l’Únic. I vam témer que tingués alguna notícia sobre això que nosaltres ignoréssim. En Sàruman, però, va dir que no, i repetí el que ja ens havia dit abans: que l’Únic no tornaria a ser trobat mai més a la Terra Mitjana.

»“En el pitjor dels casos”, va dir, “el nostre Enemic sap que nosaltres no el tenim, i que continua perdut. Però allò que fou perdut sempre pot ser retrobat, pensà ell. No cal que us en preocupeu! La seva confiança el trairà. Per ventura no he estudiat jo aquest afer amb gran dedicació? L’Anell va caure al Gran Ànduin; i fa molt de temps, mentre en Sàuron dormia, el riu l’arrossegà fins a la Mar. Deixem-lo allí fins a la Fi”.

En Gàndalf va fer un silenci, esguardant cap a l’est, des del porxo fins als pics llunyans de les Muntanyes Boiroses, al peu de les quals havia restat amagat durant tant de temps el perill del món. I sospirà.

—I aquí em vaig equivocar —prosseguí—. Em vaig deixar seduir per les paraules d’en Sàruman el Savi; però si hagués investigat abans la veritat, ara el nostre perill seria menor.

—Tots ens vam equivocar —va dir N’Élrond—, i si no fos per la teva vigilància potser ja tindríem les Tenebres al damunt. Però, continua!

—Des del començament el cor em deia, contra tota raó, que alguna cosa no anava bé —prosseguí en Gàndalf—, i vaig voler saber com aquell objecte havia arribat a poder d’en Gòl·lum, i durant quant de temps aquesta criatura l’havia posseït. De manera que em vaig posar a l’aguait, sabent que no podia trigar gaire a sortir de la seva obscuritat a la recerca del tresor. Sortí, però va escapolir-se i no se’l trobava enlloc. I llavors, ai las!, vaig deixar de banda aquest assumpte, només vigilant i esperant, com hem estat fent massa sovint.

»El temps s’escolà amb moltes preocupacions, fins que els meus pressentiments es renovellaren amb una por sobtada. D’on venia l’anell del hòbbit? Si les meves temences eren justificades, què calia fer-ne? Em calia decidir sobre aquestes coses, però no vaig comunicar els meus temors a ningú, coneixent el perill que representa una paraula dita fora d’hora si arriba a qui no ha d’arribar. En totes les llargues guerres contra la Torre Fosca, el nostre pitjor enemic sempre ha estat la traïció.

»D’això fa disset anys. Aviat vaig adonar-me que als volts de La Comarca s’havien aplegat espies de moltes menes, fins i tot aus i d’altres bèsties, i els meus temors augmentaren. Vaig demanar l’ajut dels Dúnedain i ells doblaren la seva vigilància; i vaig obrir el meu cor a l’Àragorn, l’hereu d’Ísildur.

—I jo —intervingué l’Àragorn— vaig aconsellar-li que agaféssim en Gòl·lum, encara que pogués semblar massa tard. I com que semblava escaient que l’hereu d’Ísildur s’esforcés a reparar la falta d’Ísildur, vaig participar amb en Gàndalf en una llarga i infructuosa recerca.

Llavors en Gàndalf explicà com havien explorat les Terres Salvatges de punta a punta, fins a baix de tot, a les Muntanyes de l’Ombra i els confins de Mórdor.

—Allí vam sentir algun rumor sobre ell, i suposem que va viure allí molt de temps, a les serralades fosques; però no el vam arribar a trobar mai i, a la fi, vam deixar-ho per impossible. Fou aleshores quan, en la meva desesperació, se’m va ocórrer una altra vegada una prova que podia fer baldera la captura d’en Gòl·lum. El mateix anell podia dir-nos si era l’Únic. Vaig recordar mots pronunciats durant el Consell: mots d’en Sàruman, que en aquell moment m’havien passat mig desapercebuts. Ara els tornava a escoltar clarament al meu cor.

»“Els Nou, els Set, i els Tres”, va dir, “cadascun tenia la seva gemma. Però no així l’Únic. Aquest era rodó i sense ornament, com si fos un dels anells inferiors; però el seu artífex hi va posar unes marques que els entesos, potser, encara podien veure i llegir”.

»Quina classe de marques eren, això no ho va dir. Però qui ho podia saber? El seu artífex. I en Sàruman? Per gran que sigui el seu saber, ha de tenir una font. I quina mà, excepte la d’en Sàuron en persona, ha sostingut mai l’Anell, des que fou fet fins a la seva pèrdua? Únicament la mà d’Ísildur.

»Amb una idea al cap, vaig postergar la caça d’en Gòl·lum, i em vaig dirigir ràpidament a Góndor. En els dies antics els membres del meu orde hi havien estat ben rebuts, i en Sàruman el que més. Sovint havia estat hoste durant molt de temps dels Senyors de la Ciutat. La benvinguda del senyor Dénethor no fou tan bona com en aquells temps, i em va permetre que investigués entre els llibres i pergamins que atresoraven, però sense deixar de rondinar.

»“Si realment només cerqueu, com dieu, informes sobre els dies antics, i els inicis de la Ciutat, llegiu, llegiu!”, em va dir. “Perquè per mi el que fou és menys fosc que el que serà, i això és el que m’ocupa. Però, llevat que tingueu encara més traça que en Sàruman, que ha estudiat aquí molt de temps, no hi trobareu res que jo, que sóc el mestre del saber d’aquesta ciutat, no conegui bé”.

»Així em parlà en Dénethor. I, tanmateix, allí, entre els seus arxius, hi ha molts documents que ara ben pocs poden llegir, perquè ni tan sols els mestres en saber els saben desxifrar, ja que són escrits en llengües que han esdevingut fosques per als homes actuals. I escolteu, Bóromir, allí, a Minas Tirith, hi ha encara, i suposo que ningú, excepte en Sàruman i jo mateix, no l’ha llegit, un pergamí redactat pel mateix Ísildur. Perquè Ísildur no se n’anà directament de la guerra a Mórdor, com alguns han volgut explicar.

—Potser alguns del nord —proferí en Bóromir—. A Góndor tothom sap que a la primeria anà a Minas Anor, i que hi residí algun temps amb son nebot Menèldil, i l’instruí, abans d’encomanar-li el govern del Reialme del Sud. I fou aleshores que plantà allí l’últim plançó de l’Arbre Blanc en memòria de son germà.

—Però en aquest temps —afegí en Gàndalf—, també va escriure aquest manuscrit, i això, segons que sembla, no és recordat a Góndor. És un pergamí referent a l’Anell, i Ísildur hi diu el següent:


El Gran Anell passarà ara a ser heretat del Reialme del Nord; però també en quedarà informació a Góndor, on han viscut igualment els hereus d’Eléndil, per si mai arriba un temps en què la memòria d’aquests grans afers s’afebleix.

»I després d’aquests mots, Ísildur descrivia l’Anell tal com ell l’havia trobat:


El primer cop que el vaig agafar, era calent com una brasa, i em cremà la mà, tant que dubto si mai més m’alliberaré d’aquest dolor. Però, ara mateix, mentre escric, ja s’ha refredat, i sembla que s’hagi encongit, tot i que no ha perdut ni bellesa ni forma. L’escrit que té, que al principi era clar com una flama roent, ja s’ha esmorteït i ara només es pot llegir amb dificultat. Està gravat en l’escriptura èlfica d’Erégion, perquè a Mórdor no hi ha lletres per a un treball tan fi; però la llengua m’és desconeguda. Crec que deu ser una llengua de la Terra Negra, ja que és grollera i abominable. Quina mena de malvestat deia, ho ignoro; però aquí en faig una còpia perquè no quedi totalment oblidada. L’Anell troba a faltar, potser, la mà d’en Sàuron, que era negra però cremava com el foc, i per això Guil-galad fou destruït; i és possible que si l’or es tornés a escalfar, l’escriptura tornaria a veure’s. Jo, per la meva part, no vull arriscar-me a fer cap mal a aquesta cosa: l’única bella de totes les d’en Sàuron. Per a mi és inestimable, tot i haver-la adquirit a costa de gran dolor.

»Quan vaig llegir aquests mots vaig donar per acabada la meva recerca. Perquè aquella escriptura cisellada a l’Anell era, com Ísildur molt bé havia endevinat, en la llengua de Mórdor i dels servidors de la Torre. I el que s’hi deia ja era conegut. Perquè el dia en què en Sàuron es posà per primera vegada l’Únic, Celebrímbor, forjador dels Tres, el descobrí i, des de lluny, li sentí dir aquestes paraules, de manera que les seves intencions malignes quedaren revelades.

»Vaig acomiadar-me immediatament d’en Dénethor, però mentre em dirigia cap al nord, m’arribaren missatges des de Lórien que deien que l’Àragorn havia passat per allà i que havia trobat la criatura anomenada Gòl·lum. Així és que primer vaig anar al seu encontre, per escoltar el que havia de dir. En quina mena de perill s’havia ficat tot sol és cosa que no vaig gosar ni suposar.

—D’això no cal parlar-ne —va dir l’Àragorn—. Quan un hom es veu en l’obligació de passar a les envistes de la Porta Negra, o de fonyar les flors mortíferes de la Vall de Mórgul, ja sap que es toparà amb perills. Jo també, a la fi, m’havia desesperat, i vaig iniciar el meu retorn cap a casa. I aleshores, per casualitat, vaig ensopegar de sobte amb el que buscava: petjades de peus reblanits a la vora d’un bassal fangós. Ara el rastre era fresc i ràpid, i no duia cap a Mórdor sinó al revés. El vaig seguir per tot l’encontorn dels Aiguamolls Morts, i finalment el vaig veure. Amagat al costat d’un marjal pudent, sotjant l’aigua mentre avançava el crepuscle; allà el vaig agafar, en Gòl·lum. Estava recobert d’un verdet fangós. Temo que mai no m’estimarà, perquè em mossegà i jo no vaig ser gaire amable. De la seva boca no en vaig poder treure res més que les marques de les seves dents. Crec que la pitjor part del viatge fou el camí de tornada, vigilant-lo dia i nit, fent-lo caminar davant meu amb un dogal al coll, emmordassat, fins que s’amansí per manca de menjar i de beure, portant-lo sempre cap al Bosc Llobregós. Finalment vaig aconseguir d’arribar-hi, i el vaig donar als elfs, perquè això és el que havíem acordat que faríem; i m’alegrà veure’m deslliurat de la seva companyia, perquè feia una ferum insuportable. Per part meva espero no tornar-lo a veure mai més; però en Gàndalf hi anà i parlà llargament amb ell.

—Sí, va ser una conversa llarga i pesada —va dir en Gàndalf—, però profitosa. Per començar, el que em contà sobre la seva pèrdua concorda amb el que ara en Bilbo acaba d’explicar obertament per primera vegada; però això no té gaire importància, ja que ja ho havia imaginat. Però aleshores vaig assabentar-me per primer cop que l’anell d’en Gòl·lum provenia del Gran Riu i no dels Camps Llirials. I també vaig deduir-ne que feia molt de temps que el tenia. Moltes vides de la seva raça limitada. El poder de l’anell havia perllongat la seva edat molt més enllà del que solen viure; i aquest és un poder que només confereixen els Grans Anells.

»I si aquesta no fos prova suficient, Gàldor, hi ha l’altra comprovació a què m’he referit. En aquest mateix anell que acabeu de veure aixecat enlaire, rodó i sense ornamentacions, encara es poden llegir les lletres que Ísildur hi va copiar, sempre que tingueu la força de llençar aquest objecte daurat al foc una estona. Jo ho he fet, i el que hi he llegit és això:


Ash nazg durbatulûk, ash nazg gimbatul,

ash nazg thrakatulûk agh burzum-ishi krimpatul.



El canvi en la veu del màgic fou sorprenent. De cop aquesta esdevingué amenaçadora, poderosa i dura com una pedra. Una ombra semblà creuar per davant el sol de migdia, i el porxo s’enfosquí un instant. Tots tremolaren, i els elfs es taparen les orelles.

—Fins ara cap veu no havia gosat mai pronunciar les paraules d’aqueixa llengua a Ímladris, Gàndalf el Gris —va dir N’Élrond mentre l’ombra passava i la companyia tornava a respirar amb alleujament.

—I esperem que ningú no les torni a pronunciar mai més aquí —va respondre en Gàndalf—. I, malgrat tot, no voldria demanar-te’n perdó, Mestre Élrond. Perquè si aquesta no és la llengua que aviat escoltarem a cada racó de l’oest, aleshores ja podem deixar de banda tots els dubtes sobre si aquesta cosa és realment, o no, el que els Savis han declarat: el tresor de l’Enemic, carregat amb tota la seva maldat, i allà on rau una gran part de la seva antiga força. Des dels Anys Negres ens han arribat els mots que els fargaires èlfics d’Erégion sentiren, i que els feren saber que havien estat traïts:


Un Anell per manar a tots, Un per trobar-los, Un Anell

per reunir-los i, en les Tenebres, tenir tots lligats a Mórdor.



»I heu de saber també, amics meus, que encara vaig assabentar-me de més coses gràcies a en Gòl·lum. Encara que estava poc disposat a parlar i que les seves explicacions no eren clares, és fora de tot dubte que anà a Mórdor, i allí l’obligaren a confessar tot el que sabia. Així és que l’Enemic ja sap que l’Únic ha estat trobat, i que va estar durant llarg temps a La Comarca; i com que els seus servidors l’han perseguit quasi fins a la nostra porta, aviat sabrà, si no ho sap ja, ara mentre jo us parlo, que el tenim aquí.

Tots van romandre callats durant una estona, fins que finalment en Bóromir parlà.

—Dieu que aquest Gòl·lum és una cosa petita? Petita potser sí, però de gran perfídia. Què se n’ha fet? A què el vau condemnar?

—Està empresonat, però això és tot —va dir l’Àragorn—. Havia patit molt. No hi ha cap dubte que fou turmentat, i que el temor d’en Sàuron li ha quedat gravat al cor. De tota manera he de confessar que, aquesta vegada, m’alegra que estigui sota la custòdia segura dels zelosos elfs del Bosc Llobregós. La seva malícia és gran i li atorga una força que resulta difícil de creure en algú tan escanyolit i envellit. Si fos lliure encara podria fer molt de mal. I no dubto que, si li fou permès d’abandonar Mórdor, fou amb alguna missió malvada.

—Ai las! Ai las! —gemegà en Légolas, i en el seu bell rostre èlfic es dibuixà un gran dolor—. Les noves que he vingut a comunicar-vos han de ser conegudes ara. No són bones, però només aquí acabo d’assabentar-me com en poden arribar a ser, de dolentes, per a aquesta companyia. L’Sméagol, que ara és anomenat Gòl·lum, s’ha escapat.

—Escapat? —saltà l’Àragorn—. Això sí que són notícies. Tots ens n’haurem de penedir amargament, em sembla. Com és que la gent d’en Thrànduil han fallat en la tasca que tenien encomanada?

—No per manca de zel —explicà en Légolas—, sinó, potser, per un excés d’amabilitat. I temem que el presoner rebés ajut d’altres, d’altres que saben més del que fem o deixem de fer que no fóra desitjable. Hem vigilat aquesta criatura dia i nit, tal com ho sol·licità en Gàndalf, tot i que era una tasca cansada. En Gàndalf, però, ens demanà que confiéssim en la seva regeneració, i no vam tenir el cor de mantenir-lo per sempre a les masmorres sota terra, on podia tornar a caure en les seves antigues i negres idees.

—No vau pas tenir tantes consideracions amb mi —va dir en Gloin amb un espurneig als ulls, tot revifant els antics records del seu empresonament a les fondàries de les sales dels Reis èlfics.

—Si us plau! —va tallar-lo en Gàndalf—. Si us plau, Gloin, bon amic, no interrompeu. Allò fou un error lamentable, i fa molt de temps que ha quedat esborrat. Si totes les renyines que existeixen entre elfs i nans surten ara aquí a la llum, ja podem plegar amb aquest Consell.

En Gloin s’alçà i féu una profunda reverència, i en Légolas prosseguí.

—Els dies que feia bo portàvem en Gòl·lum a través dels boscos; i hi havia un arbre molt alt, sol, allunyat dels altres, al qual li agradava d’enfilar-se. Sovint el deixàvem pujar fins a les branques més altes, fins que sentia el vent lliure; però nosaltres fèiem guàrdia al peu de l’arbre. Un dia es negà a baixar, i els guardes no pensaven enfilar-se per perseguir-lo: havia après el truc d’aferrar-se a les branquetes amb els peus igual com amb les mans, de manera que van romandre asseguts a la soca de l’arbre fins ben entrada la nit.

»Això fou aquella mateixa nit de l’estiu, encara que no hi havia lluna ni estels, que els orcs ens atacaren per sorpresa. Vam repel·lir el seu atac poc temps després, perquè, encara que eren molts i ferotges, provenien de l’altre costat de les muntanyes i no estaven acostumats als boscos. Un cop acabada la batalla, vam descobrir que en Gòl·lum havia desaparegut, i que els seus vigilants havien estat morts o fets presoners. Aleshores vam comprendre clarament que l’atac havia estat planejat per rescatar-lo, i que ell ja ho sabia. Com fou possible? No ho acabem d’imaginar; però en Gòl·lum és astut, i els espies de l’Enemic són molts. Les coses fosques que foren expulsades l’any de la caiguda del Drac han tornat en nombre encara més gran, i el Bosc Llobregós torna a ser un indret maligne, a excepció de la part on encara es manté el nostre reialme.

»No hem aconseguit tornar a capturar en Gòl·lum. Vam descobrir la seva pista entre la de molts orcs, i s’endinsava cap al bell mig de la forest, en direcció sud. Però, a partir d’aquí, ja defugia les nostres capacitats, i no vam gosar continuar la persecució; perquè ens estàvem acostant a Dol Guldur, i aquest és encara un lloc funest; i és un camí que no agafem mai.

—Sí que l’hem feta bona! —va dir en Gàndalf—. Ja no tenim temps per tornar a buscar-lo. Que faci el que hagi de fer. Però és possible que encara li toqui desenvolupar una part que, ni ell ni en Sàuron, no han previst.

»I ara permeteu-me que contesti les altres preguntes d’en Gàldor. I en Sàruman? Quins són els consells que ens dóna en aquesta situació extrema? Aquesta és una part que us he d’explicar de cap a cap, perquè només N’Élrond la coneix sencera, i, encara, resumida, però veureu que té relació amb el que hem de resoldre. És el darrer capítol de la Relació de l’Anell, fins ara.

»Al final de juny em trobava a La Comarca, però al meu pensament hi havia un núvol d’ansietat, i vaig cavalcar fins als confins meridionals d’aquella petita contrada; tenia el pressentiment d’algun perill, encara amagat per a mi, però que s’acostava. Allí m’arribaren missatges informant-me de la guerra i de la derrota de Góndor i, quan vaig sentir a parlar de l’Ombra Negra, un calfred em fiblà el cor. Però no vaig trobar-hi res, només alguns fugitius del sud; i, tanmateix, em semblà que s’hi endevinava un horror del qual no volien parlar. Vaig dirigir-me aleshores cap a l’est i cap al nord, i vaig viatjar pel Camí Verd; i no gaire lluny de Bree vaig topar-me amb un viatger, assegut en un banc, al costat de la carretera, amb el cavall que pasturava al seu costat. Era en Ràdagast el Bru, que, en altre temps, visqué a Rhósgobel, prop dels límits del Bosc Llobregós. Pertany al meu orde, però feia una pila d’anys que no l’havia vist.

»“Gàndalf!”, exclamà. “T’estava buscant. Però en aquestes parts sóc un perfecte foraster. Tot el que sabia era que et podia trobar en una regió salvatge amb el nom groller de Comarca”.

»“La teva informació era correcta”, vaig respondre. “Però no t’expressis d’aquesta manera si et trobes amb algun dels seus habitants. Ara ja ets prop dels confins de La Comarca. Què volies de mi? Deu ser cosa urgent. Mai no has estat un gran viatger, llevat que t’hi veiessis obligat per una necessitat ineludible”.

»“Tinc una missió urgent”, va dir-me. “Les notícies que duc són dolentes”. Després va fer una ullada al nostre voltant, com si els tancons poguessin tenir orelles. “Nazgûl”, xiuxiuejà. “Els Nou han tornat a sortir. Han creuat el Gran Riu en secret i es dirigeixen cap a l’est. Han adoptat la forma de genets vestits de negre”.

»I aleshores vaig saber què era el que havia estat tement sense saber-ho.

»“L’Enemic deu tenir una gran necessitat o una finalitat concreta”, va dir en Ràdagast; “però no puc imaginar què és el que el pot fer dirigir-se a aquestes parts llunyanes i desolades”.

»“Què vols dir?”, vaig preguntar-li.

»“M’han dit que, per allà on passen, els Genets sempre demanen notícies d’una terra anomenada Comarca”.

»“La Comarca”, el vaig corregir; però el meu cor s’abaltí. Perquè fins i tot els Savis han de témer oposar-se als Nou quan aquests es troben aplegats sota el seu malvat cabdill. Un gran rei i bruixot en els vells temps, però que ara provoca un terror mortífer. “Qui t’ho ha dit, tot això? Qui t’ha enviat?”, li vaig demanar.

»“En Sàruman el Blanc”, respongué en Ràdagast. “I em va dir que, si ho creies necessari, ell estava disposat a ajudar; però si no demanes el seu ajut de seguida, ja serà massa tard”.

»I aquest missatge m’omplí d’esperança. Perquè en Sàruman el Blanc és el més gran del meu orde. En Ràdagast, naturalment, és un màgic valuós, un mestre en les formes i els canvis de colors; i sap molt d’herbes, i els animals i els ocells són molt amics seus. Però en Sàruman ha estudiat durant molt de temps les arts de l’Enemic, i gràcies a això l’hem pogut vèncer moltes vegades. Fou gràcies als ginys d’en Sàruman que el vam expulsar de Dol Guldur. I vaig pensar que era possible que hagués descobert alguna arma que servís per fer retrocedir els Nou.

»“Aniré a veure en Sàruman”, li vaig dir.

»“En aquest cas hi has d’anar ara mateix”, va dir-me en Ràdagast; “perquè he perdut molt de temps cercant-te, i els dies estan comptats. Em va demanar que procurés trobar-te abans del solstici d’estiu, que ja és aquí. I fins i tot si et poses en camí des d’aquí mateix, és difícil que hi arribis abans que els Nou descobreixin la contrada que cerquen. Jo tornaré ara mateix”. I, amb aquests mots, muntà a cavall i hauria sortit tot d’una.

»“Espera un moment!”, li vaig dir. “Ens caldrà el teu ajut, i l’ajut de totes les coses que estiguin disposades a donar-nos-el. Envia missatges a totes les bèsties i tots els ocells que són amics teus. Digues-los que duguin notícies de qualsevol cosa que faci referència a aquest afer a en Sàruman i a en Gàndalf. I envia missatges també a Òrthanc”.

»“Així ho faré”, em va dir, i sortí escapat com si els Nou el perseguissin a ell.

»Jo no el podia seguir en aquell mateix moment. Aquell dia ja havia cavalcat moltíssim, i estava gairebé tan cansat com el meu cavall; i em calia rumiar les notícies. Vaig passar la nit a Bree, i vaig decidir que no tenia temps de tornar a La Comarca. Fou l’error més gros que he comès a la meva vida!

»De tota manera, vaig escriure un missatge per a en Frodo, que vaig confiar al meu amic, el patró de la fonda, perquè s’encarregués de fer-l’hi arribar. A l’alba em vaig posar en camí; i finalment vaig arribar a la residència d’en Sàruman. Aquesta es troba cap al sud, molt lluny, a Ísengard, al capdavall de les Muntanyes Boiroses, no lluny del Pas de Ròhan. I en Bóromir us pot explicar que es tracta d’una gran vall oberta situada entre les Muntanyes Boiroses i els contraforts més septentrionals d’Èred Nímrais, les Muntanyes Blanques de la seva pàtria. Però Ísengard és un cercle de pura pedra que tanca una vall com si fos una murada de roca, i al bell mig d’aquesta vall hi ha una torre de pedra anomenada Òrthanc. No va ser construïda per en Sàruman, sinó pels homes de Númenor, fa molt de temps; i és molt alta i té molts secrets; i, amb tot, no sembla una obra d’artesania. No s’hi pot arribar si no és passant pel cercle d’Ísengard; i en aquest cercle hi ha un únic portell.

»Un vespre, força tard, vaig arribar, doncs, al portell, que fa com un gran arc a la paret de pedra, i el vaig trobar fortament protegit. Però els guardes del portell estaven avisats i em van dir que en Sàruman m’esperava. Vaig passar l’arc a cavall i el portell es tancà silenciosament al meu darrere, i de sobte vaig tenir por, tot i que no sabia res de cap motiu que ho justifiqués.

»Però vaig cavalcar fins al peu mateix d’Òrthanc, i em vaig dirigir a l’escala d’en Sàruman; i ell em va rebre allí i em conduí fins a la seva alta cambra. Duia un anell al dit.

»“De manera que per fi has vingut, Gàndalf”, em va dir en to greu; però als seus ulls semblava haver-hi una llum blanca, com si al seu cor hi hagués un riure fred.

»“Sí, he vingut”, vaig respondre, “he vingut a cercar el teu ajut, Sàruman el Blanc”, i aquest títol semblà irritar-lo.

»“De debò, Gàndalf el Gris?”, va fer, burleta. “Ajut? És ben rar sentir que en Gàndalf el Gris cerca ajut, essent com és tan astut i tan savi, i vagant per totes les terres, i ocupant-se de tota mena de coses, tant si són de la seva incumbència com si no”.

»El vaig esguardar amb astorament. “Però si no vaig errat”, li vaig dir, “ara s’han posat en moviment coses que requereixen la unió de totes les nostres forces”.

»“Podria ser”, concedí, “però és una idea que se t’ha ocorregut molt tard. Durant quant de temps, em pregunto, m’has amagat, a mi, que sóc el cap del Consell, una qüestió de la més gran importància? Què és el que t’ha fet sortir ara del teu amagatall a La Comarca?”.

»“Els Nou han tornat a sortir”, vaig respondre. “Han travessat el Riu. Això és el que em va dir en Ràdagast”.

»“Ràdagast el Bru!”, va riure en Sàruman, i ara ja no amagà el seu menyspreu. “En Ràdagast, l’amansidor dels ocellets! En Ràdagast el Taujà! En Ràdagast el Ximple! I, amb tot, ha tingut justament l’enginy necessari per fer el paper que jo li havia adjudicat. Perquè tu has vingut, i aquesta era l’única finalitat del meu missatge. I aquí et quedaràs, Gàndalf el Gris, a descansar de les teves corredisses. Perquè jo sóc Sàruman el Savi, Sàruman el Forjador de l’Anell, Sàruman el de Molts Colors!”.

»I aleshores m’hi vaig fixar i vaig veure que els seus vestits, que m’havien semblat blancs, no ho eren, sinó que estaven teixits amb tots els colors, i si es movia es tornassolaven i canviaven de to de manera que t’hi quedaves ullprès.

»“M’agradava més el blanc”, li vaig dir.

»“Blanc!”, remugà. “No està malament per començar. Els vestits blancs sempre poden ser tenyits. La pàgina en blanc serveix per tornar-hi a escriure al damunt; i la llum blanca pot ser descomposta”.

»“I en aquest cas deixa de ser blanca”, li vaig dir. “I qui trenca una cosa per descobrir què és abandona el camí de la saviesa”.

»“No cal que em parlis com a un d’aquests ximplets que tens per amics”, m’interrompé. “No t’he fet venir fins aquí perquè m’alliçonis, sinó per oferir-te una elecció”.

»I aleshores es dreçà i començà a declamar, com si fes un discurs llargament assajat. “Els Dies de l’Antigor han passat. Els Dies Mitjans arriben a la fi. S’acosten els Dies Joves. L’època dels elfs ha finalitzat, però la nostra és a tocar: el món dels homes, que nosaltres hem de governar. Però per a això ens cal poder, poder per ordenar totes les coses com vulguem, mirant cap a aquell bé que només els Savis poden veure”.

»“I escolta’m, Gàndalf, el meu antic amic i ajudant!”, va dir, apropant-se i parlant ara amb veu més dolça. “He dit nosaltres, perquè podem ser nosaltres, si t’uneixes a mi. Un nou Poder comença a néixer. Contra ell no, contra nosaltres, no prevaldran ni els vells aliats ni la vella política. Ja no queda cap esperança en els elfs i en l’agonitzant Númenor. Aquesta és, doncs, l’elecció que tens, que tenim, al davant. Podem unir-nos a aquest Poder. I fóra prudent, Gàndalf. D’aquesta manera hi ha esperança. La seva victòria és a tocar i hi haurà riquíssimes recompenses per a aquells que l’hagin ajudat. I, a mesura que el Poder creixi, els seus amics de confiança també creixeran; i els Savis, com tu i com jo, poden, amb paciència, acabar dirigint-ne el curs, controlant-lo. Hi podem esmerçar el temps que calgui, podem servar els nostres pensaments als nostres cors, tot deplorant potser mals que s’esdevinguin pel camí, però aprovant la finalitat última i més elevada: Saber, Poder, Ordre; totes les coses que fins ara hem maldat inútilment per aconseguir, obstaculitzades, més que no pas ajudades, pels nostres amics febles o mandrosos. No cal que hi hagi, ni hi haurà, cap canvi real en els nostres fins, només en els nostres mitjans”.

»“Sàruman”, li vaig dir, “no és la primera vegada que escolto discursos d’aquesta mena, però només els havia sentit en boca dels emissaris de Mórdor, i destinats a engalipar els ignorants. No puc creure que m’hagis fet venir tan lluny només per cansar-me l’oïda”.

»Em va mirar de reüll, i va fer una pausa, mentre rumiava. “Bé”, va dir, “ja veig que aquest curs d’acció assenyat no t’atrau prou! O encara no. No si es pot trobar un camí millor, oi?”.

»S’acostà i reposà la seva llarga mà al meu braç. “I, per què no, Gàndalf?”, afegí. “Per què no? L’Anell Sobirà? Si el poguéssim dominar, aleshores el poder passaria a nosaltres. Aquesta és la raó per la qual, en realitat, t’he fet venir. Perquè tinc molts ulls al meu servei, i crec que tu saps on es troba ara aquest objecte tan preuat. Oi que sí? Altrament, per què els Nou pregunten a tothom per La Comarca, i què hi has estat fent, tu, allí?”. I va dir això mentre una cobejança que no era capaç d’ocultar li llambrejava de cop a la mirada.

»“Sàruman”, li vaig respondre, apartant-me d’ell, “només una mà a la vegada pot portar l’Únic, de manera que no cal que t’esforcis per dir nosaltres! Però jo no el descobriria, no. No donaria notícies d’on para a ningú, ni tan sols a tu, sobretot ara que has confessat les teves intencions. Has estat el cap del Consell, però a la fi has desemmascarat les teves veritables intencions. Bé, l’alternativa, pel que sembla, és sotmetre’s a en Sàuron o sotmetre’s a tu. Cap d’aquestes dues no m’agrada. Me’n pots oferir alguna altra?”.

»Ara es mostrà fred i perillós. “Sí”, em va dir. “No esperava que et mostressis assenyat, ni tan sols en allò que t’afecta personalment; però t’he donat l’oportunitat d’ajudar-me de bon grat, de manera que t’hauries estalviat moltes preocupacions i molt de dolor. La tercera alternativa és restar aquí, fins al final”.

»“Fins a quin final?”.

»“Fins que em diguis on puc trobar l’Únic. Perquè puc trobar la manera de persuadir-te’n. O fins que el trobin malgrat la teva negativa, i el Sobirà tingui temps de dedicar-se a afers més insignificants: disposar, per exemple, una recompensa escaient per als destorbs i les insolències d’en Gàndalf el Gris”.

»“Potser aquest no resultarà un afer tan insignificant”, vaig respondre-li. Però es va riure de mi, perquè els meus mots eren buits, i ell ho sabia.

»Em detingueren i em van dur, sol, al pinacle d’Òrthanc, al lloc des d’on en Sàruman solia estudiar els estels. No hi ha manera de baixar-ne, excepte per mitjà d’una escaleta estreta de milers de graons, i la vall, a baix de tot, sembla molt lluny. Llavors la vaig poder observar, i vaig descobrir que, allí on, en altre temps, tot era verd i bell, ara era curull de fossars i fargues. A Ísengard s’hi allotjaven llops i orcs, perquè en Sàruman estava reunint-hi un gran exèrcit propi, en rivalitat amb en Sàuron i no encara al seu servei. Damunt totes aquestes obres s’alçava una fumera negrosa que planava i s’arrapava als costats d’Òrthanc. Em trobava sol enmig d’un illot de núvols; i no tenia possibilitat d’escapar-me’n, de manera que els meus dies foren amargs. El fred semblava traspassar-me, i tenia molt poc espai per recórrer amunt i avall, cavil·lant sobre l’arribada dels Genets al nord.

»Que els Nou havien tornat a sortir, ho donava per segur, encara que no fes cas de les paraules d’en Sàruman, que podien haver estat mentides. Molt abans d’arribar a Ísengard, pel camí, ja havia sentit notícies que resultaven inequívoques. Al cor sempre hi tenia temença pels meus amics de La Comarca; però encara hi servava alguna esperança. Confiava que en Frodo s’hagués posat en camí de seguida, tal com li deia a la carta, i que hagués arribat a Rivendell abans que la persecució comencés. Però tant les meves temences com les meves esperances estaven mal fundades. Perquè la meva esperança es basava en un home gros de Bree; i la meva por en l’astúcia d’en Sàuron. Però els homes grossos que es dediquen a servir cervesa soler anar molt atrafegats; i el poder d’en Sàuron encara és menor del que la por ens fa suposar. Al cercle d’Ísengard, tot i així, presoner i sol, no era fàcil de pensar que els caçadors davant dels quals tots han fugit o perit fracassarien en aquella llunyana Comarca.

—Jo us hi vaig veure! —cridà en Frodo—. Caminàveu amunt i avall. I la lluna resplendia als vostres cabells.

En Gàndalf s’interrompé, astorat, i l’esguardà.

—Només fou un somni —va explicar en Frodo—, però l’acabo de recordar. Gairebé me n’havia oblidat. El vaig tenir fa força temps, després d’abandonar La Comarca, em penso.

—Aleshores t’arribà tard —va dir en Gàndalf—, com ara veureu. Em trobava en un mal tràngol. I els qui em coneixen deuen saber que rarament m’he trobat en tan gran necessitat, i que no tinc gaire paciència en les adversitats. En Gàndalf el Gris, enxampat com una mosca a la teranyina traïdora d’una aranya! De tota manera, fins les aranyes més subtils poden tenir un fil feble.

»Al principi vaig témer, com sens dubte en Sàruman volia, que en Ràdagast també hagués caigut. I, tanmateix, durant el nostre encontre, no havia captat cap senyal que res hagués canviat, ni en la seva veu ni en la seva mirada. Si hi hagués descobert alguna cosa, en primer lloc ja no hauria anat a Ísengard, o hi hauria anat més previngut. Això és el que en Sàruman devia endevinar, de manera que havia ocultat les seves intencions i havia enganyat el seu missatger. En qualsevol cas, hauria estat inútil d’intentar guanyar-se per a la causa traïdora l’honest Ràdagast. Ell m’havia sortit a buscar de bona fe, i així havia estat com m’havia persuadit.

»Així fou com vaig descobrir el pla d’en Sàruman. Perquè en Ràdagast no sabia de cap raó perquè jo no actués tal com ell em demanava; i després se n’havia anat cavalcant cap al Bosc Llobregós, on té molts amics d’ençà de molt de temps. I les àguiles de les Muntanyes volaven molt lluny, i a grans distàncies, i veien moltes coses: els aplecs dels llops, i la reunió dels orcs; i els Nou Genets que anaven d’un lloc cap a un altre per les contrades; i sentiren notícies sobre la fugida d’en Gòl·lum. I enviaren un missatger per informar-me de totes aquestes coses.

»I això que dic s’esdevenia cap a la fi de l’estiu, quan hi hagué una nit de lluna, i Gwàihir, el Senyor dels Vents, la més ràpida de totes les grans àguiles, vingué, quan menys l’esperava, a Òrthanc; i em trobà allà, al cim del pinacle. Li vaig parlar i em va dur lluny, abans que en Sàruman se n’adonés. I, quan ja era ben lluny d’Ísengard, els llops i els orcs sortiren pel portell per perseguir-me.

»“Fins on em pots dur?”, vaig demanar a Gwàihir.

»“Moltes llegües”, va respondre, “però no fins als confins de la terra. Em van enviar per dur notícies, no càrregues”.

»“Aleshores necessito un corser per cavalcar per terra”, li vaig dir, “i un corser que sigui extraordinàriament veloç, perquè en tota la vida mai no havia estat apressat amb tanta i tanta urgència”.

»“Aleshores us duré a Édoras, on el Senyor de Ròhan resideix a les seves sales; perquè no queda gaire lluny”. I, m’alegrà, perquè a la Marca de la Cavalleria de Ròhan viuen els ròhirrim, els Senyors dels Cavalls, i no hi ha cavalls com els que crien en aquella vall entre les Muntanyes Boiroses i les Muntanyes Blanques.

»“Creus que encara es pot confiar en els homes de Ròhan?”, vaig preguntar a Gwàihir, perquè la traïció d’en Sàruman havia torbat la meva confiança.

»“Paguen un tribut en cavalls”, em va respondre, “i cada any n’envien molts a Mórdor, o això és el que hom diu; però encara no estan sota el seu jou. Ara bé, si en Sàruman s’ha tornat dolent, com dieu, el seu fat no deu estar gaire distant”.

»Em va dipositar a la terra de Ròhan prop de l’alba; i ara ja he allargat massa el meu relat. La resta serà més breu. A Ròhan vaig descobrir que el mal ja havia començat a treballar: eren les mentides d’en Sàruman; i el rei d’aquella terra no volgué escoltar les meves advertències. Em suplicà que agafés el cavall i que escampés la boira; de manera que en vaig triar un que em plaïa molt, però a ell no gens, perquè era el millor cavall del seu país, i mai no n’he vist cap altre d’igual.

—Llavors deu ser un animal realment noble —va dir l’Àragorn—; i em dol, més que moltes altres notícies que poder semblar pitjors, saber que en Sàuron els lleva aquest tribut. L’última vegada que vaig ser en aquella terra encara no era així.

—I juro que encara no ho és —intervingué en Bóromir—. Això és una mentida que l’Enemic ha difós. Conec els homes de Ròhan, sincers i valerosos, i aliats nostres, perquè encara viuen a les terres que naltros els vam donar fa molt de temps.

—L’ombra de Mórdor cau sobre terres ben llunyanes —va respondre l’Àragorn—. En Sàruman hi ha caigut sota. Ròhan està assetjat. Qui sap el que hi trobareu, si mai hi arribeu a tornar.

—No pas això, n’estic segur —va dir en Bóromir—, no comprarien mai llurs vides a canvi de cavalls. Els cavalls són allò que més estimen després del proïsme. O no els en manquen motius. Els cavalls de la Marca de la Cavalleria vénen dels camps del nord, lluny de l’Ombra, i llur raça, com la dels seus amos, prové directament dels antics dies de llibertat.

—Ben cert que és! —va dir en Gàndalf—. I entre ells n’hi ha un que potser va veure la llum en l’alba del món. Els cavalls dels Nou no poden competir amb ell; és incansable i veloç com el vent desfermat, Grisencrín l’anomenaven. De dia son pèl brilla com l’argent, i de nit és com una ombra, i passa sense ser vist. I té un trot tan lleuger! Fins aleshores no l’havia muntat cap home, però jo el vaig agafar i el vaig amansir, i vaig venir tan ràpidament que vaig arribar a La Comarca quan en Frodo era al Tossal dels Túmuls, tot i que jo vaig sortir de Ròhan al mateix temps que ell sortia de Hobbiters.

»A mesura que cavalcava, però, el meu temor augmentà. Com més cap al nord m’acostava, més eren les notícies que escoltava dels Genets, i encara que els anava guanyant terreny dia a dia, sempre els duia al davant. Vaig saber que havien dividit les seves forces: uns havien restat als confins orientals, no gaire lluny del Camp Verd, i uns altres havien penetrat a La Comarca des del sud. Vaig arribar a Hobbiters i en Frodo ja no hi era, però vaig parlar amb el vell Gamgí. Molta xerrameca i poca cosa que em servís. Tenia moltes enraonies per dir sobre els defectes dels nous propietaris de l’Atzusac.

»“Jo ja no estic per a canvis”, em va dir, “i menys a la meva edat, i menys encara si són per empitjorar”. “Canvis per empitjorar”, això ho va repetir diverses vegades.

»“Empitjorar és cosa greu”, li vaig respondre jo, “i espero que no visqueu per veure-ho”. Però entremig de tota la seva conversa vaig poder deduir que en Frodo havia abandonat Hobbiters feia menys d’una setmana, i que un cavaller negre havia pujat fins al turó aquell mateix vespre. Aleshores vaig cavalcar espantat. Vaig arribar a La Boqueria i la vaig trobar en un desori, tan aqueferada com un formiguer que algú ha estat remenant amb un bastó. Em vaig presentar a la Casa de Comacric i la vaig trobar esbotzada i buida; però al llindar, per terra, hi havia una capa que havia pertangut a en Frodo. Llavors, durant algun temps, l’esperança m’abandonà, i no vaig esperar a recollir més notícies, que potser m’haurien tranquil·litzat; i em vaig posar a seguir els Genets. Eren difícils de seguir, perquè les pistes anaven en moltes direccions, no sabia cap on tirar. Però em va semblar que un o dos s’havien dirigit cap a Bree; i vaig anar per aquell camí, perquè tenia tres o quatre parauletes per dir al patró de la fonda.

»“Oliu, li diuen”, vaig pensar en el meu fur intern. “Doncs si aquest retard ha estat culpa seva, jo sí que li faré beure oli! L’enxamparé, aquest taujà vell, i el rostiré, ben a poc a poquet, a la brasa”. No s’esperava menys, i quan em va veure la cara que feia, s’agemolí immediatament a terra i començà a fondre’s allí mateix.

—Què li vau fer? —cridà en Frodo, alarmat—. La veritat és que amb nosaltres fou molt amable i va fer tot el que va poder.

El Gàndalf esclafí una rialla.

—No tinguis por! —va dir—. No mossego, i li vaig bordar molt poc. Estava tan content amb les notícies que em va donar que, quan deixà de tremolar, li vaig fer una gran abraçada. Aleshores no podia endevinar com us ho havíeu fet, però em va dir que havíeu estat a Bree la nit anterior, i que aquell mateix matí havíeu sortit amb en Gambús.

»“En Gambús!”, vaig exclamar, saltant de goig.

»“Sí, senyor, ho temo però és així, senyor”, que em diu l’Oliu, interpretant malament la meva joia. “Va parlar amb ells, malgrat que jo vaig fer tots els possibles per impedir-li-ho, i s’han posat en camí amb ell. Van comportar-se d’una manera molt rara durant tot el temps que foren aquí: semblaven una mica del morro fort, com si diguéssim”.

»“Ruc! Ximplet! Tres cops fantàstic i estimat Ordi Oliu”, vaig cridar. “Són les millors notícies que he rebut des del solstici d’estiu: com a mínim es mereixen una bona moneda d’or. Que la teva cervesa caigui sota un encanteri fetiller i sigui d’insuperable qualitat durant set anys!”, vaig dir. “I ara em puc permetre una nit de descans, la primera d’ençà de ja no recordo quan”.

»De manera que aquella nit vaig restar allí, bo i preguntant-me què se’n devia haver fet, dels Genets; perquè fins a Bree només n’havien arribat notícies d’un parell, segons semblava. Durant la nit, però, en sentírem més. Cinc, com a mínim, van arribar des de l’est, i van enderrocar les portes, i passaren per Bree com un huracà estremidor; i els habitants de Bree encara deuen tremolar, i esperar la fi del món. Jo em vaig llevar abans de l’alba i vaig sortir al seu darrere.

»No ho sé gaire, però em penso que això és el que s’esdevingué: llur Capità va romandre en secret una mica lluny, al sud de Bree, mentre dos cavalcaven endavant i passaven pel poble, i quatre més van entrar a envair La Comarca. Però quan els uns i els altres es van veure burlats a Bree i a Comacric, van tornar al seu Capità amb la informació, i deixaren així la Carretera amb poca vigilància durant algun temps, perquè només hi restaren els seus espies. Aleshores el Capità envià alguns Genets cap a l’est, en línia recta, a través dels camps, i ell en persona, amb la resta, van cavalcar, seguint la Carretera, absolutament encolerits.

»Jo vaig dirigir-me al galop fins a la Pica del Temps, i hi vaig arribar abans de la posta del sol, el meu segon dia de viatge després d’haver deixat Bree, i ja havien arribat allí abans que jo. S’allunyaren de mi, perquè sentiren la meva ràbia que s’acostava i no gosaven plantar-hi cara mentre el sol lluïa al cel. Però a la nit van encerclar-me, i m’assetjaren al cim de la Pica, en l’antic anell d’Àmon Sûl. I la veritat és que jo tenia mala peça al teler: llum i flames com aquelles no se’n deuen haver vist, a la Pica del Temps, d’ençà dels antics foguerars de guerra.

»A la sortida del sol em vaig escapar i vaig fugir cap al nord. No podia fer-hi res més. Enmig d’aquells erms era impossible trobar-te, Frodo, i hauria estat pura follia provar de fer-ho amb els Nou petjant-me els talons. De manera que havia de confiar en l’Àragorn. Però esperava treure-us-en alguns del damunt i, amb tot, arribar a Rivendell abans que vosaltres i enviar-vos ajut. Efectivament, quatre dels Genets van seguir-me, però després d’algun temps van girar cua i, segons sembla, van encaminar-se al Gual. Això ajudà una miqueta, perquè quan el vostre campament fou atacat, en lloc de nou, només n’hi havia cinc.

»Per fi vaig arribar aquí per un camí llarg i dificultós, Brollgrís amunt, i pels Ettenerms, i després avall des del nord. Gairebé vaig trigar catorze dies des de la Pica del Temps, perquè no podia cavalcar entre les roques de les muntanyes dels ogres, i el Grisencrín havia marxat. El vaig enviar de nou al seu amo, però tots dos ens hem fet molt amics i, si el necessito, vindrà quan el cridi. Així fou com vaig arribar a Rivendell només tres dies abans que l’Anell, i la notícia del seu perill ja havia arribat aquí…, la qual cosa demostrà ser molt útil.

»I aquest, Frodo, és el final de la meva relació. Que N’Élrond i els altres en disculpin la prolixitat. Però una cosa semblant no havia passat mai: que en Gàndalf se saltés una cita i no hi comparegués quan havia promès. Crec que calia donar l’explicació d’un comportament tan sorprenent al portador de l’Anell.

»Bé, la Relació és ara completa, des del principi fins a l’acabament. I tots som aquí, i l’Anell també és aquí. Però encara no hem fet ni un pas per resoldre el que ens ha aplegat. Què n’hem de fer, de l’Anell?

Es produí un silenci, i per fi N’Élrond tornà a prendre la paraula.

—Les notícies referents a en Sàruman són molt doloroses —va dir—, perquè confiàvem en ell i perquè ha participat a fons en tots els nostres consells. És perillós estudiar amb massa profunditat les arts de l’Enemic, sigui com sigui. Però aquestes caigudes i traïcions, dissortadament, no és pas el primer cop que es produeixen. Dels relats que hem escoltat el dia d’avui, el d’en Frodo és, per a mi, el més estrany. He conegut pocs hòbbits, a excepció d’en Bilbo, aquí present; i em sembla que potser no és tan únic i excepcional com jo havia pensat. El món ha canviat molt d’ençà que vaig recórrer per darrera vegada els camins de ponent.

»Els Espectres dels Túmuls, nosaltres els coneixem amb molts noms; i del Bosc Vell se n’expliquen moltes històries: tot el que ara en resta no és sinó una mostra de la seva part septentrional. Temps era temps, un esquirol podia anar d’arbre en arbre des del que ara és La Comarca fins a Terrafosca, a l’est d’Ísengard. Són terres per les quals vaig viatjar en una ocasió, i hi vaig veure moltes coses ferotges i estranyes. M’havia oblidat d’en Bombadil, si realment encara és el mateix que solia caminar pels boscos i turons fa moltíssim temps, i aleshores ja era més vell que els més vells. En aquells temps no tenia aquest nom. Iarwain Benadar, li dèiem nosaltres, el més vell i sense pare. Però d’aleshores ençà ha estat batejat amb altres noms per gent diversa. Forn, li diuen els nans; Òrald, els homes del nord; i encara alguns noms més. És una criatura estranya, però potser l’hauria d’haver convocat al nostre Consell.

—No hauria vingut —comentà en Gàndalf.

—I no creieu que encara li podríem enviar missatges i obtenir el seu ajut? —preguntà l’Èrestor—. Sembla que tingui un poder fins i tot sobre l’Anell.

—No, jo no ho diria així —intervingué en Gàndalf—. Diguem més aviat que l’Anell no té poder sobre ell. Ell és el seu únic amo. Però no pot alterar l’Anell, ni trencar el poder que l’Anell té sobre els altres. A més, ara, s’ha enretirat a la seva petita contrada, dintre els límits que ell mateix ha fixat, encara que ningú no els pot veure, esperant potser que canviïn els temps, i no en vol sortir.

—Dins d’aquests límits, però, no sembla que existeixi res que el pugui descoratjar —va dir l’Èrestor—. No voldria pas quedar-se amb l’Anell i guardar-lo allí, per sempre, inofensiu?

—No —va dir en Gàndalf—, no de bona gana. Potser ho faria si tots els pobles lliures del món li ho supliquessin, però no en comprendria la necessitat. I si li donéssim l’Anell, aviat l’oblidaria, i fins és probable que el llencés. Aquesta mena de coses no li entren al cap. Fóra un guardià molt poc segur; i això ja és una resposta prou bona.

—De tota manera —va dir en Glorfíndel—, enviar-li l’Anell a ell només representaria postposar el moment del mal. És lluny, i possiblement ara no l’hi podríem tornar sense que ho sabés o ho advertís algun dels espies. I encara que ho aconseguíssim, tard o d’hora el Senyor dels Anells descobriria on es troba amagat i dirigiria tot el seu poder cap allí. Creieu que aquest poder pot ser desafiat per en Bombadil tot sol? No ho crec pas. Sóc del parer que, a la fi, si tota la resta ha estat conquerida, en Bombadil també cauria, l’últim, igual com fou el primer; i aleshores vindria la Nit.

—Poc és el que jo sé sobre en Iarwain, que només conec de nom —va dir en Gàldor—; però crec que en Glorfíndel té raó. No té poder per desafiar el nostre Enemic, llevat que aquest poder resideixi en la terra mateix. I, amb tot, hem vist com en Sàuron és capaç de torturar i de destruir les mateixes muntanyes. El poder que encara resta és en nosaltres, aquí, a Ímladris, o amb en Círdan a les Rades, o a Lórien. Però, tenen ells la força, o tenim nosaltres la força per resistir l’Enemic, l’arribada per fi d’en Sàuron, quan tota la resta hagi estat derrotada?

—Jo no tinc la força —va dir N’Élrond—. I ells tampoc.

—Aleshores, si l’Anell pot ser apartat d’ell per la força per sempre —va dir en Glorfíndel—, només ens resten dues coses per provar: o enviar-lo a l’altra banda de la Mar o destruir-lo.

—Però en Gàndalf ens ha revelat que no el podem destruir per cap de les arts que tenim aquí —va dir N’Élrond—. I els que viuen a l’altre costat de la Mar no el voldrien: tant si ens agrada com si no, pertany a la Terra Mitjana; som nosaltres, que continuem vivint aquí, qui hem d’heure-nos-les amb l’Anell.

—Llavors —va dir en Glorfíndel— llencem-lo a les profunditats de la Mar, i fem que les mentides d’en Sàruman esdevinguin veritat. Perquè ara resulta evident que, fins i tot al Consell, les seves petjades ja seguien un camí errat. Sabia que l’Anell no estava perdut per sempre, però volia que nosaltres ho creguéssim; perquè ell ja havia començat a cobejar-lo per a ell mateix. I, tanmateix, sovint en les mentides hi ha alguna veritat: al fons de la Mar hi estarà segur.

—Però no segur per sempre —va dir en Gàndalf—. Hi ha moltes coses a les profunditats de la Mar; i els mars i les terres poden canviar. I la nostra part, aquí, no és sols pensar per una temporada, o pel lapse d’algunes vides dels homes, o per una edat fugissera del món. Hem de trobar la fi definitiva per a aquesta amenaça, encara que no tinguem esperança d’aconseguir-la.

—I això no és el que trobarem als camins que van fins a la Mar —va dir en Gàldor—. Si dèiem que tornar-lo a en Iarwain ja era massa perillós, aleshores la fugida cap a la Mar ara es troba carregada de gravíssims perills. El cor em diu que en Sàuron, quan sàpiga el que s’ha esdevingut, esperarà que nosaltres el duguem cap a l’oest. I no trigarà a saber-ho. Els Nou han estat desarçonats, és cert, però això només és un petit respir, fins que trobin nous i més ràpids corsers. Només el poder en decadència de Góndor queda ara entre ell i una marxa demolidora per les costes i cap al nord; i si arriba, ocupant les Torres Blanques i les Rades, llavors els elfs potser es trobaran sense possible escapatòria de les ombres de la Terra Mitjana, que tant s’hauran allargat.

—Aquesta marxa trigarà encara molt a produir-se —va dir en Bóromir—. Dieu que Góndor decau. Però Góndor resisteix i, fins i tot quan sa força arriba a la fi, és encara molt fort.

—Sí, però la seva vigilància ja no és capaç de tenir a ratlla els Nou —insistí en Gàldor—. I pot trobar altres camins que no estiguin custodiats per Góndor.

—En aquest cas —va dir l’Èrestor—, només ens queden dos camins, tal com ja ha dit en Glorfíndel: o amaguem l’Anell per sempre, o el desfem. Però tots dos són fora del nostre abast. Qui és capaç de solucionar-nos aquesta endevinalla?

—Aquí no hi ha ningú que ho pugui fer —explicà N’Élrond—. Si més no, no hi ha ningú que pugui predir què és el que s’esdevindrà, si elegim aquest curs o aquell. Però a mi em sembla clar quin és el camí que hem de seguir. El camí cap a l’est sembla el més fàcil, i per tant ha de ser defugit. Estarà vigilat. Els elfs han fugit massa sovint en aquella direcció. Ara, doncs, en aquest últim pas hem de seguir el camí més difícil, un camí imprevisible. Hem de dirigir-nos cap al perill…, a Mórdor. Hem de precipitar l’Anell al Foc.

Es tornà a fer un silenci. En Frodo, fins i tot en aquella casa bella, que dominava la vall curulla de sol amb el murmuri de les aigües clares, sentí una foscor mortal al cor. En Bóromir es bellugà, frisós, i en Frodo el mirà. No parava de picar el seu gran corn, i feia un posat amoïnat. Finalment parlà.

—No entenc res de tot això —digué—. En Sàruman és un traïdor, però voleu dir que no tenia una micoia de seny? Per què es parla sempre d’amagar i de destruir? Per què no hem de pensar que el Gran Anell ha vingut a parar a les nostres mans precisament per servir-nos-en al moment en què el necessitem? Fonent-lo, els Senyors Lliures dels Lliures posaran fi a l’Enemic, naturalment. Això és el que ell més tem, suposo.

»Els homes de Góndor són valents, i mai no se sotmetran; però poden ser derrotats. El valor necessita, en primer lloc, força, i després una arma. Que l’Anell sigui l’arma vostra, si té tots eixos poders que li atribuïu. Useu-lo i endavant cap a la victòria!

—Dissortadament, això no és possible —va dir N’Élrond—. No podem fer servir l’Anell Sobirà. Això sí que ho sabem prou bé. Pertany a en Sàuron, i el va fer ell tot sol, i tot ell és maldat. La seva força, Bóromir, és massa forta perquè qualsevol el pugui dominar a voluntat, excepte aquells que ja tenen un gran poder propi. Però, per a ells, té un perill encara més gran. La cobejança de l’Anell ja corromp el cor. Penseu en en Sàruman. Si qualsevol dels Savis enderroqués amb l’Anell el Senyor de Mórdor, usant les seves pròpies arts, aleshores s’instal·laria al tron d’en Sàuron, i faria la seva aparició un nou Senyor Fosc. I aquesta és encara una altra raó per la qual cal destruir l’Anell: mentre continuï en el món constitueix un perill fins i tot per als Savis. No hi ha res que sigui dolent d’entrada. Ni el mateix Sàuron no ho era. Jo temo agafar l’Anell per amagar-lo. I no el duré per destruir-lo.

—Ni jo —va dir en Gàndalf.

En Bóromir se’ls mirà dubtós, però féu una inclinació de cap.

—Que així sia —digué—. De manera que a Góndor hem de confiar en les armes que tenim. I, com a mínim, mentre els Savis guarden l’Anell, naltros continuarem lluitant. I molt millor si l’Espasa-que-fou-Trencada encara és capaç de frenar la invasió…, si la mà que l’empunya no ha rebut només una herència sinó el tremp dels Reis dels homes.

—Qui ho pot saber? —va dir l’Àragorn—. Però ja arribarà el dia en què la posaré a prova.

—Que aquest dia no sigui gaire lluny —replicà en Bóromir—. Perquè, tot i que no he vingut a reclamar ajut, el necessitem. Ens confortaria saber que d’altres han lluitat també amb tots els mitjans de què disposaven.

—Aleshores considereu-vos confortat —va dir N’Élrond—. Perquè existeixen altres poders i reialmes que no coneixeu, i que estan ocults per a vós. L’Ànduin el Gran banya moltes ribes, abans d’arribar a l’Àrgonath i a les Portes de Góndor.

—Amb tot, fóra bo per a tothom —va dir en Gloin, el nan— que totes aquestes forces s’unissin, i que els poders de cadascú fossin emprats en una lliga. Poden existir altres anells, menys traïdors, que poden ser emprats per a les nostres necessitats. Els Set, els considerem perduts per a nosaltres…, si en Balin no ha trobat l’anell d’en Thror, que fou l’últim; res no n’hem sabut, des que en Thror morí a Mòria. I ara ja puc revelar que, en realitat, fou en part l’esperança de trobar aquest anell el que va fer que en Balin ens deixés.

—En Balin no trobarà cap anell a Mòria —va dir en Gàndalf—. En Thror el va donar al seu fill Thrain, però en Thrain no el passà a en Thorin. A en Thrain l’hi van prendre amb turments, a les masmorres de Dol Guldur. Jo hi vaig arribar tassa tard.

—Ai! Sort funesta! —gemegà en Gloin—. Quan arribarà el dia de la nostra venjança? Han de quedar encara, però, els Tres. Què se n’ha fet, dels Tres Anells dels elfs? Anells molt poderosos, segons es conta. No els tenen guardats els senyors èlfics? Sí, també foren construïts pel Senyor Fosc fa molt de temps. Els mantenen ociosos? Veig aquí senyors dels elfs. No hi tenen res a dir?

Però els elfs no van respondre res.

—Gloin, no m’heu sentit? —va dir N’Élrond—. Els Tres no foren forjats per en Sàuron, i ell mai no els va tocar. Però d’aquests tres no està permès parlar-ne. En aquesta hora d’incertesa això és tot el que puc dir. No estan ociosos. Però no foren forjats com a armes de guerra i de conquesta: no és aquest el seu poder. Els qui els forjaren no desitjaven força, ni domini, ni acumulació de riquesa, sinó comprensió, artesania i guariment, a fi de conservar totes les coses immaculades. Aquestes coses, els elfs de la Terra Mitjana les han, en certa mesura, aconseguides, encara que sigui amb grans penes. Però tot el que ha estat assolit per aquells que retenien els Tres, si en Sàuron recupera l’Únic, pot girar-se’ls en contra, perquè aleshores en Sàuron podrà llegir en llurs ments i llurs cors. En aquest cas fóra millor que els Tres no haguessin existit mai. Aquest és, justament, el seu propòsit.

—Però aleshores, què succeirà si es destrueix l’Anell Sobirà, tal com aconselleu? —preguntà en Gloin.

—No ho sabem amb certesa —va respondre N’Élrond entristit—. Hi ha qui confia que els Tres Anells, que mai no han estat tocats per en Sàuron, esdevindrien lliures, i que llurs posseïdors aleshores podrien guarir les nafres del món que ell ha creat. Però és possible que quan l’Únic hagi desaparegut, els Tres perdin la força, i que moltes coses belles es marceixin i siguin oblidades. Jo sóc d’aquest últim parer.

—Tots els elfs, tanmateix, estem disposats a córrer aquesta sort —va dir en Glorfíndel— si d’aquesta manera podem esmicolar el poder d’en Sàuron, i podem fer que la por del seu domini desaparegui per sempre.

—Vet aquí que tornem, un cop més, a la destrucció de l’Anell —va dir l’Èrestor—, tot i que no fem sinó donar-hi voltes. Quina força tenim per trobar el Foc on fou forjat? Aquest és el camí de la desesperació. O de la follia, diria jo, si la llarga saviesa de N’Élrond no m’ho impedís.

—Desesperació o follia? —repetí en Gàndalf—. No és pas desesperació, ja que la desesperació només pertany als qui veuen la fi sense cap mena de dubtes. I nosaltres no la coneixem. És assenyat reconèixer la necessitat, quan totes les altres possibilitats ja han estat sospesades, encara que pugui aparèixer com una follia als qui s’aferren en una esperança falsa. Bé, doncs, que la follia sigui la nostra cobertura, un vel davant els ulls de l’Enemic! Perquè en Sàuron és assenyadíssim, i sospesa totes les coses amb la màxima subtilesa a les balances de la seva malícia. L’única mesura que coneix, emperò, és el desig, la cobejança del poder; i per aquest mateix adreçador judica tots els cors. No li cabria al cap la idea que algú pogués rebutjar-lo, que tenint com tenim l’Anell intentem destruir-lo. Mentre aquest sigui el nostre fi, tots els seus càlculs fallaran.

—Durant algun temps, si més no —afegí N’Élrond—. Hem de seguir aquest camí, però serà molt difícil. I ni la força ni l’enteniment no poden acomboiar-nos gaire lluny. Aquesta empresa la poden intentar amb tanta esperança els febles com els forts. Perquè aquest és sovint el curs dels fets que mouen les rodes del món: les mans petitones ho fan perquè hi estan obligades, mentre la mirada dels grans esguarda cap a un altre lloc.

—Molt bé, molt bé, Senyor Élrond! —va dir de cop en Bilbo—. No cal que digueu res més! És prou clar el que indiqueu. En Bilbo, aquest hòbbit babau, fou qui començà tot aquest afer, i val més que sigui en Bilbo mateix qui l’acabi, si això no l’acaba a ell. Jo em trobava aquí molt confortablement, i anava escrivint el meu llibre. Si ho voleu saber, ja n’estic escrivint el final. Havia pensat de posar-hi: «i va viure feliç sempre més fins a la fi dels seus dies». És un bon final, i no hi fa res que ja hagi estat usat anteriorment. Però ara em veuré obligat a modificar-lo: no sembla que hi hagi gaires possibilitats que arribi a ser cert; i a més, naturalment, caldrà afegir-hi molts capítols més, si és que visc per escriure’ls. És un destorb terrible, de debò. Quan voleu que em posi en camí?

En Bóromir contemplà en Bilbo bocabadat, però la rialla que estava a punt d’esclafir va morir als seus llavis en veure que tots els altres contemplaven el vell hòbbit amb un extraordinari respecte. Només en Gloin va somriure, però el seu somrís era motivat pels seus antics records.

—Justa la fusta, estimat Bilbo —exclamà en Gàndalf—. Si realment haguessis iniciat aquest afer, podríem esperar que hi posessis punt final. Però saps prou bé que començar és potser una pretensió massa elevada per a qualsevol, i que a les grans empreses els herois només hi tenen una petita part. No cal que facis cap reverència! Tot i que et mereixes el qualificatiu, i que no dubtem que, sota un xic de broma, acabes de fer un oferiment molt coratjós. Però que va més enllà de les teves forces, Bilbo. Ja no pots tornar aquesta cosa. Ja ha canviat de mans. Si encara necessites el meu consell, jo et diria que la teva part ja està acabada, excepte com a cronista. Conclou el teu llibre, i no cal que en canviïs la fi! Encara queda esperança perquè sigui certa. Però prepara’t a escriure’n una continuació, quan tornin els altres.

En Bilbo es posà a riure.

—És el primer cop —va dir— que em dónes un consell agradable. Com que tots els teus consells desagradables han estat bons, em pregunto si aquest no deu ser dolent. De tota manera suposo que no em queden ni forces ni sort suficient per heure-me-les amb l’Anell. L’Anell ha crescut, i jo no. Però, pots dir-me a qui et referies, quan has parlat dels altres?

—Em referia als missatgers que seran enviats amb l’Anell.

—Exactament! I es pot saber qui seran? Em sembla que això és justament el que aquest Consell ha de decidir, i l’única cosa que li cal decidir. Els elfs poden entusiasmar-se només amb els discursos, i els nans són capaços de suportar les més grans penalitats, però jo no sóc més que un hòbbit vell, i no puc continuar sense un bon àpat a migdia. Pots pensar alguns dels noms, ara? O ho podem deixar per a després de dinar?

Ningú no va respondre. Repicà la campana de migdia. Tothom continuava callat. En Frodo fità tots els rostres, però no n’hi havia cap de dirigit vers ell. Tot el Consell seia amb les mirades baixes, com sumits en profunds pensaments. Una gran por s’emparà d’ell, com si esperés la sentencia a una condemna que havia intuït durant molt de temps però que havia esperat, inútilment, que no arribés mai a ser pronunciada. Un desig incontenible de descansar i de restar en pau al costat d’en Bilbo, a Rivendell, li omplí el cor. A la fi, amb un gran esforç, parlà, i es meravellà en sentir les seves paraules, com si fos un altre que emprés la seva veueta.

—Jo duré l’Anell —va dir—, encara que no conec el camí.

N’Élrond alçà la mirada i l’esguardà, i en Frodo notà al seu cor la fiblada d’aquella mirada, tot d’una curulla d’agraïment.

—Si comprenc dreturerament tot el que he sentit —va dir—, crec que aquesta tasca us toca a vós, Frodo; i que si vós no sabeu trobar el camí, ningú no el sabrà trobar. Aquesta és l’hora de la gent de La Comarca, que s’aixeca dels seus camps tranquils i commou les torres i els consells dels Grans. Qui, entre tots els Savis, podia preveure-ho? O, si són savis, per quina raó havien de confiar de saber-ho, almenys fins que arribés l’hora?

»Però és una càrrega molt feixuga. Tan feixuga que ningú no la podria imposar a un altre. No te l’encomano. Però, si l’acceptes lliurement, jo diria que la teva elecció és encertada; i encara que tots els poderosos amics èlfics de l’antigor, Hàdor, i Hurin, i Turin, i el mateix Beren en persona es trobessin reunits, el vostre lloc estaria entre ells.

—Però, Mestre Élrond, de segur que no el pot enviar tot sol! —cridà en Sam, incapaç de contenir-se més estona, i fent un bot des del racó on havia estat silenciosament assegut a terra.

—De cap de les maneres! —va dir N’Élrond, girant-se vers en Sam amb un somriure—. Vós, almenys l’haureu d’acompanyar. És gairebé impossible de separar-vos-en, fins i tot quan a ell se’l crida a participar en un consell secret i a vós no.

En Sam tornà a seure, enrojolat i remugant:

—Ara sí que n’hem feta una com un cove, senyor Frodo! —va dir, amb un bressoleig de cap.





Capítol III

L’ANELL VA CAP AL SUD


Més endavant aquell mateix dia, els hòbbits van tenir el seu propi conciliàbul a la cambra d’en Bilbo. En Merry i en Pippin s’indignaren moltíssim en assabentar-se que en Sam havia entrat d’amagatotis al Consell, i que havia estat elegit com a company d’en Frodo.

—És absolutament injust —va dir en Pippin—. En lloc de fer-lo fora, i de carregar-lo de cadenes, N’Élrond va i me’l premia per la cara que ha demostrat.

—Premia! —va dir en Frodo—. No puc imaginar-me cap càstig més sever. No penses el que dius: condemnat a embarcar-se en aquest viatge sense esperances. D’això en dius un premi? Ahir vaig somiar que la meva tasca havia conclòs, i que em podia quedar aquí a descansar, per una temporada ben llarga, potser per sempre.

—No em sorprèn —va dir en Merry—, i tant de bo poguessis fer-ho. Però qui envegem és en Sam, no a tu. Si tu hi has d’anar, llavors és un càstig per a qualsevol de nosaltres haver de restar enrere, encara que sigui a Rivendell. Hem fet un llarg camí al teu costat, i hem passat junts alguns moments ben negres. El que volem és continuar.

—Això és el que jo volia dir —afegí en Pippin—. Com a hòbbits hauríem de fer pinya, i la farem. Jo penso anar-hi, si no m’engarjolen. Al grup hi ha d’haver algú que sigui intel·ligent.

—Aleshores és més que segur que tu no ets l’elegit, Peregrín Tuc! —va dir en Gàndalf, ficant el cap per la finestra, que quedava prop de terra—. Però tots plegats us preocupeu de manera innecessària. Encara no hi ha res decidit.

—Que no hi ha res decidit! —esbufegà en Pippin—. I, aleshores, què és el que feien, tots tancats allí dins hores i hores?

—Xerràvem —féu en Bilbo—. Tothom ha parlat molt i tothom ha tingut oportunitat de quedar-se de pedra. Fins i tot el vell Gàndalf. Diria que aquelles notícies d’en Légolas sobre en Gòl·lum també l’han agafat desprevingut, encara que ho ha dissimulat.

—T’equivoques —va dir en Gàndalf—. Estaves distret. Ja me n’havia assabentat per en Gwàihir. I si ho vols saber, els únics que heu deixat de pedra la gent, com tu dius, heu estat tu i en Frodo; jo he estat l’únic que no heu sorprès.

—És igual, tant se val —va dir en Bilbo—, no s’ha decidit res excepte elegir els pobres d’en Frodo i d’en Sam. Tota l’estona que m’ho temia, que acabés així, si em deixàveu de banda. Però si vols saber la meva opinió, N’Élrond, quan els informes arribin, enviarà un bon nombre de gent. Ja han començat a marxar, Gàndalf?

—Sí —va dir el màgic—, alguns dels exploradors ja han estat despatxats. I demà en sortiran més. N’Élrond envia elfs i aquests es posaran en contacte amb els Muntaners, i potser amb la gent d’en Thrànduil, al Bosc Llobregós. I l’Àragorn ha sortit amb els fills de N’Élrond. Hem de regirar les terres de tots els voltants, en un perímetre de moltes llegües abans de fer cap pas. De manera que anima’t, Frodo! Segurament t’hi estaràs força temps, aquí!

—Ah! —va dir en Sam amb pessimisme—. Segur que ens faran esperar prou perquè arribi l’hivern.

—No hi podem fer res —va dir en Bilbo—. I, en part, és culpa teva, Frodo, xicot: per insistir tant a esperar que fos el meu aniversari. No puc deixar de pensar que és una manera ben curiosa d’honorar-lo. No és precisament el dia que jo hauria triat per permetre que els Vilabossots i de Saquet entressin a l’Atzusac. Però de més verdes en maduren: ara no podeu esperar fins a la primavera, però tampoc no podeu marxar fins que arribin els informes.


Quan l’hivern llança el primer mos

i s’esberla la pedra

en nits de gebre obagós,

quan tots els arbres són sens fulla

i cada bassal negre,

viatge funest té qualsevulla

en la Salvatge Terra.



»Ho sento, però temo que aquesta serà la vostra sort.

—Temo que sí —reblà en Gàndalf—. No ens podem posar en camí fins que sapiguem alguna cosa dels Genets.

—Pensava que tots havien quedat destruïts per la riuada —va dir en Merry.

—Els Espectres de l’Anell no són destruïts així com així —explicà en Gàndalf—. En ells hi ha el poder del seu amo, i actuen o cauen amb ell. Confiem que tots quedessin desarçonats i desemmascarats, la qual cosa els farà, durant algun temps, menys perillosos, però n’hem d’estar segurs. Mentrestant hauries de mirar d’oblidar-te de les teves preocupacions, Frodo. No sé si puc fer res per ajudar-te; però deixa’m que et digui això a cau d’orella: algú ha dit que caldria intel·ligència en aquesta colla. I tenia raó. Crec que aniré amb vosaltres.

L’alegria d’en Frodo davant aquest anunci fou tan gran que en Gàndalf abandonà l’ampit de la finestra, on havia estat assegut, es va treure el barret i va fer una reverència.

—Només he dit que crec que aniré amb vosaltres. No doneu res per fet. En aquest afer N’Élrond hi té molt a dir, i el vostre amic Gambús també. I, ara que hi penso, he de veure N’Élrond. Me’n vaig.

—Quant de temps creus que seré aquí? —va demanar en Frodo a en Bilbo, quan en Gàndalf hagué marxat.

—Oh, no ho sé. No puc comptar els dies, aquí a Rivendell —va dir en Bilbo—. Però bastant, diria jo. Encara podem tenir molt bones xerrades. Què et sembla si m’ajudes amb el llibre, i poses fil a l’agulla per al pròxim? Ja en tens pensat el final?

—Sí, n’he pensat molts, però tots són tenebrosos i desagradables —va dir en Frodo.

—Oh, això no serveix! —va fer en Bilbo—. Els llibres han de tenir bons finals. Què me’n dius d’aquest: i tots s’hi establiren i van viure junts i feliços per sempre més?

—Em sembla perfectament, si mai arriba a ser cert —va dir en Frodo.

—Ah! —afegí en Sam—. I on és que van viure? Sempre m’ho pregunto.

Durant algun temps els hòbbits continuaren comentant i recordant el viatge passat i pensant en els perills que encara tenien al davant; però la virtut de la terra de Rivendell era tal, que aviat tota mena de por i d’ansietat va esvanir-se de les seves ments. El futur, bo o dolent, no fou oblidat, però deixà de tenir cap poder sobre el present. La salut i l’esperança s’enfortiren en ells, i cada nou dia els alegrava tal com venia, fruïen de cada menjada, i de cada mot i de cada cançó.

D’aquesta manera s’anaren escolant els dies, perquè tots els matins despuntaven brillants i bons, i els vespres continuaven frescs i clars. La tardor, però, arribava ja a la fi; lentament la llum daurada s’anà marcint cap a un argent pàl·lid, i les fulles més gansoneres van caure dels arbres despullats. Un vent glaçat començà a bufar des de les Muntanyes Boiroses, a l’est. La Lluna del Caçador arribà a la seva plenitud al cel nocturn, i féu fugir tots els estels menys brillants. Cap al sud, però, baix sobre l’horitzó, resplendia un estel vermellós. Cada nit, quan la lluna tornava a ocultar-se, l’estel brillava amb una resplendor més i més gran. En Frodo el podia veure des de la seva finestra, en la fondària dels cels, roent com un ull vigilant que titil·lés damunt els arbres, als confins de la vall.

Feia gairebé dos mesos que els hòbbits s’estaven a la casa de N’Élrond, i el mes de novembre ja havia passat amb les últimes filagarses de la tardor, i el desembre fugia també, quan els exploradors començaren a retornar. Alguns s’havien dirigit cap al nord, més enllà de les deus del Brollgris, i cap als Ettenerms; d’altres havien viatjat cap a l’oest, i amb l’ajut de l’Àragorn i dels Muntaners havien regirat les terres Curs-gris avall, fins a arribar a Thàrbad, on la vella Carretera del Nord creuava el riu a la vora d’una ciutat en runes. Molts havien anat cap a l’est i cap al sud; i alguns d’aquests havien creuat les Muntanyes i havien entrat al Bosc Llobregós, mentre d’altres havien escalat el coll a la font del Riu Llirial, i havien baixat per les Terres Salvatges i pels Camps Llirials fins a assolir per fi l’antiga residència d’en Ràdagast, a Rhósgobel. En Ràdagast no hi era, i havien tornat per l’alta collada anomenada l’Escala del Torrent Bagueny. Els fills de N’Élrond, l’Èl·ladan i l’Èlrohir, foren els últims a tornar; havien fet una gran expedició, passant enllà del Riudargent, cap a un país estrany, però de la seva missió no en volgueren parlar amb ningú, excepte amb son pare.

Els missatgers no havien descobert a cap regió cap mena de signes ni de notícies dels Genets ni d’altres servidors de l’Enemic. Ni havien pogut rebre cap notícia nova de les àguiles de les Muntanyes Boiroses. Ningú no havia vist ni havia sentit res d’en Gòl·lum, però els llops salvatges es continuaven aplegant, i tornaven a sortir de cacera molt amunt, prop del Gran Riu. Tres dels cavalls negres havien estat trobats immediatament, ofegats al Gual. Als roquissers dels ràpids, una mica més avall, una patrulla en descobrí els cossos de cinc més i també una llarga capa negra, esquinçada i desfeta. Dels Genets Negres no se’n veia cap altre senyal, i la seva presència no es deixava sentir enlloc. Semblava com si s’haguessin esfumat dels territoris del nord.

—Si més no, tenim raó de vuit dels nou —va dir en Gàndalf—. Fóra prematur estar-ne massa segur però crec que ens és lícit de pensar que els Espectres de l’Anell han estat dispersats, i s’han vist obligats a tornar, a empentes i rodolons, al seu Amo, a Mórdor, buits i sense forma.

»En aquest cas encara passarà algun temps abans no puguin tornar a començar la persecució. Naturalment l’Enemic té d’altres servidors, però haurien de fer tot el viatge fins a Rivendell abans de poder seguir el nostre rastre. I, si anem amb compte, serà un rastre ben difícil de seguir. Però ja no podem retardar-nos més.

N’Élrond cridà els hòbbits a la seva presència. Fità amb expressió greu en Frodo i va dir:

—És arribada l’hora. Si l’Anell ha de posar-se en camí, ha de ser aviat. Però aquells que van amb ell no han de comptar que la seva missió sigui ajudada amb la guerra ni amb la força. Han d’infiltrar-se al terreny de l’Enemic sense cap ajut. Encara manteniu la vostra paraula, Frodo, que sereu el portador de l’Anell?

—La mantinc —va dir en Frodo—. Hi aniré amb en Sam.

—Aleshores no us puc ajudar gaire, ni tan sols amb els meus consells —va dir N’Élrond—. Molt poc puc preveure del que serà el vostre camí, i no sé pas com aconseguireu la vostra tasca. L’Ombra ha reptat ara fins a les faldes de les Muntanyes, i s’acosta més, fins a les ribes mateix del Curs-gris; i tot el que queda sota l’Ombra per a mi és obscur. Topareu amb molts enemics, alguns de declarats, d’altres de disfressats; i potser trobareu amics pel camí, allà on menys ho espereu. Enviaré missatgers, els que pugui dedicar a aquesta tasca, aquells que conec en l’ample món; però les terres han esdevingut ara tan perilloses que alguns podrien extraviar-se o no arribar tan de pressa com vosaltres mateixos.

»I elegiré companys que vagin amb vosaltres, fins allà on puguin seguir o la fortuna els ho permeti. Han de ser pocs, ja que la vostra esperança rau en la velocitat i en el secret. Encara que tingués una host d’elfs amb armadures, com als Dies de l’Antigor, de poca cosa serviria, si no fos per despertar el poder de Mórdor.

»La Germandat de l’Anell seran nou, i els Nou Caminants s’oposaran als Nou Genets que són malvats. Amb vós i el vostre fidel criat, anirà també en Gàndalf; perquè aquesta serà la més gran de totes les seves empreses, i potser la fi de tots els seus treballs.

»La resta representaran els altres pobles lliures del món: elfs, nans, i homes. En Légolas pels elfs; i en Guimli, fill d’en Gloin, pels nans. Estan disposats a acompanyar-vos almenys fins als colls de les Muntanyes, i potser més enllà. Com a homes tindreu l’Àragorn, fill d’Àrathorn, perquè l’Anell d’Ísildur l’afecta molt de prop.

—En Gambús! —va dir en Frodo.

—Sí —va dir ell amb un somriure—. Us demano permís un cop més per convertir-me en el vostre company, Frodo.

—Jo us hauria suplicat que vinguéssiu —respongué en Frodo—, però pensava que anàveu a Minas Tirith amb en Bóromir.

—I hi vaig —va dir l’Àragorn—. I l’Espasa-que-fou-Trencada tornarà a ser forjada allí abans que iniciï la guerra. Però el vostre camí i el nostre van junts durant molts centenars de milles. Per tant en Bóromir també formarà part de la companyia. És un home molt valent.

—Falta trobar-ne dos més —va dir N’Élrond—. Ja hi pensaré. A la meva família puc trobar algú que em sembli prou bo per acompanyar-vos.

—Però això no deixaria lloc per a nosaltres! —proferí en Pippin, desolat—. No volem que ens n’aparti. Volem anar amb en Frodo.

—Això és perquè no compreneu ni podeu imaginar el que us espera —va dir N’Élrond.

—I en Frodo tampoc —va dir en Gàndalf, donant suport inesperadament a en Pippin—. Ni cap de nosaltres no ho sap clarament. És cert que si aquests hòbbits comprenguessin el perill, no gosarien aventurar-se. Però encara desitjarien anar-hi, o voldrien tenir prou gosadia, i se sentirien avergonyits i infeliços. Crec, Élrond, que en aquest afer no vindria malament confiar més en llur amistat que en el gran seny. Encara que ens elegissis per company un senyor èlfic, com en Glorfíndel, amb el poder que té tampoc no podria entrar a l’assalt de la Torre Fosca, ni obrir el camí cap al Foc.

—Les paraules que dius, Gàndalf, són greus —va dir N’Élrond—, però tinc els meus dubtes. Tinc el pressentiment que La Comarca no està lliure de perills; i jo tenia pensat d’enviar aquests dos hòbbits de retorn com a missatgers, perquè fessin el que poguessin, d’acord amb els costums del seu país, i advertissin la gent del perill que corren. En qualsevol cas, considero que el més jove de tots dos, en Peregrín Tuc, hauria de quedar-se. El cor em diu que no hi ha d’anar.

—En aquest cas, Mestre Élrond, m’haurà de tancar a la presó, o haurà d’enviar-me a casa ben lligat dintre un sac —va dir en Pippin—. Si no, jo seguiré la Germandat.

—Que sigui com vosaltres voleu, doncs. Podeu anar-hi —va dir N’Élrond, i sospirà—. Ara la relació dels Nou està completa. La Germandat haurà de posar-se en camí d’aquí a set dies.

L’espasa d’Eléndil tornà a ser forjada pels fargaires èlfics, i a la fulla hi gravaren el dibuix de set estels entre la lluna creixent i el sol radiant, i el volt era tot escrit amb lletres rúniques; perquè l’Àragorn, fill d’Àrathorn, se n’anava a la guerra a les fronteres de Mórdor. Forjada de bell nou, l’espasa era molt brillant; la llum del sol s’hi reflectia amb un to rogenc, i la de la lluna amb una claror freda, i el seu tall era dur i poderós. L’Àragorn la batejà amb un nou nom, i l’anomenà Andúril, Flama de l’Oest.

L’Àragorn i en Gàndalf passejaven junts o seien i xerraven del viatge i dels perills que hi trobarien; i van estudiar els mapes i llibres de saber amb llegendes i figures que hi havia a la mansió de N’Élrond. Algunes vegades en Frodo els acompanyava; però estava content de poder trobar suport en el seu guiatge, i passava tot el temps que podia amb en Bilbo.

Durant aquells darrers dies, els hòbbits solien seure plegats al Saló del Foc i, allí, entre molts altres relats, escoltaren sencer el cant de Beren i Lúthien i de la possessió del Gran Joiell; durant el dia, però, en Merry i en Pippin sortien a fer un tomb, i en Frodo i en Sam solien quedar-se amb en Bilbo a la seva petita cambra. Aleshores en Bilbo els llegia fragments del seu llibre (que encara semblava molt incomplet), o esborranys dels seus versos, o prenia apunts de les aventures d’en Frodo.

El matí del darrer dia, en Frodo es trobava sol amb en Bilbo, i el vell hòbbit tragué de dessota el seu llit una capseta de fusta. N’aixecà la tapa i regirà a l’interior.

—Aquí tens la teva espasa —va dir—. Però estava trencada, recordes? La vaig agafar per guardar-la a lloc segur però he oblidat demanar als fargaires si la podien adobar. Ara ja no hi som a temps. De manera que he pensat que, potser, t’abelliria endur-te això. Saps què és?

I va treure de la capsa una espaseta guardada en una atrotinada beina de cuiro. Aleshores la desembeinà, i la seva fulla ben cuidada i polida, resplendí tot de cop, freda i refulgent.

—És el meu Fibló —va dir, i amb molt poc esforç la clavà ben endins en una de les bigues de fusta—. Si la vols, agafa-la. Em penso que jo ja no la tornaré a necessitar.

En Frodo l’acceptà molt agraït.

—I també hi ha això! —va dir en Bilbo, traient un paquet que semblava molt pesant per a la seva mida. Va desfer diversos plecs de robes velles i enlairà una petita cota de malla. Estava formada per moltíssims anells molt atapeïts, i era gairebé tan dúctil com si fos de lli, freda com el glaç, i més dura que l’acer. Brillava com la plata sota la lluna, i estava sembrada de gemmes blanques. Duia també un cinturó de perles i cristall.

—És bonica, oi? —va dir en Bilbo, fent-la bellugar a la llum—. I molt útil. És la cota de malla dels nans que en Thorin em va donar. La vaig tornar a agafar del museu de les dròmines, a Miquel Escarball, abans de posar-me en camí, i la vaig dur amb el meu equipatge. Vaig endur-me tots els records del meu viatge, excepte l’Anell. Però ara espero no haver de tornar a usar-la, i no la necessito per a res, si no és per mirar-la de tant en tant. Quan te la poses no pesa pràcticament gens.

—Semblaria…, bé em penso que no tindria un aspecte gaire galdós —va dir en Frodo.

—És exactament el que jo vaig dir —comentà en Bilbo—. Però no et neguitegis per l’aspecte. La pots dur sota els altres vestits. Apa! Serà un secret entre tots dos! No ho diguis a ningú! Però em sentiré millor si sé que la duus. Em faig la il·lusió que fins i tot pararia els coltells dels Genets Negres —finalitzà amb una veueta prima.

—Molt bé, me la posaré —va dir en Frodo. En Bilbo la hi posà i li aferrà Fibló al cinturó resplendent; i després en Frodo es posà la brusa i el gec damunt els seus pantalonarros vells.

—Sembles un hòbbit qualsevol —va dir en Bilbo—. Però en tu hi ha més del que hom pot endevinar. Que tinguis molt bona sort!

En Bilbo va fer mitja volta i mirà per la finestra, bo i provant de taral·lejar una cançó.

—Bilbo, no puc agrair-te prou tot això, ni tota la bondat que has demostrat amb mi en el passat —va dir en Frodo.

—Ni ho provessis! —va dir el vell hòbbit, girant-se cap a ell i donant-li un bon cop a l’esquena—. Uf! —digué—. Ara ets molt dur per donar-te copets! Però mira: els hòbbits han d’ajudar-se els uns als altres, i sobretot els Saquet. L’única cosa que demano a canvi és que vagis amb tant de compte com puguis i que tornis amb tanta informació com hagis aplegat, i qualsevol cançó o conte que puguis recollir. Jo faré tots els possibles per acabar el meu llibre abans que tornis. M’agradaria de poder escriure el segon, si hi sóc a temps.

En Bilbo callà i tornà a girar-se cap a la finestra, cantant amb un filet de veu:


Quan m’assec vora el foc, penso

en tot allò que he viscut,

en papallones i flors,

dels estius que he conegut.

Recordo el groc fullam

de tardors que jo vaig viure,

les boires i el sol brillant

i el vent en mon cabell lliure.

Quan m’assec vora el foc, penso

com serà el món quan l’hivern

vingui sens la primavera

i jo dormi el son etern.

Tant és el que em resta encara

per veure i admirar:

cada bosc i cada font

tenen un verd per copsar.

Quan m’assec vora el foc, penso

en gent llarg temps traspassada,

i en els que veuran un món

que no tindrà mes petjades.

Però sempre que assegut penso

en hores ja traspassades,

espero peus que retornin

i, al llindar, veus estimades.



Feia un dia fred, del final de desembre. El vent de llevant bufava furient entremig de les branques nues dels arbres i es revinclava als pins foscos dels pujolars. Núvols esparracats s’apressaven per damunt, baixos i obacs. I, mentre les ombres tristoies del primer vesprejar començaven a caure, la Germandat es disposà a emprendre la partida. Havien de posar-se en camí al crepuscle, perquè N’Élrond els havia aconsellat que viatgessin emparats per la nit sempre que poguessin, fins que fossin ben lluny de Rivendell.

—Heu de témer els ulls múltiples dels servidors d’en Sàuron —els va dir—. Estic segur que la notícia de l’ensulsiada dels Genets ja li ha arribat, i deu estar molt encolerit. Els seus espies, a peu o amb ales, no trigaran a petjar els camins del nord. Mentre duri la vostra marxa heu de desconfiar fins i tot del cel que teniu al damunt.

La Germandat va dur molt poc equipament de guerra, perquè la seva esperança es fonamentava més en el secret que no pas en la batalla. L’Àragorn tenia Andúril, però aquesta era la seva única arma, i es posà en camí vestit d’un verd rovellat i castany com un Muntaner de les Terres Salvatges. En Bóromir tenia una espasa llarga, de l’estil d’Andúril, però de procedència no tan elevada, i també duia un escut i el seu corn de guerra.

—A les valls de les serres sona amb molta força i claredat —va dir—, i aleshores tots els enemics de Góndor ja poden començar a fugir! —i se’l va dur als llavis i hi bufà un toc, i els ecos es propagaren de roca en roca, i tots els qui sentiren aquella veu a Rivendell es posaren dempeus d’un salt.

—Penseu-vos-ho dues vegades abans de tornar a tocar aquest corn, Bóromir —l’amonestà N’Élrond—; espereu a trobar-vos altre cop als confins de la vostra terra, i toqueu-lo només si en teniu una absoluta necessitat.

—Ja ho veurem —va dir en Bóromir—. Sempre he fet sonar mon corn en el moment de posar-me en marxa, i encara que a partir d’ara potser caminarem entre les ombres, no vull posar-me en camí com un lladre protegit per l’obscuritat.

En Guimli, el nan, només duia a la vista una petita camisa de cota de malla d’acer, perquè als nans qualsevol pes els sembla lleuger; i a la cintura li penjava una destral de fulla ampla. En Légolas duia arc i buirac, i al cinyell un coltell llarg i blanc. Els hòbbits més joves anaven armats amb les espases que havien agafat al túmul, però en Frodo només agafà Fibló; i la seva cota de malla, tal com en Bilbo desitjava, quedà oculta. En Gàndalf anava amb la seva vara, però cenyida en una corretja duia l’espasa èlfica Glàmdring, la companya d’Òrcrist, que ara reposava sobre el pit d’en Thorin, sota la Muntanya Solitària.

N’Élrond els havia equipats tots amb roba gruixuda i d’abric, i tenien jaquetes i capes folrades de pell. Els queviures, vestits i mantes i altres coses necessàries anaven carregats dalt d’un poni, que era precisament la pobra bèstia que els hòbbits havien dut des de Bree.

L’estada a Rivendell havia produït en l’animal un canvi meravellós: estava lluent i semblava tenir la vigoria de la jovenesa. En Sam era qui havia insistit a triar-lo, dient que el Bill (que era com l’anomenava), si no els seguia, s’esllanguiria.

—A aquest animal només li falta parlar —va dir—, i si es quedés aquí una mica més, segur que acabaria parlant. M’ha fet una mirada tan clara com ho hauria pogut dir el senyor Pippin: si no em deixes venir amb tu, Sam, us seguiré pel meu compte.

De manera que el Bill els acompanyà com a bèstia de càrrega i, amb tot, era l’únic membre de la colla que no semblava deprimit.

Tots els comiats havien tingut lloc al gran saló, vora el foc, i ara ja només esperaven en Gàndalf, que encara no havia sortit de la casa. La resplendor del foc arribava a través de les portes obertes, i a moltes finestres s’hi entreveien llums suaus i difuses. En Bilbo, ben embolcallat amb una capa, romania en silenci al llindar, al costat d’en Frodo. L’Àragorn seia amb el cap recolzat als genolls; només N’Élrond sabia plenament el que aquell moment representava per a ell. Els altres constituïen grups d’ombres grises en la foscor.

En Sam esperava al costat del poni, fent un xuclet entre les dents, i esguardant pensarós la penombra on el riu, més avall, brogia entre el pedruscall; les seves ànsies d’aventura es trobaven al seu punt més baix.

—Bill, nano —va dir—, no t’hauries d’haver afegit a aquesta expedició. Et podies haver quedat aquí i menjar fenc del millor fins que surti la nova pastura.

El Bill remenà la cua i no va dir res.

En Sam es col·locà més confortablement la motxilla que duia a l’esquena, i repassà mentalment, amb ansietat, totes les coses que hi havia entaforat, tot preguntant-se si hauria oblidat quelcom: el seu principal tresor, l’equip per cuinar; i la capseta de sal, que sempre duia al damunt i que tornava a omplir a la primera avinentesa; una bona provisió de fulla de pipa (Però segur que no n’hi haurà prou, ja m’ho veig a venir); pedra foguera i esca; mitges de llana; roba blanca; diverses cosetes del seu amo que en Frodo havia oblidat i que en Sam havia agafat per treure-les triomfalment quan fossin necessàries. Ho repassà tot.

—Corda! —va dir en veu baixa—. No tenim corda! I això que anit et vas dir: «Sam, què me’n dius, d’una miqueta de corda? La necessitaràs, si no la tens». Bé, doncs la necessitaré. Ara ja no en puc agafar.

En aquell moment sortí N’Élrond amb en Gàndalf, i cridà tota la Germandat perquè se li acostés.

—Aquestes seran les meves darreres paraules —va dir en veu molt fluixeta—. El Portador de l’Anell es posa en camí per assolir el Mont del Fat. Ell és l’únic que té una obligació: no ha d’abandonar l’Anell, ni el pot lliurar a cap servidor de l’Enemic, ni permetre, naturalment, que ningú el toqui, si no són membres de la Germandat o del Consell, i encara només en cas de gravíssima necessitat. Els altres van amb ell com a companys perfectament lliures, a fi d’ajudar-lo en el seu recorregut. Podeu retardar-vos, o tornar, o continuar per d’altres camins, segons la sort ho disposi. Com més lluny aneu més difícil serà que us feu enrere; però no existeix cap promesa ni cap lligam que us obligui a anar més enllà d’on us dicti la vostra voluntat. Encara no coneixeu la força dels vostres cors, i no podeu preveure el que cadascú necessitarà pel camí.

—Poca fe té qui s’acomiada quan el camí esdevé més fosc —va dir en Guimli.

—Possiblement —acceptà N’Élrond—, però no cal que qui encara no ha vist el crepuscle prometi que caminarà en la nit.

—Tot i que la paraula donada pot enfortir el cor vacil·lant —afegí en Guimli.

—O trencar-lo —reblà N’Élrond—. No mireu gaire endavant! Però aneu amb cor joiós! Adéu-siau, i que les benediccions dels elfs, dels homes i de tota la gent lliure us acompanyin. Que els estels resplendeixin als vostres rostres!

—Bona…, bona sort! —cridà en Bilbo, tremolant de fred—. Suposo que no podràs escriure un diari, Frodo, xicot, però n’espero la relació detallada quan tornis. I no triguis gaire! A reveure!

Molta altra gent de la casa de N’Élrond esperava entre les ombres i els esguardà marxar, bo i desitjant-los bon viatge en veu baixa. No se sentien rialles, ni cançons, ni música. Per fi es giraren i es perderen silenciosament en la foscor.

Travessaren el riu i, a poc a poc, anaren pujant pels llargs i costeruts camins que duien enfora de la vall partida de Rivendell, i per fi assoliren l’altiplà erm on els vents xiulaven al glever. Llavors, amb una mirada a la Darrera Llar Acollidora, que centellejava al fons de tot, s’endinsaren nit enllà.

Al Gual del Bruinen abandonaren la Carretera, i tot girant cap al sud continuaren per caminals molt estrets entre les terres solcades. La seva intenció era de mantenir aquell curs a l’oest de les Muntanyes durant moltes milles i molts dies. El paisatge hi era molt més feréstec i erm que a la vall verda del Gran Riu, a les Terres Salvatges, a l’altre costat de la serra, i la seva marxa hauria de ser lenta; però d’aquesta manera esperaven passar desapercebuts de mirades poc amistoses. Fins aquell moment els espies d’en Sàuron rarament havien estat vistos en aquella contrada buida, i els corriols no eren gaire coneguts per la gent que no era de Rivendell.

En Gàndalf obria la marxa, i l’Àragorn anava al seu costat, perquè coneixia aquella terra, fins i tot a les fosques. Els altres els seguien al darrere, caminant en filera, i en Légolas, que tenia una mirada molt viva, ocupava la rereguarda. La primera part del camí fou dura i trista, i en Frodo en recordà poca cosa, llevat del vent. Durant molts dies sense sol una forta ventada bufà, glaçada, des de les Muntanyes de l’est, i no hi havia abric que semblés capaç de protegir-los dels seus dits escorcolladors. Encara que tota la colla anava força ben equipada, rarament se sentiren escalfats, ni aturats ni quan es movien. Durant bona part del dia dormien, però amb neguit, a qualsevol fondal del terreny, o amagats sota els esbarzers embardissats que a molts llocs creixien formant claps. A última hora de la tarda eren despertats pel sentinella, i feien la menjada principal: per regla general freda i gens agraciada, perquè quasi mai no podien arriscar-se a encendre foc. Al vespre es tornaven a posar en camí, gairebé sempre seguint una direcció cap al sud, tan recta com els era possible de trobar.

Al començament, als hòbbits els semblà que, tot i que caminaven i ensopegaven fins a caure rendits, no feien més que arrossegar-se endavant com cargols i no anaven enlloc. Cada dia el paisatge semblava quasi idèntic al del dia anterior. I, tanmateix, molt a poc a poc, les muntanyes s’anaven apropant. Al sud de Rivendell s’aixecaven altíssimes, i tombaven cap a ponent; i al peu de la cadena principal, baixava rodolant un territori cada cop més extens de serralades desèrtiques i de valls profundes curulles de cursos turbulents. Els camins eren escassos i tortuosos, i de vegades només els duien a l’angle d’algun espadat esglaiador, o cap a fanguissars traïdorencs.

Feia quinze dies que feien camí quan el temps canvià. El vent cessà de sobte i després girà del tot i començà a bufar des del sud. Els nuvolats que corrien ràpidament van aixecar-se i es van dissoldre, i el sol tornà a sortir, pàl·lid i brillant. Al final d’una de les seves llargues marxes nocturnes, plena d’ensopegades, l’alba despuntà freda i clara. Els viatgers assoliren un pujolar més baix, coronat per antics grèvols, amb troncs d’un gris verdosenc, que semblaven haver estat fets de la mateixa pedra de les serres. Les seves fulles fosques lluïen i els seus fruits guspirejaven, vermellencs sota la llum del sol ixent.

Al llunyedar, cap al sud, en Frodo podia distingir les siluetes borroses de grans muntanyes que ara semblaven discórrer perpendiculars al curs que seguia la Germandat: A l’esquerra d’aquesta cadena tan alta s’elevaven tres pics; el més alt i més proper destacava com una dent recoberta de neu; el gran tallat de la seva banda nord, totalment despullat, encara era en bona part entre ombres, però allà on el sol incidia tenia un centelleig vermell.

En Gàndalf era al costat d’en Frodo i féu visera amb la mà per mirar.

—No ho hem fet gens malament —va dir—. Hem arribat a les fronteres del país que els homes anomenen Grevoleda; en èpoques més felices, quan el seu nom era Erégion, van viure aquí molts elfs. Cinc i quaranta llegües del vol del corb, això és el que hem avançat, encara que els nostres peus n’hagin caminat moltes més. La terra i el temps ara seran més bonancencs, però potser també molt més perillosos.

—Perillosos o no, veure sortir el sol de debò és una extraordinària alegria —va dir en Frodo, tirant enrere la caputxa i deixant que la llum del matí li banyés la cara.

—Però ara tenim les muntanyes al davant —va dir en Pippin—. Devem haver tombat cap a l’est durant la nit.

—No —va dir en Gàndalf—. Però amb l’atmosfera més clara s’hi veu més de lluny. Després d’aquests cims la serralada tomba cap al sud-est. A la casa de N’Élrond hi ha molts mapes, però suposo que mai no us vau entretenir a mirar-ne cap, oi?

—Jo sí, alguna vegada —va dir en Pippin—, però no me’n recordo. En Frodo té més bon cap per a aquesta mena de coses.

—A mi no em calen mapes —va fer en Guimli, que se’ls havia atansat amb en Légolas, que esguardava endavant amb una llum estranya a la seva mirada profunda.

»Aquella és la terra on els nostres pares treballaren en els dies antics, i nosaltres hem cisellat la imatge d’aquestes muntanyes en moltes obres de metall i de pedra, i figuren en molts contes i cançons. Formen una part important dels nostres somnis: Baraz, Zirak, Shathur.

»Fins ara només les havia vistes una vegada, des de lluny, en la vida real, però les conec i en conec els noms, perquè allà sota es troba Khazad-dûm, el Nanminaire, que ara és anomenat el Pou Negre, Mòria en la llengua èlfica. Més enllà queda el Barazínbar, el Corn Roig, el cruel Caradhras, i al darrere hi ha el Punxadargent i el Capdenúvols: Celèbdil el Blanc i Fanuídhol el Gris, que nosaltres anomenem Zirakzigil i Bundushathur.

»Allí és on es bifurquen les Muntanyes Boiroses, i entre els seus braços es troba la vall d’ombres pregones que nosaltres no podem oblidar: Azanulbizar, el Fondal del Torrent Bagueny, que els elfs anomenen Nanduhírion.

—Justament ens dirigim cap al Fondal del Torrent Bagueny —va dir en Gàndalf—. Si pugem el coll que hom anomena la Porta del Corn Roig, al vessant més llunyà del Caradhras, podrem baixar per l’Escala del Torrent Bagueny cap a la fonda vall dels nans. Allí és on hi ha l’Espinac i allí brolla, a les seves fonts glaçades, el Riudargent.

—Fosca és l’aigua del Kheled-zàram —va dir en Guimli—, i fredes les deus del Kibil-nala. El cor em batega de pensar que puc veure-les aviat.

—I que pugueu fruir de la seva visió, estimat nan! —va dir en Gàndalf—. Feu el que feu, però, nosaltres no podrem restar en aquella vall. Hem de continuar Riudargent avall, cap als boscos secrets, i així fins al Gran Riu, i després…

Va callar.

—Sí, i després? —preguntà en Merry.

—Cap al final del nostre viatge…, a la fi —va dir en Gàndalf—. No podem mirar gaire endavant. Alegrem-nos d’haver passat la primera part sense entrebancs. Crec que descansarem aquí, no sols durant el dia, sinó també durant la nit. Hi ha un aire reconfortant, a Grevoleda. Molt de mal ha de córrer per un país on han viscut els elfs abans que aquest els oblidi totalment.

—Això és cert —va dir en Légolas—. Però els elfs d’aquestes terres eren d’una raça estranya a la nostra, eren elfs silvans, i els arbres i l’herba ara ja no els recorden. Només sento les pedres que els planyen: excavaren fondo en nosaltres, belles ens afaiçonaren, altes ens construïren; però ja no hi són. No hi són. Marxaren a la recerca de les Rades fa molt, molt de temps.

Aquell matí feren un gran foc al fons d’una bona clotada protegida per grans matolls de grèvol, i el seu sopar-esmorzar fou més alegre del que ho havia estat d’ençà que iniciaren la marxa. Després no van córrer a dormir, perquè esperaven tenir tota la nit per poder-ho fer, i no tenien intencions de tornar a reprendre el viatge fins l’endemà al vespre. L’Àragorn era l’únic que estava neguitós i romania callat. Després d’una estona abandonà la companyia i caminà fins al començament de les serres; allí va apostar-se a l’ombra d’un arbre, atalaiant cap al sud i cap a l’oest, amb el cap inclinat com si parés l’orella. Després retornà a la vora del fondal i fità els altres que eren a baix, rient i enraonant.

—Què passa, Gambús? —li cridà en Merry—. Què busca? Que troba a faltar el ventot de l’est?

—Ni gota —va respondre ell—. Però hi ha alguna cosa que trobo a faltar. He estat al país de Grevoleda en totes les estacions. Ara ja no hi viu ningú, aquí, però hi ha moltes altres criatures que sempre han viscut aquí, a totes les èpoques, especialment ocells. Ara, però, totes les coses, excepte vosaltres, estan callades. Ho noto. No se sent cap so en moltes milles al voltant, i les vostres veus sembla que facin ressonar el terra. No ho comprenc.

En Gàndalf alçà el cap amb sobtat interès.

—I quina explicació hi trobes? —preguntà—. Hi ha alguna cosa més que la sorpresa de veure quatre hòbbits, per no mencionar la resta de la trepa, en un lloc on és tan rar veure-hi o sentir-hi gent?

—Espero que sigui això —va respondre l’Àragorn—. Però tinc una sensació d’alerta i de por, que no havia sentit mai en aquestes terres.

—En aquest cas hem d’anar amb més de compte —va dir en Gàndalf—. Si teniu un Muntaner a la companyia, val més fer-li cas, sobretot si el Muntaner és l’Àragorn. Hem de deixar de xerrar en veu alta, descansar en silenci i fer torns de guàrdia.

Aquell dia tocà fer el primer torn de vigilància a en Sam, però l’Àragorn l’hi acompanyà. Els altres van quedar-se adormits. Aleshores el silenci va créixer fins a l’extrem que en Sam i tot se n’adonà. La respiració dels qui dormien se sentia amb tota claredat. La fregadissa de la cua del poni i els moviments que ocasionalment feia amb les potes esdevingueren sorolls forts. En Sam podia sentir el cruixit de les seves articulacions quan canviava de posició. Al seu voltant hi havia un silenci mortal, i damunt tot allò el cel era límpid i blau, mentre el sol anava enlairant-se des de l’est. Lluny, cap al sud, aparegué una taca fosca, que anà creixent, i es dirigí cap al nord com una fumera empesa pel vent.

—Què és allò, Gambús? No sembla pas un núvol —va dir en Sam a l’Àragorn amb un murmuri. Aquest no va respondre, escodrinyava intensament el cel; però en Sam no trigà gaire a veure amb els seus propis ulls què era el que s’acostava. Munions d’ocells, volant a gran velocitat, giraven i rodolaven, i recorrien tota la terra com si cerquessin alguna cosa; i cada cop s’atansaven més.

—A terra i ben quiet! —li xiuxiuejà l’Àragorn, empenyent en Sam sota l’ombra d’un grèvol; car en aquell mateix moment tot un regiment d’ocells s’havia separat de sobte de la host principal, i s’atansava, volant molt baix, directament cap a la fondalada. En Sam pensà que es tractava d’una mena de corbs molt grossos. Mentre volaven damunt seu, en una munió tan densa que llur ombra els seguí, negrosa, per damunt tot el terreny, se sentí un grall estrident.

L’Àragorn no volgué aixecar-se fins que s’hagueren empetitit en la distància, cap al nord i cap a l’oest, i el cel tornà a quedar clar. Aleshores s’incorporà amb rapidesa i anà i despertà en Gàndalf.

—Regiments de corbs negres recorren volant tota la terra entre les Muntanyes i el Curs-gris —li va dir—, i han passat per sobre Grevoleda. No són aus nadiues d’aquí; són crebain que vénen de Fàngorn i de Terrafosca. No sé què pretenen: és possible que s’hagi produït algun trasbals al sud i que n’estiguin fugint, però jo crec que estan espiant el territori. També he entrevist molts falcons que volen molt alt per cel. Crec que ens hauríem de tornar a posar en moviment aquest vespre. Grevoleda ja no és un lloc segur per a nosaltres: està sota vigilància.

—Aleshores també ho deu estar la Porta del Corn Roig —va dir en Gàndalf—, i no puc imaginar com hi passarem sense ser vistos. Ja hi pensarem quan toqui. Pel que fa a posar-nos en camí quan es faci fosc, ho sento molt però crec que tens tota la raó.

—Per sort el nostre foc no feia gaire fum, i ja estava pràcticament apagat abans que arribessin els crebain —va dir l’Àragorn—. L’hem de deixar ben apagat i no tornar-lo a encendre.

—Ara sí que ens ho han engegat tot a rodar! —va dir en Pippin. Les notícies: prou de foc, i a caminar un altre cop a la nit, li havien estat comunicades tan aviat com despertà a última hora de la tarda—. I tot plegat per una munió de corbs! Jo que ja m’esperava un soparet de debò, aquesta nit: alguna cosa calenteta.

—Bé, no cal que perdis l’esperança! —va dir-li en Gàndalf—. Encara et pots trobar amb molts banquets inesperats. El que a mi m’agradaria es fumar-me tranquil·lament una bona pipa, amb els peus ben calentets. De tota manera hi ha una cosa de la qual podem estar ben segurs: com més al sud anem més calor hi farà.

—No em sorprendria gens que en fes massa i tot —remugà en Sam a en Frodo—. Tot i que començo a pensar que ja és hora que fem un cop d’ull a aquesta Muntanya Ferotge, i que veiem el final del camí, per dir-ho d’alguna manera. Al començament pensava que aquest Corn Roig d’aquí, o com li diguin, podia ser-ho, fins que en Guimli hi va dir la seva. No sé com no s’embarbussen sempre amb aquesta llengua que parlen, els nans!

Al magí d’en Sam els mapes no representaven res, i totes les distàncies en aquelles terres forasteres semblaven tan extenses que quedaven fora dels seus càlculs.

La companyia restà amagada durant tot aquell dia. Els ocells negres passaren de tant en tant; però, a mesura que el sol anà tombant cap a ponent i envermellí, desaparegueren cap al sud. Al capvespre tota la colla reinicià la marxa, i fent un canvi de direcció cap a l’est dirigiren llur curs vers el Caradhras, que, al fons de tot, encara lluïa feblement, en un to rogenc, sota les darreres lluminàries del sol ponent. Un a un els estels blancs anaren encenent-se a mesura que el cel s’enfosquia.

Guiats per l’Àragorn, trobaren un bon caminal. A en Frodo li semblaren restes d’una antiga carretera, que, temps era temps, devia haver estat ampla i ben projectada per anar des de Grevoleda fins al pas de les Muntanyes. La lluna, que ara era plena, sortí per darrere les Muntanyes i es projectà una claror pàl·lida que feia negres les ombres de les pedres. Moltes semblaven haver estat afaiçonades per mans, tot i que ara eren escampades i en runes en una terra erma i desolada.

Era l’hora freda i glaçada abans del primer indici de l’alba, i la lluna era baixa. En Frodo esguardà el cel. De sobte va veure, o sentir, una ombra que tapava els estels alts, com si per un moment s’haguessin afeblit i després tornessin a brillar. Sentí un calfred a l’espinada.

—Heu vist una cosa que passava? —mormolà a en Gàndalf, que anava al seu davant.

—No, però, fos el que fos, ho he sentit —va respondre el màgic—. Potser no serà res, només un borralló prim de núvol.

—Doncs es movia molt de pressa —mussità l’Àragorn—, i no era pas amb el vent.

Aquella nit no succeí res més. L’endemà el matí es presentà encara més esplendorós que en dies anteriors. Però l’aire tornava a ser fred; i el vent tornava a girar-se cap a l’est. Durant dues nits més van continuar avançant, pujant sempre amunt, però cada cop una mica més lents, mentre el camí s’endinsava ondulant, serrats amunt, i les muntanyes es dreçaven imposants, cada cop més i més properes. Al matí del tercer dia el Caradhras s’alçava davant seu, un cim impressionant, recobert de neu que semblava plata, però amb els vessants absolutament pelats, d’un vermell apagat, com si estiguessin tacats de sang.

El cel tenia un aspecte negrós, i el sol era molt esllanguit. El vent ara ja havia tombat cap al nord-est. En Gàndalf ensumà l’aire i mirà enrere.

—L’hivern corre al nostre encalç —va dir amb veu apagada a l’Àragorn—. Els cims llunyans del nord són més blancs del que eren, ja estan coberts de neu fins a les espatlles. Aquesta nit començarem a pujar amunt cap a la Porta del Corn Roig. És molt possible que hi hagi vigilants que ens descobreixin en l’estretor de la collada, i que topem amb algun mal; però el temps pot esdevenir l’enemic més funest de tots. Quin camí penses que hem de seguir ara, Àragorn?

En Frodo sentí sense voler aquestes paraules, i va comprendre que en Gàndalf i l’Àragorn prosseguien una discussió que tenien encetada de temps enrere. De manera que escoltà ansiosament.

—Sabeu molt bé, Gàndalf, que, des del començament fins al final, considero que el nostre curs no és el que calia seguir —va respondre l’Àragorn—. I els perills coneguts i desconeguts augmentaran a mesura que avancem. Però hem de tirar endavant; i no serveix de res que ajornem el pas de les Muntanyes. Més al sud no hi ha cap pas, fins arribar al Pas de Ròhan. I no em fiaria d’aquell camí d’ençà que ens vau comunicar les notícies referents a en Sàruman. Aneu a saber a quin costat serveixen ara els comandants dels Senyors dels cavalls.

—Com saber-ho! —repetí en Gàndalf—. Però hi ha un altre camí que no és el pas del Caradhras: el camí fosc i secret de què havíem parlat.

—No en tornem a parlar ara! Encara no! No en digueu res als altres, si us plau, espereu fins que sigui evident que no hi ha cap altra alternativa.

—Hem de decidir-nos abans de continuar endavant —respongué en Gàndalf.

—Aleshores sospesem l’afer als nostres pensaments, mentre els altres descansen —replicà l’Àragorn.



A darrera hora de la tarda, mentre els altres concloïen l’esmorzar, en Gàndalf i l’Àragorn s’apartaren un xic i es quedaren mirant el Caradhras. Els seus vessants eren ara foscos i tristos i tenia el cim ocult per un núvol grisós. En Frodo els observà preguntant-se quin seria el resultat de llur debat. Quan tornaren amb la colla fou en Gàndalf qui els parlà, i aleshores s’assabentà que havien decidit d’enfrontar-se amb el temps i l’alta collada. I experimentà un alleujament. No podia endevinar què era l’altre camí fosc i secret, però només la menció d’aquella possibilitat semblava haver descoratjat totalment l’Àragorn, i en Frodo s’alegrà en veure que havia estat bandejada.

—Pels signes que hem observat darrerament —va dir en Gàndalf—, temo que el Corn Roig estigui vigilat, i també tinc els meus dubtes sobre el temps que ens ve al darrere. Pot començar a nevar. Hem de continuar tan ràpidament com puguem. Tot i així, trigarem més de dues jornades a assolir el cim de la collada. Aquest vespre es farà fosc aviat. Hem de posar-nos en camí tan aviat com estigueu llestos.

—Jo hi afegiria un petit consell, si m’ho permeteu —va dir en Bóromir—. Vaig néixer sota l’ombra de les Muntanyes Blanques i alguna cosa sé d’aquests viatges per indrets molt alts. Ens trobarem amb un fred escruixidor, si no pitjor, abans de descendir per l’altre aiguavés. No ens servirà de res mantenir en un secret absolut que ens estem morint de fred. Quan deixem aquesta terra, on encara hi ha fulles i alguns arbres i matolls, cadascú hauria de dur un bon tronc, el més gros que siguem capaços de carregar.

—I el Bill en pot dur alguns més, oi que sí, nano? —va dir en Sam. El poni li dirigí una mirada d’aflicció.

—D’acord —va dir en Gàndalf—, però no hem d’emprar la llenya…, no l’hem d’emprar llevat que es tracti d’una decisió entre el foc o la mort.

La Germandat tornà a emprendre la marxa, al principi a bon pas, però el camí no trigà gaire a fer-se molt costerut i difícil. Aquella carretera, que pujava i feia giragonses, en molts indrets quasi havia desaparegut, o estava bloquejada pels esllavissaments de roques. La nit, sota els grans nuvolats, va anar agafant una negror mortal. Un vent punyent es recargolava entre les roques. A mitjanit ja havien escalat fins als genolls de les grans muntanyes. Aquell caminet estret ara avançava en ziga-zagues sota una paret pelada i tallada en vertical a la seva esquerra, damunt la qual els aiguavessos lúgubres del Caradhras s’enlairaven invisibles en l’obscuritat; i, a la dreta, tenien una gola tenebrosa on la terra desapareixia sobtadament per formar un congost profundíssim.

Amb prou feines escalaren un rost molt pronunciat i es detingueren uns instants al capdamunt. En Frodo sentí una cosa suau que li tocava la cara. Allargà el braç i va veure els borrallons blancs de neu, gairebé imperceptibles, que es dipositaven a la seva màniga.

Continuaren endavant. La neu no trigà a caure amb més força, omplint tot l’aire, i terbolinant davant els ulls d’en Frodo. Les formes fosques, una mica ajupides, d’en Gàndalf i de l’Àragorn, només una o dues passes més endavant, eren gairebé invisibles.

—Tot això no m’agrada gens —va dir en Sam panteixant al darrere—. La neu està molt bé un matinet clar, però a mi m’agrada ser al llit mentre neva. M’estimaria més que tota aquesta nevada caigués a Hobbiters! Allí la gent la rebria de grat.

A excepció dels erms alts del Quartó Nord, a La Comarca, una nevada forta era una cosa rara, i hom la considerava un esdeveniment agradós i una oportunitat per divertir-se. No hi havia cap hòbbit vivent (exceptuat en Bilbo) que recordés l’Hivern Nefast de 1311, quan els llops blancs van envair La Comarca travessant el Brandivín, que s’havia glaçat.

En Gàndalf va aturar-se. Tenia la caputxa i les espatlles plenes de neu; la que s’havia acumulat al terra ja li arribava a mitja bota.

—Això és el que temia —va dir—. Què en penses ara, Àragorn?

—Jo també ho temia —va respondre—, però menys que altres coses. Sabia que corríem el risc de la neu, tot i que, tant al sud, rarament neva fort, si no és als cims de les muntanyes. Però encara no hem pujat gaire; encara som bastant avall, on els camins solen restar oberts durant tot l’hivern.

—Em pregunto si no deu ser un estratagema de l’Enemic —va dir en Bóromir—. A ma terra hom diu que és capaç de governar les tempestes a les Muntanyes de l’Ombra, que són a les fronteres de Mórdor. Té poders sorprenents i molts aliats.

—Si realment pot dur la neu des del nord per tallar-nos el camí aquí, a tres-centes llegües, és que el seu braç s’ha allargat moltíssim —va dir en Guimli.

—No en tingueu cap dubte —sentencià en Gàndalf.

Mentre romanien aturats, el vent minvà, i la neu esdevingué més intermitent, fins a quasi cessar. Continuaren endavant. Però no havien recorregut més d’un estadi quan la tempesta tornà a esclatar amb una fúria renovellada. El vent xiulava i la neu es convertí en una borrasca encegadora. Aviat fins i tot en Bóromir trobà que era difícil de continuar endavant. Els hòbbits, doblegats gairebé per la cintura, seguien darrere els companys més alts, però era evident que no podien anar gaire més lluny si continuava nevant d’aquella manera. Els peus d’en Frodo semblaven de plom. En Pippin es quedava ressagat. Fins i tot en Guimli, cepat com el més cepat dels nans, remugava mentre continuava amunt.

La colla es detingué de sobte, com si haguessin arribat a un acord sense intercanviar cap paraula. Al seu voltant sentiren sorolls fantasmagòrics en la nit. Podia tractar-se només d’un parany del vent a les esquerdes i afraus de la paret rocosa, però els sons eren crits aguts, i salvatges udolaments riallers. De l’espadat de la muntanya començaren a caure pedres que els passaven xiulant damunt el cap, o s’estavellaven al seu costat, al caminal. De tant en tant sentien un brogit sord, com si una gran roca rodolés muntanya avall des dels cimals ocults.

—Aquesta nit no podem anar més endavant —va dir en Bóromir—. Qui vulgui dir que és el vent que ho digui, però hi ha veus de mal averany en l’aire; i aquestes pedres van dirigides a nosaltres.

—Jo crec que és el vent —va dir l’Àragorn—. Però això no vol pas dir que no tingueu raó. Són moltes les coses dolentes i esquerpes d’aquest món que no senten gaire amor pels qui caminen sobre dues cames, però que, tanmateix, no estan en conxorxa amb en Sàuron, sinó que tenen intencions pròpies. Algunes pertanyen a aquest món des d’abans que hi fos ell.

—El Caradhras era anomenat el Cruel, i tenia mala fama —explicà en Guimli—, i d’això fa molts anys, quan en aquestes terres encara hom no havia sentit a parlar d’en Sàuron.

—Poc importa qui és l’enemic, si no podem vèncer el seu atac —comentà en Gàndalf.

—Què podem fer? —gemegà dolorosament en Pippin. Es recolzava entre en Frodo i en Merry, i tremolava de cap a peus.

—O ens aturem on som, o tornem enrere —va dir en Gàndalf—. No serveix de res continuar endavant. Si no recordo malament, només una mica més amunt, aquest caminal abandona l’espadat i continua per una espaiosa depressió que és al fons d’un rost llarg i fort. Allí no tindrem cap mena de protecció ni de la neu, ni de les pedres…, ni de qualsevol altra cosa.

—I no servirà de gran cosa tornar enrere mentre duri la tempesta —afegí l’Àragorn—. En tot el camí de pujada no hem passat per enlloc que pugui oferir més aixopluc del que ofereix aquesta paret penya-segada que tenim al damunt.

—Aixopluc! —remugà en Sam—. Si això és un aixopluc, aleshores una paret sense sostre és una casa.

La Germandat passà a arraulir-se tan a prop de la paret com podia. Com que el lloc mirava cap al sud i, vora el camí, feia una mica de relleu, confiaren que els proporcionés un xic de recer del vent del nord i de les pedres que queien. Però les ràfegues giravoltaven i s’infiltraven al seu entorn per tots cantons, i la neu queia sense interrupció en borrallons cada cop més densos.

Van arrupir-se bé, d’esquena a la paret. El poni, el Bill, aguantà pacientment, però decebut, davant els hòbbits, i els va servir una mica de paravent. La neu que queia no trigà gaire a tapar-li les garretes, i encara continuava pujant. Si no arriba a ser per llurs companys més cepats, els hòbbits no haurien trigat gaire a quedar-hi totalment colgats.

En Frodo sentia unes incommensurables ganes de dormir; sentia que s’enfonsava ràpidament en un somni boirós i càlid. Imaginava que un foc li escalfava els peus i, des de les ombres, a l’altre costat de la llar de foc, sentí la veu d’en Bilbo que enraonava. «El teu diari no em sembla gran cosa», deia. «Tempestes de neu el dotze de gener: no calia que tornessis només per contar-me això». «Però si el que jo volia era descansar i dormir, Bilbo», responia en Frodo amb un esforç, quan de sobte sentí que el sacsejaven, i recobrà dolorosament la consciència. En Bóromir l’acabava d’aixecar de terra, colgat dins un niu de neu.

—Els mitgerols hi moriran, aquí, Gàndalf —deia en Bóromir—. No serveix de res quedar-nos asseguts fins que la neu ens tingui ben colgats. Hem de fer alguna cosa per salvar-nos.

—Doneu-los això —va dir en Gàndalf, regirant a la seva motxilla i traient-ne una cantimplora de cuiro—. Només un glopet cadascú…, tots. És molt preuat. És miruvor, el cordial d’Imladris. N’Élrond me’l va donar en acomiadar-nos. Feu-lo córrer!

Immediatament després de fer un glop d’aquell licor calent i fragant, en Frodo sentí una nova força al cor i que aquella pesada somnolència abandonava les seves extremitats. Els altres també reviscolaren i trobaren noves esperances i vigor. Però la nevada no minvava. Queia al seu voltant en terbolins més forts que mai, i el vent bufava encara amb més força.

—Què me’n dieu, d’un foc? —preguntà de cop i volta en Bóromir—. L’elecció entre foc o mort ja sembla prou a prop, Gàndalf. No nego que quan la neu ens tingui totalment colgats estarem amagats de totes les mirades enemigues, però no crec que això ens ajudi gaire.

—Podeu fer foc, si sou capaç d’encendre’l —va respondre-li en Gàndalf—. Si hi ha qualsevol vigilant que és capaç de suportar aquesta tempesta, segur que també és capaç de veure’ns, amb foc o sense.

Però tot i que havien carregat troncs i llenya prima, bo i seguint la recomanació d’en Bóromir, ni l’habilitat dels elfs ni la dels mateixos nans no serviren per arrancar una flama enmig d’aquell vent ratxat, ni per fer que el foc agafés amb el combustible humit. Per fi, a contracor, el mateix Gàndalf va donar-los un ajut. Agafà un petit feix de llenya i l’enlairà un moment amb una mà, i aleshores amb una fórmula d’ordre, naur an edraith ammen!, ficà l’extrem de la seva vareta enmig del feix. Immediatament brollà un munt de flames verdes i blaves, i la llenya s’encengué i espetarregà.

—Si hi ha algú mirant —va dir—, per fi m’he mostrat a la seva mirada. He escrit «En Gàndalf és aquí» amb signes que tothom, des de Rivendell fins a les fonts de l’Ànduin, pot llegir.

Però la colla no se sentia gens preocupada per possibles vigilants o mirades enemigues. Els seus cors es revifaren en veure les flames del foc. La llenya cremà amb goig i, tot i que, al seu voltant, la neu xiulava, i als seus peus s’hi formaven bassiots de fangueig, s’escalfaren les mans al foguerar amb gran alegria. Eren allí, ajupits en una rotllana al voltant de les flametes que ballaven i trontollaven. Una brillantor vermella s’encenia als seus rostres neguitosos i cansats i, al seu darrere, la nit era com una muralla negra.

Però la llenya es consumia de pressa i la neu no deixava de caure.

El foc era quasi consumit i hi posaren l’últim feix de llenya.

—La nit comença a ser vella —va dir l’Àragorn—. No pot faltar gaire per a l’alba.

—Si és que hi ha una alba capaç de travessar aquestes nuvolades —va dir en Guimli.

En Bóromir s’apartà de la rotllana i sotjà l’obscuritat.

—La neu ja és més fina —va dir—, i el vent s’ha encalmat.

En Frodo observà amb lassitud els borrallons que continuaven caient, sortint de la penombra per revelar-se blancs per un moment a la llum del foc agonitzant, però durant una llarga estona no pogué advertir cap signe de disminució. Després, tot d’una, quan la son tornava a apoderar-se d’ell, s’adonà que el vent realment havia minvat, i que els borrallons eren més grossos i més escadussers. Molt a poc a poquet una tènue claror començà a insinuar-se. Per fi la neu cessà de caure.

A mesura que la llum esdevingué més intensa, els anà descobrint un món callat i amortallat. Més avall de llur refugi, hi havia geps i muntanyetes i clots informes sota els quals el caminet per on havien pujat quedava totalment perdut; però els cims més alts encara continuaven ocults per grans núvols, prenyats amb l’amenaça de la neu.

En Guimli mirà amunt i digué:

—El Caradhras no ens ha perdonat. Si continuem endavant té més neu per obsequiar-nos. Com més aviat anem enrere i avall, millor.

Tots hi estaven d’acord, però la retirada ara resultava molt dificultosa. I podia arribar a esdevenir impossible. Només a algunes passes de les cendres de la seva foguera la neu ja tenia molts peus de gruix, i era més alta que els caps dels hòbbits; en alguns llocs havia estat arrabassada pel vent i amuntegada contra l’espadat en grans apilonaments.

—Si en Gàndalf anés al davant amb una flama ben brillant, potser ens podria fondre un caminet —va dir en Légolas. La tempesta no l’havia amoïnat gaire i era l’únic de la colla que encara mantenia el bon humor.

—Si els elfs poguessin volar per damunt les muntanyes, podrien agafar el sol i salvar-nos —replicà en Gàndalf—. Però jo necessito alguna cosa amb què treballar, no puc fer cremar la neu.

—Això rai —va dir en Bóromir—. Quan els caps van perduts, poden servir els cossos, que diuen a mon país. El més fort de tots ha de trobar un camí. Fixeu-vos! Encara que ara tot estigui tapat per la neu, el camí, quan pujàvem, girava per aquell promontori de roca allà baix. Fou allí que la neu començà a empantanegar-nos. Si poguéssim arribar a aquell punt, potser després seria més fàcil de continuar. No hi deu haver més que un estadi o cosa així, em penso.

—Aleshores obrim un camí fins allí, vós i jo! —va dir l’Àragorn.

L’Àragorn era el més alt de la colla, però en Bóromir, que només era un xic més baix, era de complexió més corpulenta i cepada. Ell es posà al davant, i l’Àragorn el seguí. Avançaven amb lentitud, i aviat hagueren d’escarrassar-s’hi durament. En alguns indrets la neu els arribava fins al pit, i sovint en Bóromir més que no pas caminar-hi semblava nedar-hi o fer-hi un forat amb els seus braçarros.

En Légolas els observà una estona amb un somrís als llavis, i després es girà vers els altres i els va dir:

—Que el més fort ha d’obrir-se camí, dieu? Doncs jo us dic: que el llaurador llauri, però deixeu que sigui la llúdria qui nedi, i que qui corri lleuger per l’herba i les fulles o la neu sigui… un elf.

I amb aquests mots es posà a córrer endavant amb molta agilitat, i llavors en Frodo advertí, com si fos el primer cop, tot i que feia molt que ho sabia, que l’elf no duia botes, sinó simplement unes sabatetes lleugeres, com sempre, i que els seus peus gairebé no deixaven petjades a la neu.

—A reveure! —va dir a en Gàndalf—. Me’n vaig a buscar el sol!

I després, veloç com un corredor damunt la sorra dura, sortí disparat, i avançà ràpidament els dos homes que s’abraonaven contra la neu, i els saludà amb la mà en avançar-los, desaparegué en la distància i es perdé darrere aquell revolt amb la roca.

Els altres van esperar tots arrupits, contemplant com en Bóromir i l’Àragorn quedaven reduïts a petits puntets negres en la blancor. Per fi també els van perdre de vista. Anà transcorrent el temps. Els núvols cada cop eren més baixos, i ara alguns flocs de neu tornaren a caure amb un giravolt.

Potser una hora va escolar-se, encara que el temps els semblà molt més llarg, fins que per fi veieren en Légolas que que tornava. I al mateix temps en Bóromir i l’Àragorn, van aparèixer al revolt, molt més avall que ell, tot pujant laboriosament pendent amunt.

—Ei —cridà en Légolas en atansar-se corrent—, no he pogut dur el sol, és a passejar pels camps blaus del sud, i aquesta mica de garlandeta de neu sobre aquest turonet del Corn Roig no el preocupa gens ni mica. Però he dut un raig de bona esperança per a aquells que estan condemnats a anar a peu. A l’altre costat del revolt el ventam hi ha amuntegat el pilot de neu més gran de tots, i els nostres Homes Forts quasi hi han quedat colgats. Ja desesperaven fins que he tornat i els he dit que l’amuntegament no era gaire més ample que una paret. I a l’altra banda, la neu, tot de sobte, minva molt, i una mica més avall ja només és una capeta per refrescar els peus dels hòbbits.

—Ja us ho deia —remugà en Guimli—. No era una tempesta normal i corrent. És la mala voluntat del Caradhras. No li agraden els elfs ni els nans, i aquesta allau que dieu l’ha fet caure per tallar-nos la retirada.

—Però, per sort, el vostre Caradhras ha oblidat que us acompanyaven alguns homes —va dir en Bóromir, que arribava en aquell moment—. I homes de braó, si em permeteu de dir-ho; encara que homes més humils però amb bones pales us haurien fet un millor servei. Tant se val, hem obert un caminet a través de la neu, i tots els presents que no puguin córrer amb la lleugeresa dels elfs se’n poden sentir agraïts.

—I com arribarem fins allà baix, encara que hi hagin obert un pas a través de la neu? —va dir en Pippin, expressant en veu alta el que pensaven tots els hòbbits.

—No perdeu l’esperança! —contestà en Bóromir—. Estic cansat però encara em queden algunes forces, i a l’Àragorn també n’hi queden. Nosaltres carregarem la gent menuda. Els altres sens dubte prendran torns per petjar ben petjat el camí darrere nostre. Som-hi, Mestre Peregrín! Començaré per vós.

Alçà el hòbbit.

—Agafeu-vos a la meva esquena! Necessitaré els braços —va dir, posant-se en camí. L’Àragorn el seguí amb en Merry. En Pippin estava meravellat de la seva força, veient el pas que ja havia obert sense cap més eina que la força dels seus braços. Fins i tot ara, carregat com anava, eixamplava el corriol als qui els seguien, llançant neu als costats mentre progressava.

Finalment arribaren a aquell gran amuntegament de neu. Interceptava el camí de la muntanya com una paret sobtada i llisa, i el seu cim era agut com si hagués estat tallat amb navalla, i es dreçava fins més de dos cops l’alçària d’en Bóromir; al bell mig hi havien obert, a cops, un pas que pujava i baixava com un pont. A l’altre costat d’aquesta obertura foren dipositats en Merry i en Pippin, i allí esperaren amb en Légolas l’arribada de la resta de la colla.

Una mica més tard en Bóromir tornà carregat amb en Sam. Pel caminet, estretoi però ara ben fressat, el seguia en Gàndalf que duia el Bill amb en Guimli enfilat damunt l’equipatge. Finalment venia l’Àragorn carregat amb en Frodo. Tots desfilaren per l’obertura, però a penes en Frodo havia posat els peus a terra, se sentí un brogit fondíssim, i una pila de pedres baixaren rodolant amb una allau de neu. L’esquitxoteig que provocà els mig encegà mentre s’arrupien contra la paret, i quan l’aire tornà a aclarir-se van veure que el camí havia quedat bloquejat a la seva esquena.

—Prou, prou! —cridà en Guimli—. Ja ens n’anem tan de pressa com podem!

I la veritat és que, amb aquella última agressió, la maldat de la muntanya semblà haver quedat exhaurida, com si el Caradhras estigués satisfet de veure derrotats, i sense ganes de tornar, els seus invasors. L’amenaça de la neu s’allunyà; els núvols començaren a dissoldre’s i la llum anà creixent.

Tal com en Légolas havia dit, descobriren que la neu esdevenia cada cop més superficial a mesura que davallaven, de manera que fins i tot els hòbbits podien caminar. Aviat es tornaren a trobar tots al replà situat al començament d’aquell rost tan pendent on la nit abans havien notat els primers borrallons de neu.

Ara el matí ja era força avançat. Des d’aquell lloc encimat contemplaren les planures baixes que quedaven enrere. Lluny, entre aquell paisatge desordenat que quedava al peu de les muntanyes, hi havia la fondalada des d’on havien iniciat la marxa per pujar la collada.

A en Frodo li feien mal les cames. El fred li havia penetrat fins al moll dels ossos i estava mort de gana; només de pensar en la llarga i penosa davallada, el cap ja li rodava. Veia puntets negres davant els ulls. Se’ls fregà, però els puntets negres continuaven allí. Distants, per sota d’ells, però encara molt alts per sobre dels contraforts més baixos, hi havia puntets negres que giravoltaven per l’aire.

—Una altra vegada els ocells! —va dir l’Àragorn, assenyalant cap allà baix.

—Ara ja no hi podem fer res —va fer en Gàndalf—. Tant si són bons com dolents, com si no tenen absolutament res a veure amb nosaltres hem de baixar de seguida. No podem esperar que torni a fer-se fosc ni als genolls mateix del Caradhras!

Quan giraven l’esquena a la Porta del Corn Roig, un vent glaçat bufà des de darrere seu, i baixaren pel rost, extenuats i ensopegant. El Caradhras els havia vençut.





Capítol IV

UN VIATGE EN L’OBSCURITAT


Quan s’aturaren per fer nit, ja era el vespre i la llum grisenca s’esvania ràpidament. Estaven molt cansats. Les muntanyes es trobaven velades pel crepuscle que s’obscuria, i el vent bufava fred. En Gàndalf donà a cadascú un altre glop del miruvor de Rivendell. Quan hagueren menjat alguna cosa, els cridà que es reunissin.

—Aquesta nit, evidentment, no podem continuar endavant —va dir—. L’atac al Corn Roig ens ha deixat extenuats, i hem de descansar aquí algun temps.

—I, després, cap on anirem? —preguntà en Frodo.

—Encara ens queda el nostre viatge i la nostra missió —respongué en Gàndalf—. No tenim elecció i hem de continuar, o tornar-nos-en a Rivendell.

El rostre d’en Pippin reviscolà visiblement amb la mera menció de tornar a Rivendell; en Merry i en Sam aixecaren el cap esperançats. Però l’Àragorn i en Bóromir van restar impassibles, i en Frodo féu un semblant preocupat.

—Tant de bo ja m’hi tornés a trobar —va comentar—. Però com hi podria tornar sense avergonyir-me…, llevat que, efectivament, no existeixi cap altre camí i ens trobem ja, a hores d’ara, derrotats.

—Tens tota la raó, Frodo —va dir en Gàndalf—, tornar és admetre la derrota, i enfrontar-nos amb una altra derrota molt pitjor que ens caurà al damunt. Si ens en tornem ara, l’Anell, llavors, haurà de quedar-se allí. Ja no tindrem cap més oportunitat de tornar-nos a posar en camí. I, en aquest cas, tard o d’hora, Rivendell serà assetjat, i després d’un temps curt i amarg, serà destruït. Els Espectres de l’Anell són enemics mortals, però encara només són ombres del poder i del terror que posseirien si l’Anell Sobirà tornés a les mans del seu amo.

—Aleshores hem de continuar, si hi ha una manera de fer-ho —va dir en Frodo exhalant un sospir. En Sam tornà a tancar-se en el seu pessimisme.

—Existeix un camí que podem provar —explicà en Gàndalf—. Des del començament, quan per primer cop vaig rumiar sobre aquest viatge, sempre he cregut que havíem d’intentar passar-hi. Però no és un camí agradable i per això no n’havia parlat abans a la Germandat. L’Àragorn hi era contrari, almenys fins que haguéssim intentat de creuar per la collada de les muntanyes.

—Si és pitjor que el camí de la Porta del Corn Roig, deu ser realment funest —va fer en Merry—. Però val més que ens l’expliqui i ens faci saber el pitjor tot d’una.

—El camí a què em refereixo duu a les Mines de Mòria —confessà en Gàndalf. I només en Guimli alçà el cap; als seus ulls centellejaren unes guspires. Però tots els altres van sentir-se aclaparats pel temor només d’escoltar-ne el nom. Fins i tot per als hòbbits tenia uns ressons vagament temibles.

—El camí potser duu a Mòria —va dir l’Àragorn—; però, com podem estar segurs que passa a través de Mòria?

—Aquest és un nom de mal averany —va fer en Bóromir—. No veig cap necessitat d’endinsar-nos-hi. Si no podem travessar les muntanyes, per què no ens dirigim cap al sud, fins que arribem al Pas de Ròhan, on els homes són amics del meu poble? És el camí que jo vaig seguir per venir fins aquí. O bé podem anar més enllà i creuar l’Isen per sortir a Llongareny i Lebénnin, i entrar a Góndor des de les regions properes a la mar.

—Les coses han canviat d’ençà que partíreu cap al nord, Bóromir —va respondre en Gàndalf—. No recordeu el que vaig explicar d’en Sàruman? Amb ell potser jo hi tractaré pel meu compte, un cop tot estigui acabat. Però l’Anell no s’ha d’acostar per res a Ísengard, si podem impedir-ho, i costi el que costi. El Pas de Ròhan l’hem de considerar prohibit mentre anem amb el Portador de l’Anell.

»I pel que fa al camí més llarg, no podem perdre tant de temps. Podríem trigar un any a fer tot aquest viatge, i hauríem de creuar moltes terres que són desertes i ofereixen pocs recers. Però aquestes terres, tanmateix, no són segures. Les mirades escodrinyadores tant de l’Enemic com d’en Sàruman les vigilen. Quan vinguéreu cap al nord, Bóromir, als ulls de l’Enemic només éreu un rodamón del sud que anava perdut, i no el preocupàveu gaire: la seva ment estava ocupada en la recerca de l’Anell. Però ara torneu com a membre de la Germandat de l’Anell, i esteu en perill mentre sigueu amb nosaltres. I el perill es duplicarà a cada llegua que avancem cap al sud sota cel descobert.

»D’ençà del nostre intent manifest de travessar la collada de les muntanyes, la nostra empresa temo que hagi esdevingut més desesperada. Ara veig poques esperances si no desapareixem de la vista i ocultem el nostre rastre ben aviat. És per això que aconsello que no passem ni per sobre les muntanyes ni vorejant-les, sinó per sota. En tot cas és el camí que l’Enemic menys pot esperar que seguim.

—El que ell espera no ho sabem pas —replicà en Bóromir—. Pot vigilar tots els camins, els probables i els inversemblants. I en aquest cas entrar a Mòria fóra com ficar-se en un parany, no gaire millor que trucar a les portes de la mateixa Torre Fosca. El nom de Mòria és negre.

—Si compareu Mòria amb la fortalesa d’en Sàuron, parleu del que no coneixeu —proferí en Gàndalf—. De tots vosaltres, jo sóc l’únic que he estat mai a les masmorres del Senyor Fosc, i això només a la seva antiga i més modesta residència, a Dol Guldur. Els qui passen les portes de Bàrad-dûr no tornen mai més. I no us duria cap a Mòria si no existissin esperances de tornar-ne a sortir. És cert que, si hi ha orcs, en podem sortir malparats. Però la majoria d’orcs de les Muntanyes Boiroses foren morts o dispersats a la Batalla dels Cinc Exèrcits. Les àguiles informen que els orcs es tornen a aplegar des de tots cantons, però hem de confiar que Mòria encara n’estigui lliure.

»I hi ha fins i tot l’esperança de trobar-hi nans, i que en alguna de les fondíssimes sales dels seus avantpassats puguem trobar en Balin fill d’en Fundin. Sigui quin sigui el desenllaç, cal seguir el camí que marca la necessitat!

—Jo continuaré per aquest camí amb vós, Gàndalf! —va dir en Guimli—. Jo aniré a veure les sales d’en Durin, sigui el que sigui el que allí ens hi esperi…, si sou capaç de trobar les portes que són tancades.

—Molt ben dit, Guimli! —prorrompé en Gàndalf—. Em doneu ànim. Buscarem les portes ocultes plegats i ens en sortirem. Entre les ruïnes dels nans, serà més difícil que un nan hi perdi el cap que no que l’hi perdin els elfs, els homes o els hòbbits. Amb tot, no serà el primer cop que hi entro, a Mòria. Hi vaig buscar molt de temps en Thrain, fill d’en Thror, quan es va perdre. I vaig travessar-la, i en vaig tornar a sortir ben viu!

—Jo també he travessat una vegada la Porta del Torrent Bagueny —va dir molt pausadament l’Àragorn—; i tot i que també en vaig sortir viu, en tinc un record molt terrible. No voldria entrar a Mòria per segona vegada.

—Jo no tinc ganes d’entrar-hi ni la primera —va dir en Pippin.

—Ni jo —mormolà en Sam.

—És clar que no! —acceptà en Gàndalf—. Ni falta que fa. Però la qüestió és: qui em seguirà si jo us hi guio?

—Jo —va respondre decidit en Guimli.

—I jo —va dir l’Àragorn amb pesantor—. Heu seguit el camí que jo havia triat per la neu quasi fins a la catàstrofe, i no m’heu recriminat res. Ara jo seguiré el vostre guiatge… si aquesta última advertència no us fa canviar de parer. No és en l’Anell, ni en cap de nosaltres en qui penso ara, sinó en vós, Gàndalf. I us he d’advertir: si travesseu les portes de Mòria, molt de compte!

—Jo no hi entraré —va dir en Bóromir—; llevat que el vot de tota la Germandat estigui en contra meu. Què diuen en Légolas i la gent menuda? Bé hem d’escoltar el que en pensa el Portador de l’Anell.

—Jo no vull entrar a Mòria —va dir en Légolas.

Els hòbbits no van dir res. En Sam fità en Frodo. I per fi en Frodo parlà.

—Jo no hi vull entrar —va dir—, però tampoc no vull rebutjar el consell d’en Gàndalf. Us demano que no fem cap votació fins que ens ho hàgim rumiat. En Gàndalf obtindrà vots més fàcilment a la llum del matí que no pas en aquesta foscor freda. Quina manera d’udolar el vent!

I amb aquestes paraules quedaren tots sumits en els seus pensaments. Se sentia el vent que xiulava entre les roques i els arbres, i al seu voltant, en els espais buits de la nit, se sentien udoladisses i gemecs.

De sobte l’Àragorn es posà dempeus.

—Quina manera d’udolar, el vent? —repetí amb un crit—. El que udolen són veus de llops. Són els wargs que han travessat cap a l’oest de les Muntanyes!

—Cal, doncs, que esperem fins al matí? —demanà en Gàndalf—. És el que us deia. La persecució ha començat! Encara que visquem per veure l’alba, qui desitja continuar ara el viatge cap al sud, de nit, amb els llops salvatges encalçant-nos?

—Quant hi ha fins a Mòria? —preguntà en Bóromir.

—Hi havia una porta al sud-est del Caradhras, a unes quinze milles de vol de corb, i potser vint per a la correguda del llop —va respondre severament en Gàndalf.

—En aquest cas posem-nos en camí demà, a trenc d’alba, si encara podem —va dir en Bóromir—. El llop que sents és pitjor que l’orc que tems.

—Molt cert! —reblà l’Àragorn, deslligant l’espasa de la beina—. Però allà on el warg udola, amaga un orc l’atzerola.

—Tant de bo hagués seguit el consell de N’Élrond —va mormolar en Pippin a en Sam—. La veritat és que no serveixo. No tinc en mi prou sang d’en Bandobràs el Braubramador: aquesta udoladissa em glaça la sang. Ni tan sols recordo haver-me sentit mai tan dissortat.

—Doncs jo tinc el cor al dit gros del peu, senyor Pippin —va dir en Sam—. Però encara no se’ns han cruspit, i amb nosaltres tenim alguna gent que Déu n’hi do. Si hi ha alguna cosa que espera el vell Gàndalf, segur que no és la panxa d’un llop.

Per tal de poder-se defensar durant la nit, tota la colla s’enfilà dalt del petit pujol sota el qual s’havien estat arrecerant. Estava coronat per un redol d’arbres vells i retorçats, vora dels quals hi havia una rotllana trencada de grans roques rodones. Entremig van fer-hi una foguera, perquè no tenien cap esperança que l’obscuritat i el silenci poguessin fer que el ramat de llops caçadors no trobés el seu rastre.

Van seure al voltant del foc i els que no estaven de guàrdia s’endormiscaren plens d’intranquil·litat. El pobre Bill, el poni, s’estremia i suava sense moure’s d’allà on era. Ara l’udoladissa dels llops els encerclava totalment, de vegades acostant-se més i, d’altres, més llunyana. En aquell pic mort de la nit van veure molts ulls brillants que els sotjaven des de la cresta del pujol. Alguns avançaven quasi fins a la rotllana de pedres. Al pas entre les pedres, hi podien albirar una gran ombra fosca de llop, aturada, fitant-los. Un udol estremidor sortí de la bèstia, com si fos el capità que cridés tota l’horda a l’assalt.

En Gàndalf s’aixecà i es dirigí endavant, sostenint enlaire la seva vareta.

—Escolta’m, gos d’en Sàuron! —cridà—. En Gàndalf és aquí. Si aprecies la teva pell fastigosa, fuig! O, si goses entrar dins aquesta rotllana, et socarrimaré des del musell fins a la cua.

El llop grunyí i es llançà cap a ells amb un gran salt endavant. En aquell moment se sentí un patac sord. En Légolas havia disparat el seu arc. Se sentí un esgarip esgarrifós i la forma que saltava s’estavellà en sec contra el terra, la fletxa èlfica li havia traspassat la gorja. Aquells ulls vigilants van desaparèixer immediatament. En Gàndalf i l’Àragorn s’avançaren, però el pujol havia quedat desert; les hordes de llops caçadors havien fugit. Al seu voltant tota la foscor esdevingué silent, i el vent sospirós ja no els dugué cap altre gemec.

La nit ja era molt entrada i, a ponent, la lluna minvant s’ajocava, i resplendia a intervals entre els núvols que s’escampaven.

De sobte en Frodo es despertà sobresaltat. Sense cap avís una tempesta d’udols esclatà ferotge i rabiosa per tota la rodalia del seu campament. Una gran host de wargs s’havia aplegat silenciosament i ara els atacava per totes bandes al mateix temps.

—Tireu més llenya al foc! —cridà en Gàndalf als hòbbits—. Desembeineu les espases i feu un cercle esquena contra esquena!

Quan la nova fusta s’anà encenent, amb la llum que s’enlairava, en Frodo copsà moltes formes grises que saltaven per damunt la rotllana de pedres. I més i més en seguiren al darrere. L’Àragorn traspassà amb la seva espasa el coll d’un dels corpulents capdavanters; amb un gran cop en Bóromir tallà el cap d’un altre llop. Al seu costat, en Guimli s’estava palplantat, amb les camarres ben obertes, i manejant la seva destral nanenca. L’arc d’en Légolas no parava de cantar.

Amb la llum oscil·lant de la foguera, en Gàndalf semblà créixer de cop: es dreçà amb una gran ombra amenaçadora, com el monument d’algun antic rei de pedra bastit damunt un turó. Ajupint-se com un núvol, s’emparà d’una branca encesa i es dirigí a l’encontre dels llops. Les bèsties retrocediren. En Gàndalf projectà ben enlaire aquell tió flamejant; i la seva veu ressonà com un tro:

—Naur an edraith ammen! Naur dan i ngaurhoth! —cridà.

Es produí un brogit i un espetec, i l’arbre que hi havia sobre d’ell esclatà amb fulles i flors de flames encegadores. El foc saltà d’una capçada d’arbre a una altra. Tot el pujol quedà coronat d’una llum enlluernadora. Les espases i els coltells dels defensors brillaren i llambrejaren. La darrera sageta d’en Légolas s’encengué en l’aire mentre volava, i es clavà roent al cor d’un dels grans capdavanters dels llops. Tots els altres fugiren.

El foc anà morint, a poc a poc, fins que no en quedà res: només cendres i espurnes que queien dels arbres; un fum amargant s’entortolligà als monyons calcinats dels arbres, i bufà fosc des del turó quan les primeres llums de l’alba aparegueren esmorteïdes al cel. Els enemics havien estat derrotats i ja no retornaren.

—Què li deia, senyor Pippin? —va comentar en Sam, tot embeinant l’espasa—. Els llops no l’enxamparan pas. I això ha estat una advertència, en pot estar segur! Per poc que no em socarrima tot el cabell!

Quan arribà el matí amb tota la seva claror, no van poder trobar ni rastre dels llops, i en cercaren debades els cossos dels morts. No quedava cap rastre de la lluita, excepte els arbres cremats i les fletxes d’en Légolas escampades pel pujolar. Totes estaven intactes, llevat d’una, de la qual només restava la punta.

—És exactament tal com jo temia —va dir en Gàndalf—. Aquests llops no eren llops normals i corrents que busquessin menjar en terres salvatges. Mengem de pressa i partim!

Aquell dia el temps tornà a canviar, quasi com si estigués a les ordres d’algun poder a qui la neu ja no li servia de res d’ençà que ells havien retrocedit de la collada, un poder que ara desitjava tenir llum ben clara per poder destriar des de lluny totes les coses que es movien en la salvatjor. Durant la nit el vent havia anat canviant de nord a nord-est, i ara minvà. Els núvols desaparegueren arrossegats cap al sud i el cel quedà net, límpid i blau. Mentre es disposaven a abandonar el vessant del pujol, llestos per a la partida, un sol pàl·lid tornà a resplendir als cims de les muntanyes.

—Hem d’arribar a les portes abans de sol post —va dir en Gàndalf— o, altrament, em fa por que ja no hi arribarem. No som lluny, però el camí segurament serà tot tomba que gira, perquè aquí l’Àragorn no ens pot guiar; no ha recorregut gaire aquesta terra, i jo sols he estat una vegada sota la paret oest de Mòria, i d’això ja fa molt de temps.

—És allí —va dir, tot assenyalant cap al sud-est i cap a l’indret on les parets de les muntanyes queien en picat entre les ombres que hi havia al seu peu. Al llunyedar a penes es veia la silueta d’uns penya-segats nus, i al bell mig, més alta que la resta, una gran paret grisosa—. Quan vam deixar la collada ja us vaig dur cap al sud, en comptes de tornar al nostre punt de partida, com alguns de vosaltres devíeu advertir. Vaig fer ben fet, perquè ara tenim algunes milles menys per recórrer, i hem d’afanyar-nos. Som-hi!

—No sé si esperar —va dir en Bóromir amb pessimisme— que en Gàndalf trobi el que busca o que, en arribar a l’espadat, ens trobem que les portes s’han perdut per sempre. Qualsevol de les dues eleccions em sembla prou dolenta, i crec que el més probable és que quedem atrapats entre els llops i la paret. Endavant, doncs!

Ara en Guimli caminà davant, al costat del màgic, tantes eren les ganes que tenia d’entrar a Mòria. Tots dos plegats van dur tota la colla un altre cop cap a les muntanyes. L’únic camí antic des de l’oest cap a Mòria havia circulat paral·lel a un curs d’aigua, el Sirànnon, que brollava des del peu dels penya-segats, prop del lloc on antigament es trobaven les portes. Però, o bé en Gàndalf s’havia perdut, o bé la terra havia canviat en anys recents; el cas és que no trobà el riu en la direcció per on el buscava, algunes milles més cap al sud del seu punt de partida.

El matí anava tombant cap a migdia, i tota la Germandat continuava errant i bregant per una contrada desèrtica, de pedruscalls vermellosos. No veien enlloc cap llambreig d’aigua, ni en sentien el so. Tot era erm i sec. Estaven desconhortats. No van veure cap cosa viva, i al cel no hi havia ni un sol ocell; però cap d’ells no gosava pensar el que la nit els podia dur si els enxampava enmig d’aquella terra perduda.

De sobte en Guimli, que s’havia avançat un xic, els féu un senyal. Estava en un monticle i apuntava cap a la dreta. Van córrer tots amunt i descobriren que, més avall, hi havia un canal estret i profund. Era buit i silenciós, i amb prou feines hi baixava un rajolí d’aigua entre les pedres brunes i tacades de roig del llit; però, part d’aquí, hi havia un corriol, molt fet malbé i abandonat, que serpentejava entre parets enrunades i llambordes d’una antiga carretera.

—Ah! És aquí, per fi! —va dir en Gàndalf—. Per aquí és per on baixava l’aigua del Sirànnon, el Torrent de la Porta, com solien anomenar-lo. No puc imaginar què en deuen haver fet, de l’aigua; solia baixar ràpid i borbollant. Cuiteu! Hem d’afanyar-nos. Anem amb retard.

Tota la colla estava cansada i tenia els peus lacerats, però seguiren amb tossuderia, tot ensopegant durant moltes milles per aquell viarany ardu i zigzaguejant. El sol passà el migdia i començà a tombar cap a l’oest. Després d’un brevíssim descans i de menjar en quatre esgarrapades, es van tornar a posar en camí. Al seu davant les muntanyes semblaven cellajuntes, però el camí continuava endavant per un tall profund en la terra i l’únic que podien veure eren els promontoris més alts i els cims llunyans cap a l’est.

Finalment assoliren un pronunciat revolt. Allí, el camí, que havia anat derivant cap al sud entre la vora del canal i una caiguda molt pendent de la terra que tenien a l’esquerra, virava i tornava a agafar el curs que volien cap a l’est. En girar el revolt van veure davant seu un tallat baix, d’uns cinc estadis d’alçària, amb un cim abrupte i trencat. L’aigua hi degotava per sobre amb un xipolleig, a través d’una escletxa grossa que semblava haver estat cisellada per una cascada que, en altre temps, devia haver estat potent i torrencial.

—I com han canviat les coses! —va dir en Gàndalf—. Però el lloc és inconfusible. Això és tot el que queda de les Cascades de l’Escala. Si no me’n recordo malament, hi havia tota una tirada de graons que pujaven pel costat, tallats a la roca, però el camí principal tombava cap a l’esquerra i pujava amb diverses giragonses fins a assolir el terreny pla, al cim. Allà hi havia una vall poc profunda, després de les Cascades i abans mateix d’arribar a les Parets de Mòria, i el Sirànnon corria per la vall al costat del camí. Anem i veurem quin aspecte tenen ara les coses!

Descobriren els graons de pedra sense dificultat, i en Guimli els pujà ràpidament seguit d’en Gàndalf i d’en Frodo. Quan foren al capdamunt es van trobar que per allà no podien continuar endavant, i la raó per la qual el Torrent de la Porta era quasi eixut se’ls féu palesa. Al seu darrere el sol ponent omplia el cel fred de l’oest amb daurats centellejants. I, al davant, hi tenien un llac fosc i immòbil. Ni el cel ni la posta no es reflectien a les seves aigües llòbregues. El Sirànnon havia estat barrat i havia inundat la vall. Darrere l’aigua ominosa s’aixecaven els grans espadats, amb llurs rostres severs pàl·lids sota la llum que s’esvaïa: finals i insuperables. No hi havia cap signe de porta ni d’entrada, i en Frodo, en aquell pedram imposant, no hi pogué copsar ni una fissura ni una escletxa.

—Aquestes són les parets de Mòria —va dir en Gàndalf, indicant l’altre costat de l’aigua—. I aquí, temps era temps, hi havia la porta oberta, la Porta Èlfica a la fi del camí de Hòl·lin per on hem vingut. Però aquest camí està bloquejat. Suposo que no hi ha ningú de la colla que tingui ganes de nedar en aquestes aigües tenebroses en acabar el dia. Tenen un aspecte bastant repulsiu.

—Hem de trobar un camí tot fent la volta pel costat nord —va dir en Guimli—. La primera cosa que hem de fer és pujar pel camí principal i veure on duu. Encara que el llac no hi fos, no podríem fer pujar el poni tan carregat per aquesta escala.

—De totes maneres no podem ficar la pobra bèstia a les Mines —va dir en Gàndalf—. El camí sota les muntanyes és fosc, i hi ha indrets estrets i pendents per on no podrà passar, encara que nosaltres hi passem.

—Pobrissó Bill! —va dir en Frodo—. No hi havia pensat. I pobre Sam! Em pregunto què dirà.

—Ho sento —va dir en Gàndalf—. El pobre Bill ha estat un company molt útil, i em dol de veres haver-nos-en de desempallegar ara. Jo, si ho hagués fet a la meva manera, hauria viatjat més lleuger i sense cap animal, i encara menys aquest al qual en Sam té tanta estima. Des del començament que he sospitat que ens veuríem obligats a seguir aquest camí.

El dia s’acostava a la fi, i els estels freds refulgien al cel molt per damunt el crepuscle, quan la Germandat, amb tota la rapidesa possible, escalà els rosts i arribà als marges del llac. D’amplària no semblava tenir més de dos o tres estadis al punt més dilatat; i, amb la llum que s’afeblia, no podien distingir si s’estenia gaire cap al sud; però l’extrem nord no era a gaire més de mitja milla del punt on ells es trobaven, i entre els espadats de pedra que tancaven la vall i la riba de l’aigua quedava una llenca de terra descoberta. Van apressar-se endavant, perquè encara els faltaven una o dues milles abans de poder assolir el punt de l’altra riba cap on s’encaminava en Gàndalf; i llavors encara faltaria trobar-hi les portes.

Quan foren a la punta més septentrional del llac, descobriren que hi havia un torrent estret que els tallava el pas. Era verd i pudent, i s’estenia com un braç llefiscós en direcció als penya-segats que els encerclaven. En Guimli continuà endavant, impàvid, i veié que l’aigua era poc profunda, i que, al marge, només cobria fins a mitja cama. Tots el seguiren, caminant en fila, i trepitjant amb molta cura, ja que, sota aquells bassals plens d’algues, hi havia pedres lliscoses i amb llaquim, i cada passa era traïdora. En Frodo s’estremí de fàstic en notar als peus aquella aigua fosca i bruta.

Quan en Sam, que era l’últim de la colla, menà el Bill fins al terra sec de l’altre costat, se sentí un so suau: una fressa seguida d’un plop, com si un peix hagués destorbat la superfície quieta de l’aigua. Es giraren ràpidament i pogueren copsar unes ondes, rivetejades de negre, sota les ombres de la llum que agonitzava: grans anells que s’eixamplaven més i més a partir d’un punt allunyat llac endins. Se sentí un soroll de bombolles, i després silenci. El crepuscle s’obscurí i les darreres clarors de la posta quedaren ocultes per un núvol.

Ara en Gàndalf es posà a caminar molt ràpidament, i els altres el van seguir tan de pressa com pogueren. Havien assolit el tros de terra seca entre el llac i els penya-segats: era una llenca estreta, de vegades de no més d’una dotzena escassa de iardes, i curulla de roques i de pedres esllavissades, però van trobar-hi un pas, a frec de l’espadat, i es mantingueren tan allunyats de l’aigua com podien. A una milla cap al sud de la riba trobaren alguns grèvols. A l’aigua soma hi havia troncs i branques mortes que s’hi podrien, restes, pel que semblava, d’antics arbusts o d’alguna vella bardissa que en d’altres èpoques havia vorejat el camí a través de la vall inundada. Però sota mateix del penya-segat encara hi havia, forts i vius, dos arbres alts, més grossos que qualsevol altre arbre de grèvol que en Frodo hagués vist o imaginat mai. Les seves arrels enormes s’estenien des de la paret fins a l’aigua. Quan els havien vist des del cim de l’Escala, sota aquells alts espadats, no eren sinó uns matolls ordinaris; però ara s’alçaven altíssims, erectes, foscos i silenciosos, projectant profundes ombres nocturnes als seus peus, aturats com pilars o sentinelles al final del camí.

—Bé, per fi hi hem arribat! —va dir en Gàndalf—. Aquí és on acabava el camí èlfic que venia de Grevoleda. L’obsequi de la gent d’aquella terra era el grèvol, i els van plantar aquí per marcar que era la fi dels seus dominis, perquè la porta oest fou construïda principalment per al seu ús en el comerç amb els senyors de Mòria. Això fou en uns temps més feliços, quan de vegades encara existia una forta amistat entre gent de diferents races, fins i tot entre els nans i els elfs.

—No fou pas per culpa dels nans que l’amistat desaparegué —va dir en Guimli.

—Doncs jo mai no he sentit a dir que fos culpa dels elfs —respongué en Légolas.

—Doncs jo he sentit totes dues coses —els interrompé en Gàndalf—, i ara no penso pas emetre un judici. Però sí que us suplico que, almenys vosaltres dos, Légolas i Guimli, sigueu amics i m’ajudeu. Us necessito a tots dos. Les portes són tancades i amagades, i com més aviat les trobem, millor. La nit se’ns està tirant al damunt!

I, girant-se cap als altres, va afegir:

—Mentre busco, voleu preparar-vos tots per entrar a les Mines? Perquè em fa l’efecte que aquí ens hem d’acomiadar del nostre bon animal de càrrega. Podem descartar bona part de l’equipatge que vam dur per protegir-nos contra el fred: dins no el necessitarem, ni tampoc, espero, quan sortim a l’altre costat i baixem cap al sud. Però cadascú ha de carregar una part del que duia el poni, especialment dels queviures i de les bótes d’aigua.

—Però no pot deixar el pobre Bill desemparat en aquest lloc abandonat, senyor Gàndalf! —suplicà en Sam, enutjat i afligit—. No ho toleraré, que quedi ben clar. Després d’haver-nos acompanyat fins a tan lluny i de tot el que ha suportat!

—Ho sento, Sam —va dir el màgic—. Però quan s’obri la porta em penso que no seràs capaç de fer entrar el teu Bill cap als túnels llargs i foscos de Mòria. Hauràs de triar entre el Bill i el teu amo.

—Seria capaç de seguir el senyor Frodo fins al cau del drac, si jo l’hi dugués —protestà en Sam—. Amb tots aquests llops per aquesta contrada és poc menys que un crim deixar-lo anar.

—Espero que sigui un poc menys —va dir en Gàndalf. I imposà la seva mà sobre el cap del poni, i se li dirigí en veu baixa—. Vés amb paraules que et serveixin de guàrdia i de guiatge. Ets un animal llest, i a Rivendell has après molt. Segueix el camí cap a llocs on trobis herba, i així arribaràs a temps a la casa de N’Élrond o allà on vulguis anar.

»Ja està, Sam! Té tantes possibilitats d’escapar-se dels llops i d’arribar a casa com nosaltres.

En Sam va romandre amb el cap cot vora el poni i no contestà res. El Bill, que semblava copsar el que passava, se li acostà amb el musell i donà uns copets a l’orella d’en Sam. Aquest es posà a plorar, i estirà l’arnès, traient tota la càrrega de l’animal i llançant-la a terra. Els altres anaren triant les coses que els calien, fent una pila amb tot el que podien deixar enrere, i dividint-ne la resta.

Quan hagueren acabat aquesta feina es tombaren cap a en Gàndalf. El màgic semblava no haver fet res. Romania dempeus, entre els dos arbres, davant la paret del penya-segat, com si hi volgués perforar un forat amb la mirada. En Guimli anava d’una banda a l’altra, colpejant la pedra, aquí i allí, amb la destral. En Légolas s’estava amb l’orella contra la roca, com si escoltés.

—Apa, ja ens teniu aquí ben preparats —va dir en Merry—; però, on són les portes? No en veig cap signe.

—Les portes dels nans, si estan ben fetes, un cop tancades no s’han de veure —va dir en Guimli—. Són invisibles, i si llur secret és oblidat no les poden trobar ni obrir ni els seus propis constructors.

—Però aquesta porta no fou construïda per ser un secret conegut només pels nans —va dir en Gàndalf, revifant-se i fent la volta—. Llevat que les coses hagin canviat molt, els ulls que sàpiguen el que busquen poden descobrir-ne els signes.

I caminà directament cap a la paret. Exactament entre l’ombra dels dos arbres quedava un espai llis, i pel damunt en Gàndalf hi passà les mans diverses vegades, xiuxiuejant paraules inaudibles. Després féu una passa enrere.

—Mireu! —va dir—. Hi veieu res, ara?



Ara la lluna brillava sobre la superfície grisa de la roca, però durant una estona no van poder distingir res més. Després, lentament, a la superfície, per on el màgic havia passat les mans, van aparèixer unes línies molt febles, com venetes argentades que resseguissin la pedra. Al principi no eren més que filets molt pàl·lids, tant que només refulgien amb intensitat allà on incidia la claror de la lluna, però lentament anaren esdevenint més gruixuts i clars, fins que tot el dibuix quedà revelat.

Dalt de tot, tan enlaire com en Gàndalf podia arribar, hi havia un arc de lletres entrellaçades escrites en caràcters èlfics. Més avall, encara que les línies en alguns indrets estaven esborrades o trencades, hom veia el perfil d’una enclusa i d’un mall amb una corona i set estels sobreposats. Dessota d’això hi havia dos arbres, cadascun sostenint unes mitges llunes. Però més clar que tots aquests símbols, destacava, al bell mig de la porta, un estel aïllat, amb molts raigs.



—Aquests són els emblemes de Durin! —va exclamar en Guimli.

—I aquí hi ha l’Arbre dels Elfs Antics! —digué en Légolas.

—I l’Estel de la Casa de Fèanor —explicà en Gàndalf—. Estan cisellats amb ithildin, que només reflecteix la llum del sol o la lluna, i que dorm fins a ser tocat per algú que pronuncia paraules oblidades fa molt de temps a la Terra Mitjana. Fa anys que les vaig sentir, i he hagut de concentrar-me molt abans d’aconseguir recordar-les.

—Què diu el que hi ha escrit? —preguntà en Frodo, que intentava de desxifrar la inscripció de l’arc—. Em creia que coneixia les lletres èlfiques, però aquestes no les puc llegir.

—Són paraules en la llengua èlfica de l’oest de la Terra Mitjana que hom parlava durant els Dies de l’Antigor —respongué en Gàndalf—. Però no diuen res d’importància per a nosaltres. Només diuen: Les Portes de Durin, Senyor de Mòria. Parla, amic, i entra-hi. I dessota, amb lletra més petita i feble hi diu: Jo, Narvi, les vaig fer. Celebrímbor, de Grevoleda, en dibuixà els signes.

—Què vol dir parla, amic, i entra-hi? —preguntà en Merry.

—Això està ben clar —va dir en Guimli—. Si ets amic, has de dir la contrasenya i les portes s’obriran i podràs entrar-hi.

—Sí —va dir en Gàndalf—, aquestes portes estan probablement governades per mots. Algunes portes dels nans només s’obren en moments determinats, o davant determinades persones, i algunes, a més, tenen panys i claus que cal posseir un cop coneixes el moment necessari i totes les contrasenyes. Però aquestes no tenen clau. A l’època de Durin no eren cap secret. Normalment restaven obertes i els vigilants seien aquí. Però si hom les trobava tancades, qualsevol que sabés la contrasenya per obrir-les podia dir-la i entrar-hi. Si més no, això és el que diu la història, oi, Guimli?

—Efectivament —corroborà el nan—. Però el que hom no recorda és quina era la contrasenya. En Narvi i el seu art i tota la seva família han desaparegut de la terra.

—És possible que vós no sapigueu la contrasenya, Gàndalf? —preguntà en Bóromir tot sorprès.

—No! —va dir el màgic.

Els altres semblaren descoratjar-se; només l’Àragorn, que coneixia bé en Gàndalf, restà callat i impassible.

—I aleshores, es pot saber de què serveix haver-nos dut fins a aquest lloc maleït? —proferí en Bóromir, mirant enrere i amb un estremiment aquelles aigües negres—. Ens heu dit que una vegada havíeu passat a través de les Mines. Com us ho vau fer, si no sabeu entrar-hi?

—La resposta a la primera de les vostres preguntes, Bóromir —va fer el màgic—, és que no sé la contrasenya…, encara. Però aviat ho comprovarem. I —afegí amb un guspireig als ulls sota les celles eriçades— podeu preguntar-me per què serveixen les meves accions un cop hagin resultat inútils. Pel que fa a la tercera pregunta: dubteu del que us he explicat? O és que ja us heu begut l’enteniment? No vaig entrar per aquí, vaig entrar-hi per l’est.

»Si ho voleu saber, us diré que aquestes portes s’obren enfora. Des de dins es poden obrir només empenyent amb les mans. Però des de fora res no les mourà si no és l’encanteri que les obre. I no poden ser forçades cap endins.

—I aleshores, què pensa fer? —preguntà en Pippin, a qui no espantava la mirada cellajunta del màgic.

—Trucar a la porta amb el teu caparró, Peregrín Tuc —va dir en Gàndalf—. Però si amb això no les esfondro, i em doneu un respir sense fer-me preguntes poca-soltes, buscaré les paraules de la contrasenya.

»Havia arribat a conèixer tots els encanteris de totes les llengües dels elfs, homes i orcs, que mai havien estat usats per a aquests fins. I encara puc recordar-me’n d’un bon grapat sense rumiar gaire. Crec que amb unes poques proves n’hi haurà prou; i que no hauré de recórrer a en Guimli per a les paraules de la llengua secreta que els nans ja no ensenyen a ningú. La contrasenya per obrir-la era en èlfic, com l’escriptura de l’arc: això ho podem donar per segur.

Tornà a acarar-se a la paret, i tustà suaument amb la vareta l’estel argentat del centre, sota el signe de l’enclusa; aleshores va dir amb veu imposant:


Annon, edhellen, edro hi ammen!

Fennas nogothrim, lasto beth lammen!



Les línies argentades s’esvaniren, però la pedra grisa i polida no es bellugà. Va repetir moltes vegades aquests mots en ordre diferent, o variant-los. Després intentà nous encanteris, l’un després de l’altre, parlant ara més alt i més ràpid, o bé molt dolçament i lenta. Després va dir moltes paraules aïllades en la llengua èlfica. Res de res. El penya-segat es dreçà en la nit, els infinits estels s’encengueren, i el vent bufà fred, mentre les portes romanien impàvides.

De nou en Gàndalf s’acostà a la paret, i enlairant els braços pronuncià paraules en tons d’ordres peremptòries i de creixent còlera. Edro, edro!, cridà, i colpejà la roca amb la vareta. Obre’t, obre’t!, cridava, i després repetia la mateixa ordre en totes les llengües que s’havien parlat alguna vegada a l’oest de la Terra Mitjana. A l’últim, llançà la vareta a terra, i s’assegué en silenci.

En aquell moment el vent va dur fins a les seves orelles atentes, des de lluny, l’udol dels llops. El Bill, el poni, s’encabrità de por, i en Sam va córrer al seu costat i li parlà tranquil·litzadorament.

—No deixeu que marxi! —va dir en Bóromir—. Em penso que encara el necessitarem, si és que els llops no mos troben abans. Quina repugnància em fa aquest llac empudegador! —i en Bóromir s’ajupí, agafà un gran roc i el tirà ben lluny en l’aigua negra.

La pedra va desaparèixer amb un esquitx suau; però en el mateix instant se sentí una fressa i un bombolleig. Grans anelles d’ondes es van formar a la superfície, més enllà d’on havia caigut la pedra, i avançaren lentament cap al peu de l’espadat.

—Per què heu fet això, Bóromir? —va dir en Frodo—. Aquest lloc també em fa angúnia, i tinc por. No sé ben bé de què: no és dels llops, ni de la foscor que hi deu haver dins, sinó d’alguna altra cosa. Tinc por d’aquest llac. Més val que no l’agiteu.

—Tant de bo poguéssim fugir d’aquí! —digué en Merry.

—I en Gàndalf, per què no s’afanya a fer alguna cosa? —insistí en Pippin.

En Gàndalf no els feia cap mena de cas. Estava assegut, amb el cap inclinat, o bé desesperat o bé cavil·lant ansiosament. La udoladissa esglaiadora dels llops tornà a sentir-se. Els cercles damunt l’aigua es van estendre més i s’atansaren; alguns ja començaven a llepar el ribatge.

El màgic s’incorporà d’un bot de manera tan sobtada que els esverà a tots. Es partia de tant riure.

—Ja ho tinc! —cridà—. Naturalment, naturalment! Tan fàcil, que és una ruqueria, com la majoria d’endevinalles un cop n’has encertat la resposta.

Agafà la vareta i es col·locà davant la porta i, amb veu ben clara, pronuncià:

—Mellon!

L’estel refulgí un breu instant i tornà a apagar-se. Després, silenciosament, es dibuixà una gran entrada, tot i que abans no hi havien pogut distingir cap mena de clivelladura ni juntura. A poc a poc es dividí per la meitat i va anar obrint-se cap enfora polzada a polzada, fins que tots dos batents quedaren oberts contra la paret. A través de l’obertura s’hi podia veure una escala fosquívola que pujava amb un pronunciat pendent; però més enllà dels primers graons l’obscuritat era més densa que la nit. Tota la Germandat esguardà esbalaïda.

—La veritat és que jo m’havia equivocat —va explicar en Gàndalf—, i en Guimli també. En Merry, ves per on, era qui tenia la pista bona. La paraula per obrir-la ha estat inscrita tota l’estona a l’arc! La traducció hauria hagut de ser: Digues «Amic» i entra-hi. Només cal dir la paraula èlfica que significa amic i les portes s’obren. Ben senzill. Massa senzill per a un erudit en la saviesa antiga, en aquests temps sospitosos en què vivim. Aquelles èpoques eren més felices. I ara, endins!

Passà endavant i col·locà el peu damunt el primer dels esglaons. Però en aquell moment ocorregueren diverses coses. En Frodo sentí que alguna cosa se li arrapava al turmell, i va caure tot fent un crit. El Bill, el poni, deixà escapar un renill ferotge d’espant, i girà cua sortint com un llamp per la vora del llac i perdent-se en l’obscuritat. En Sam sortí corrent al seu encalç, però en sentir el crit d’en Frodo, tornà a córrer enrere, plorant i maleint. Els altres es van girar en rodó i van veure que les aigües del llac bullien, com si un exèrcit de serps nedés cap a ells des de l’extrem sud.

De l’aigua havia sortit, arrossegant-se, un tentacle llarg i sinuós; era d’un verd pàl·lid i lluminós i moll. El seu extrem havia engrapat el peu d’en Frodo i l’estirava cap a l’aigua. En Sam, de genolls a terra, li anava clavant ganivetades amb el seu coltell.

El tentacle deixà anar en Frodo, i en Sam l’enretirà cridant en demanda d’ajut. Uns altres vint tentacles van sortir del llac tot retorçant-se. L’aigua fosca rebullia, i desprenia una fetor fastigosa.

—A la porta! I escales amunt! Ràpid! —cridà en Gàndalf fent un salt enrere. Allò els despertà a tots de l’horror que, a excepció d’en Sam, semblava tenir-los paralitzats, i els féu moure endavant.

Hi foren just a temps. En Sam i en Frodo només havien pujat alguns esglaons, i en Gàndalf començava a pujar l’escala quan els tentacles enganxadissos serpentejaren per la riba estreta i s’arraparen a la paret del penya-segat i a la porta. Un s’endinsà anguilejant llindar endins, relluint sota la celístia. En Gàndalf es girà i s’aturà. Com si rumiés quina paraula tornaria a tancar la porta des de dins, però no n’hi calgué cap. Molts braços entortolligadissos s’enroscaren a les portes a banda i banda, i amb una força horrible les feren girar de cop. Amb un eco estremidor van tancar-se amb un gran cop, i tota la llum desaparegué. A través de la pedra impenetrable els arribà, esmorteït, un terrabastall de pedres esberlades.

En Sam, aferrat al braç d’en Frodo, es deixà caure en un dels graons d’aquella foscor negríssima.

—Pobrissó Bill! —va dir, ennuegant-se—. Pobrissó Bill! Llops i serpotes! Les serps han estat massa per a ell. I jo havia de triar, senyor Frodo. Jo havia de seguir-lo a vostè.

Sentiren que en Gàndalf tornava a baixar l’escala i que amb la vara colpejava les portes. La pedra s’estremí i les escales trontollaren, però les portes no s’arribaren a obrir.

—Ves per on! —va dir el màgic—. Ara la sortida ha quedat bloquejada al nostre darrere, i només hi ha un camí per sortir…, a l’altre costat de les muntanyes. Per l’enrenou em sembla que hi han posat una pila de roques al darrere, i que han arrencat els arbres i els han travessat davant l’entrada. Ho sento; eren uns arbres molt bonics, i tenien una pila d’anys.

—He notat que alguna cosa horrible s’atansava des del primer moment en què he tocat l’aigua amb el peu —va dir en Frodo—. Què era aquesta cosa, o eren moltes?

—No ho sé —contestà en Gàndalf—, però tots els braços anaven guiats per una sola intenció. Alguna cosa s’ha arrossegat fins allí, o ha estat expulsada de les aigües tenebroses que hi ha sota les muntanyes. Perquè a les pregoneses del món hi viuen coses més velles i més repugnants que els orcs.

I no expressà en veu alta el seu pensament: fos el que fos el que habitava allà al fons del llac, d’entre tota la Germandat, el primer que havia enxampat havia estat en Frodo.

En Bóromir remugà en veu baixa, però l’eco de la pedra amplificà el so i el convertí en un xiuxiueig ronc que tots van sentir:

—A les pregoneses del món! I cap allà és on precisament mos dirigim, en contra de mon parer. A veure qui mos hi guiarà, ara, en aquesta obscuritat mortal!

—Jo us guiaré —va dir en Gàndalf—, i el Guimli anirà al meu costat. Seguiu la meva vareta.

Mentre el màgic passava davant i pujava pels grans esglaons amunt, sostingué la vara enlaire, i de la punta en sortí una feble brillantor. L’escala era ampla i resistent, i no havia patit cap desperfecte. Dos-cents graons, van comptar; espaiosos i poc alts; i al capdamunt descobriren un corredor amb sostre de volta, i el terra ben pla, que s’endinsava en l’obscuritat.

—Per què no seiem i descansem, i mengem alguna cosa, aquí mateix, al replà, ja que no podem trobar el menjador? —va suggerir en Frodo. Havia començat a desempallegar-se del terror d’aquell tentacle arrapador, i tot d’una sentia una gana extraordinària.

La proposta fou ben rebuda per tothom; i van seure als esglaons superiors, com siluetes tènues en les tenebres. Havent menjat, en Gàndalf donà a cadascú el tercer glopet del miruvor de Rivendell.

—Em sembla que no durarà gaire més —va dir—; però crec que ens el mereixem després de l’horror de la porta. I, si no tenim una sort extraordinària, necessitarem tot el que en queda abans de veure l’altra banda! Alerta també amb l’aigua! A les mines hi ha molts corrents i pous, però no s’han de tocar. És possible que no tinguem cap més oportunitat d’omplir les bótes fins que sortim al Fondal del Torrent Bagueny.

—Quant de temps podem trigar? —preguntà en Frodo.

—No ho puc dir —va respondre en Gàndalf—. Depèn de moltes coses. Però si anéssim ben rectes, sense cap entrebanc i sense perdre el camí, hauríem de trigar tres o quatre jornades, espero. No hi pot haver menys de quaranta milles en línia recta des de la porta de ponent fins a la de llevant, i és possible que el camí sigui molt sinuós.

Després de només un breu descans, tornaren a reprendre la marxa. Tots tenien ganes d’acabar aquella travessia com més aviat millor, i estaven disposats, malgrat el cansament que els abaltia, a continuar caminant algunes hores més. En Gàndalf continuava obrint el camí com abans. Amb la mà esquerra sostenia la vareta vagament resplendent, que només feia prou llum per il·luminar als seus peus; i a la mà dreta duia la seva espasa Glàmdring. Darrere venia en Guimli, amb els ulls espurnejants en aquella feble luminescència mentre anava girant el cap a banda i banda. Rere el nan seguia en Frodo, i havia desembeinat la seva espaseta curta, Fibló. Les fulles de Fibló i de Glàmdring no feien cap resplendor; la qual cosa era tranquil·litzadora, ja que, essent, com eren, obra dels fargaires èlfics dels Dies de l’Antigor, quan hi havia algun orc a prop, resplendien amb una llum freda. Darrere en Frodo venia en Sam, i després en Légolas, i els hòbbits joves, i en Bóromir. En les tenebres del final, taciturn i callat, tancava la marxa l’Àragorn.

El corredor feia alguns revolts tortuosos i després començava a baixar. Continuava avall amb regularitat durant molta estona abans de tornar a fer-se pla. L’atmosfera havia esdevingut calenta i xafogosa, però no feia mala olor, i de tant en tant notaven corrents d’aire més fresc en llurs rostres, que provenien d’obertures a penes intuïdes a les parets. En realitat n’hi havia moltes. Als raigs macilents de la vara del màgic, en Frodo hi llambregà escalinates i arcades, i altres passadissos i túnels, que tiraven amunt, o que s’enfondien amb gran inclinació, o que s’obrien negres com el carbó a banda i banda. Era tan desorientador, que no hi havia cap esperança de recordar-ne res.

En Guimli ajudava molt poc en Gàndalf, si no era pel seu valor ferreny. Si més no, no estava, com la majoria dels altres, atemorit per l’obscuritat. El màgic el consultava sovint en aquells indrets on l’elecció del camí era dubtosa, però sempre era en Gàndalf qui tenia l’última paraula. Les Mines de Mòria eren vastes i enrevessades més enllà del que podia imaginar en Guimli, fill d’en Gloin, encara que fos nan de raça muntanyenca. I per a en Gàndalf les llunyanes memòries d’un viatge molt anterior ara li servien de poc; però fins i tot en les tenebres i malgrat totes les giragonses del camí, sabia cap on es volia dirigir i, mentre existís un camí que el dugués cap a aquella meta, no s’equivocava.

—No tingueu por! —va dir l’Àragorn. Després es produí una pausa més llarga que de costum, mentre en Gàndalf i en Guimli xiuxiuejaven plegats; els altres s’havien agrupat al darrere, esperant amb neguit—. No. No tingueu por! Jo hi he fet molt viatges, amb en Gàndalf, tot i que aquest és el més fosc, i a Rivendell n’expliquen coses que encara superen les que jo li he vist. No s’equivocarà pas…, si hi ha camí per seguir. Si ens ha ficat aquí, malgrat les nostres temences, és que ens pot tornar a fer sortir, per alt que sigui el preu que n’hagi de pagar. Està més segur de trobar el camí de casa en una nit fosca com gola de llop que els gats de la reina Berúthiel.

I sort en tenia la Germandat, de dur un guia com aquell. No tenien combustible ni cap manera de proveir-se de torxes, i amb les corredisses desesperades de la porta havien deixat enrere moltes coses. Sense cap mena de llum, tanmateix, no haurien trigat a topar amb alguna desgràcia. No sols hi havia molts camins entre els quals calia triar, sinó que, a més, en molts indrets hi havia forats i trampes, i pous foscos al costat dels passadissos, on ressonaven les seves petjades. A les parets i al terra hi havia clivelles i esquerdes, i de tant en tant trobaven una afrau que s’obria al davant mateix dels seus peus. La més grossa tenia més de set peus d’amplària, i en Pippin trigà força a reunir el valor necessari per saltar per damunt d’aquell gorg horrorós. El soroll de l’aigua que xarbotejava els arribava des del fons de tot, com si a les profunditats hi girés una gran roda de molí.

—La corda! —remugà en Sam—. Sabia que, si no l’agafava, en necessitaria!

A mesura que aquests perills esdevingueren més freqüents, llur marxa es féu més lenta. Ara els semblava que havien estat trescant cada cop més, interminablement, cap a les rels de la muntanya. Estaven més que rendits, però, amb tot, no semblava alleujar-los la idea d’aturar-se i reposar en alguns d’aquells indrets. Els ànims d’en Frodo havien crescut una mica després d’escapar-se del tentacle, i gràcies al menjar i al glopet del cordial; però ara una pregona intranquil·litat, que anava convertint-se en horror, es tornava a ensenyorir d’ell. Tot i que a Rivendell havia estat guarit de la ferida del coltell, aquella nafra maleïda no havia deixat de tenir els seus efectes. Els seus sentits estaven més aguditzats i estava més amatent a les coses que hom no podia veure. Un dels símptomes del canvi que havia advertit de seguida era que en l’obscuritat podia veure-hi millor que cap dels seus companys, llevat potser d’en Gàndalf. I, en qualsevol cas, era el portador de l’Anell: el duia penjat de la cadeneta damunt el pit, i de vegades li semblava d’un pes considerable. Estava absolutament cert que alguna cosa dolenta els esperava, que alguna d’igualment dolenta els seguia; però no va dir res. Empunyà amb més força la seva espaseta i continuà resignadament.

Els companys que el seguien parlaven en comptades ocasions, i aleshores només amb un ràpid xiuxiueig. No se sentia cap soroll que no fos el de les seves petjades; els cops sords de les botes nanenques d’en Guimli; les passes feixugues d’en Bóromir; el frec lleuger d’en Légolas; el trepig suau, quasi inoïble, dels peus dels hòbbits; i, tancant la corrua, els passos lents i ferms de l’Àragorn, amb la seva gambada llarga. Quan s’aturaven un instant no sentien res en absolut, si no era, ocasionalment, un feble remoreig i un degotim d’aigua que no veien. Però tanmateix en Frodo començà a sentir, o a imaginar que sentia, alguna altra cosa: com la petjada feble de peus descalços i tous. Mai no era prou forta, ni prou a prop, per estar segur de sentir-la; però un cop s’iniciava ja no s’aturava mentre la Germandat estigués en marxa. Però tampoc no era un eco, perquè, si s’aturaven, continuava una estoneta tota sola, i després cessava.

Havien entrat a les Mines que ja era de nit. I feia ja algunes hores que caminaven, només amb petites parades, quan en Gàndalf arribà a la primera cruïlla realment indestriable. Al davant hi tenia una arcada fosca i espaiosa que donava a tres passadissos: tots anaven en la mateixa direcció general, cap a l’est; però el de l’esquerra s’enfonsava, mentre que el de la dreta tirava amunt, i el del mig semblava continuar planer, suau i recte, però molt estret.

—No puc recordar res d’aquest lloc! —va dir en Gàndalf, aturat i indecís sota l’arcada. Alçà la vareta amb l’esperança de trobar alguna marca o inscripció que el pogués ajudar a decidir; però no es veia absolutament res—. Estic massa cansat per decidir —va fer, bellugant el cap—. I suposo que tots esteu tan cansats o més que jo. Val més que ens aturem aquí durant la resta de la nit. Ja sabeu a què em refereixo! Aquí sempre és fosc; però a l’exterior la lluna tardana s’encamina cap a ponent i ja ha passat la mitjanit.

—Pobrissó Bill —exclamà en Sam—. Em pregunto què se’n deu haver fet. Espero que aquells llops encara no l’hagin enxampat.

A l’esquerra de la gran arcada, van descobrir-hi una porta de pedra: era ajustada, però sota una pressió suau cedí amb facilitat. A l’altre costat semblava haver-hi una espaiosa cambra tallada a la roca.

—Calma! Calma! —digué en Gàndalf quan en Merry i en Pippin es posaren a empènyer endavant, contents d’haver trobat un lloc on reposar amb una mica més de sensació d’arrecerament que als corredors exteriors—. Calma! Encara no sabeu què hi pot haver dintre. Deixeu-m’hi entrar primer.

Va entrar-hi amb precaució, i els altres el seguiren en filera.

—Mireu! —va dir, assenyalant amb la vareta el centre de la cambra. Davant els seus peus veieren un enorme forat rodó, com el brocal d’un pou. Cadenes trencades i rovellades eren escampades a la vora i s’enfonsaven al forat negre. Prop hi havia trossos de pedra.

—Un de vosaltres hi podria haver caigut i encara s’estaria preguntant quan s’estavellaria contra el fons —advertí l’Àragorn a en Merry—. Mentre en tingueu, deixeu que el guia passi al davant.

—Això sembla haver estat un cos de guàrdia, fet per a la vigilància dels tres passadissos —explicà en Guimli—. El forat és segur que era per a l’ús de la guàrdia i devia estar cobert amb una tapadora de pedra. Però ara la tapadora està trencada i hem d’anar amb molt de compte en l’obscuritat.

En Pippin notava una curiosa atracció pel pou. Mentre els altres desenrotllaven les flassades i disposaven un jaç contra les parets de la cambra, com més lluny pogueren d’aquell forat del terra, ell s’arrossegà fins al brocal i hi mirà endins. Un aire fred, provinent de les profunditats invisibles, semblà colpejar-li el rostre. Endut per un impuls sobtat palpà tot buscant un fragment de llosa i la deixà caure dins. Sentí bategar el cor moltes vegades abans que li arribés cap mena de so. Després, molt lluny, avall, avall, com si la pedra hagués caigut en aigües pregones en algun indret cavernós, arribà un plaf; molt distant, però multiplicat i repetit pel pou buit.

—Què ha estat això? —proferí en Gàndalf. Se sentí alleujat quan en Pippin confessà el que havia fet; però també s’enfurismà i en Pippin advertí el guspireig dels seus ulls—. Massa ximple per a un Tuc! —l’amonestà—. Aquesta és una expedició seriosa, i no una passejada festiva de hòbbits. La propera vegada més val que t’hi tiris tu, i així no ens causaràs més problemes. I ara, a callar!

No se sentí res més durant alguns minuts; però després, des de les profunditats, arribaren uns trucs febles: tom-tap, tap-tom. S’aturaren, però quan els ecos s’hagueren extingit, es van repetir: tap-tom, tom-tap, tap-tap, tom. Llur so era inquietant, com senyals d’algun tipus; després d’una estona, però, els trucs cessaren i no els tornaren a sentir.

—Això ha estat el so d’un martell, o això o no n’he sentit mai cap —precisà en Guimli.

—Sí —va dir en Gàndalf—, i no m’agrada. Potser no té res a veure amb la ximpleria de la pedra d’en Peregrín; però és probable que hagi torbat alguna cosa que hauria estat millor ben quieteta. Us ho prego, no torneu a cometre cap a imprudència! Esperem que puguem descansar una mica sense més entrebancs. I tu, Pippin, com a recompensa, pots fer la primera guàrdia —remugà, tot embolicant-se amb la seva manta.

En Pippin s’assegué al costat de la porta, en la negror total sentint-se molt dissortat; però cada dos per tres es girava, tement que alguna cosa desconeguda sortís arrossegant-se des del pou. Li hauria agradat poder-ne tapar el brocal, encara que només hagués estat amb una manta, però no gosava moure’s ni acostar-s’hi, tot i que en Gàndalf semblava adormit.

De fet en Gàndalf estava despert, encara que romania quiet i callat. Estava sumit en els seus pensaments, intentant de reviure tots els records de la seva antiga travessia per les Mines, i ponderant ansiosament quina havia de ser la direcció que calia seguir; un gir erroni, ara, podia resultar catastròfic. Després d’una hora s’alçà i s’atansà a en Pippin.

—Posa’t en un racó i dorm una mica, noi —li va dir amb veu amable—. Suposo que vols dormir, oi? I jo no hi ha forma que agafi el son, de manera que val més que em quedi de vigilància.

»Ja sé el que em passa —mormolà, mentre s’asseia al costat de la porta—. Necessito fumar! No he fumat des del matí abans de la tamborinada de neu.

L’última cosa que en Pippin va entrellucar, abans de caure adormit, fou la silueta fosca del vell màgic arrupit a terra, protegint una coseta guspirejant a les seves mans nuoses, entre els genolls. L’espurneig revelà durant un instant el seu nas afilat, i un nuvolet de fum.

Fou en Gàndalf qui els despertà a tots de llur son. Havia estat assegut i havia vigilat tot sol durant cosa de sis hores, i havia deixat que els altres descansessin.

—I mentre vigilava he pres una decisió —els va dir—. No m’agrada l’aspecte del passadís del mig, i no m’agrada l’olor del de l’esquerra: en surt un aire pudent d’allà baix, o això o no serveixo com a guia. Seguiré el passadís de la dreta. Ja comença a ser hora de tornar a pujar amunt.

Durant vuit negres hores, sense comptar dues breus parades, van caminar sense interrupció; i no es toparen amb cap perill, ni sentiren res, ni van veure res que no fos la claror feble de la llumeta del màgic, que semblava gronxar-se davant seu com un foc follet. El corredor que havien triat pujava tortuosament, sempre amunt. Pel que ells podien jutjar, descrivia grans revolts ascendents, i a mesura que s’enlairava esdevenia més espaiós i ample. A cap dels costats no hi havia obertures que comuniquessin amb altres túnels o galeries, i el paviment era llis i ben conservat, sense forats ni esquerdes. Era evident que havien anat a parar al que, en alguna altra època, havia estat una via important, i progressaven més de pressa del que ho havien fet durant la primera jornada de marxa.

D’aquesta manera avançaren unes quinze milles, mesurades en línia recta, en direcció est, tot i que, en realitat, arribaren a caminar vint milles o més. A mesura que el corredor pujava, els ànims d’en Frodo es deixondiren una mica, per més que, de tant en tant encara sentia, o li semblava sentir lluny darrere de la seva colla, i independent de les petjades i del frec dels seus peus, unes passes que els seguien i que no eren un eco.

Havien caminat tot el que els era possible sense que els hòbbits tinguessin un descans, i tots estaven pensant en un lloc on poguessin dormir, quan, de cop i volta, les parets a banda i banda desaparegueren. Semblaven haver passat a través d’alguna arcada en un espai negre i buit. Darrere seu se sentia un gran corrent d’aire més càlid, mentre que, al davant, l’aire que acaronava els seus rostres era més fresc. Van aturar-se i s’agruparen tots junts, neguitosos.

En Gàndalf semblava content.

—He seguit el bon camí —va comunicar-los—. Per fi arribem a les zones habitables, i crec que ara ja no som gaire lluny del costat oriental. Però som molt amunt, molt més amunt de la Porta del Torrent Bagueny, si no vaig gaire errat. Per la sensació de l’aire, devem trobar-nos en una gran sala. Crec que puc arriscar-me a fer una mica de llum.

Alçà la vareta, i durant un breu instant es produí una resplendor com la claror d’un llamp. Les grans ombres saltaren i fugiren, i per un segon van veure la volta enorme del sostre, sostinguda per moltes columnes impressionants. Al seu davant, a banda i banda, s’obria una gran sala buida; les parets eren negres, polides i suaus com vidre, i lluïren i centellejaren. Van copsar, també, tres entrades més, d’arcs negres i foscos: una directament al davant, cap a l’est, i una a cada banda. Després la resplendor s’apagà.

—De moment això és tot el que goso il·luminar —va dir en Gàndalf—. Als vessants de la muntanya solien haver-hi grans finestrals i pous que deixaven entrar la llum des dels nivells més alts de les Mines. Crec que ara ja hi hem arribat, però a l’exterior torna a ser de nit, i fins al matí no ho podrem saber. Si no m’equivoco, potser fins i tot veurem despuntar l’alba. Mentrestant, però, val més que no anem més lluny. Descansem, si podem. Fins ara les coses han anat bé, i la part més important del camí fosc ja ha quedat enrere. Però encara no n’hem sortit, i tenim un llarg camí per baixar fins a les portes que s’obren al món.

La Germandat passà la nit en aquella gran sala cavernosa, arrupits tots en un racó per fugir dels corrents: a través de l’arc que conduïa cap a l’est semblava penetrar un corrent constant d’aire fred. Mentre romanien arraulits, tot al seu voltant era ple de tenebres, buides i immenses, i experimentaren l’opressió de la solitud i la grandària de les sales subterrànies i de les escales i els corredors que es bifurcaven interminablement. Les fantasies més desfermades que els rumors llòbrecs havien pogut despertar en els hòbbits feien molt curt davant l’horror i l’astorament que Mòria provocava en la realitat.

—En altres èpoques hi devien viure gentades de nans, aquí —va comentar en Sam—; i tots més atrafegats que els teixons durant cinc-cents anys per construir tot això, i la majoria en la roca més dura! Per què ho feien? Segur que vivien en aquests forats negrots?

—Això no són forats —replicà en Guimli—. Això és el gran regne i la ciutat del Nanminaire. I a l’antigor no era fosc, sinó ple de llum i d’esplendor, tal com encara és recordat a les nostres cançons.

S’aixecà i, plantat enmig de la fosca, començà a cantar amb veu profunda, mentre els ecos es perdien pels sostres.


Quan el món era jove, i les muntanyes verdes

i a la lluna cap clapa hom no podia veure,

ni tenien cap nom els torrents o les pedres,

despertà llavors Durin i era sol a la terra.

Ell batejà els turons, i batejà les valls;

i va beure de pous amb aigües de cristall;

s’ajupí a l’Espillac com qui es mira a un mirall,

i albirà els estels fent-li gran coronall,

com gemmes i joiells en cadena argentada

resplendint damunt l’ombra de sa testa inclinada.

Quan el món era bell, i les muntanyes altes,

en els Dies Antics, abans de l’ensulsiada

a Nargòthrond i Góndolin dels reis més poderosos,

aquells que ja han passat enllà de mars procel·losos

seguint cap a ponent. Que n’eren, de gojosos,

els mons aquells de Durin; i els dies, que formosos.

Monarca va ser ell en un tren cisellat,

en estances de pedra amb altíssims pilars,

amb els sostres d’or pur i els terres argentats,

i poderoses runes gravades al portal.

La llum del sol, la lluna, i gran part dels estels,

resplendia en llums dels cristalls més fidels,

sense que núvol, ombra o nit li fessin vel,

brillant allí, per sempre, beutat en l’airecel.

Allí, sobre l’enclusa, colpejava el martell,

escrivia el burí, dibuixava el cisell;

es forjaven espases amb els seus punys de pell;

el minaire minava, o bastia castells.

Tant beril·li com perles, com els òpals més pàl·lids,

o les fines escates, com peix, del cot metàl·lic,

espases i destrals, cinyells i escuts heràldics,

formaven un tresor d’un refulgir titànic.

Els subjectes de Durin cansaments no temien;

molt endins de les muntanyes músiques se sentien:

els arpistes tocaven, sonaven melodies,

i als portals les trompetes amb son toc deixondien.

Les muntanyes són velles, el món s’ha tornat gris,

al vell foc de la farga fa un fred tremoladís,

ja no sona cap arpa, el mall és estantís:

obscuritat impera, de Durin, al país.

A Khazad-dûm, a Mòria, sa tomba s’esborrona

entre ombres. Tanmateix, tot estel que s’afona

a l’Espillac obac reflecteix sa carona;

sa corona allí espera, en les aigües pregones,

fins que Durin desperti i el rei torni en persona.



—M’ha agradat això! —va dir en Sam—. M’agradaria aprendre-la. A Khazad-dûm, a Mòria! Sembla que la foscor encara sigui més pesant comparada amb tots aquells llums. Encara hi ha munts de joies i d’or per aquí?

En Guimli va romandre callat. Havia cantat la cançó i no volia dir res més.

—Munts de joies? —va dir en Gàndalf—. No. Els orcs han saquejat Mòria molt sovint, a les sales superiors ja no hi queda res. I des que els nans en fugiren ja no hi ha ningú que gosi buscar als pous o als llocs més pregons on podien amagar els tresors: ara son plens d’aigua…, o d’una ombra de terror.

—I, aleshores, per què hi volen tornar, els nans? —preguntà en Sam.

—Pel mithril —explicà en Gàndalf—. La riquesa de Mòria no era en or i joies, que eren joguines dels nans; ni en el ferro, llur servent. És cert que aquí se’n trobaven, d’aquestes coses, sobretot ferro, però no els calia fer grans mines per a això, ja que totes les coses que desitjaven les podien obtenir mitjançant l’intercanvi. Perquè aquí era l’únic lloc de tot el món on hom podia trobar l’argent de Mòria, o argent veritable, com alguns l’han anomenat: i mithril és el seu nom èlfic. Els nans li donen un nom que mai no et diran. Valia deu vegades més que l’or, i ara ja no té preu; el que en queda a la superfície és ben poc, i ni els mateixos orcs no gosen minar aquí per buscar-ne. Els filons es dirigeixen cap al nord, cap al Caradhras, i s’enfonsen en l’obscuritat. Els nans no en volen parlar, però igual com el mithril fou la base de llur riquesa, també ho fou de la seva destrucció: van enfondir tant i amb tanta cobejança, que torbaren allò de què fugien, la Fatalitat de Durin. Els orcs han arreplegat pràcticament tot el que ells van treure a la llum, i ho han lliurat com a tribut a en Sàuron, que ho ambiciona.

»Mithril! Tothom en volia. Podia ser torçat com el coure, i brunyit com el vidre; i els nans sabien convertir-lo en un metall, molt lleuger i, al mateix temps, més fort que l’acer fos. La seva bellesa era com la de l’argent comú, però amb la diferència que la del mithril mai no perdia el llustre ni s’apagava. Els elfs n’estaven ben enamorats, i entre altres usos diversos l’empraren per a l’ithildin, estel-lluna, com has vist a les portes. En Bilbo tenia una cota de malla feta d’anelles de mithril que en Thorin li va regalar. Em pregunto què se’n deu haver fet. Suposo que encara continua acumulant pols a la Casa de les Dròmines a Miquel Escarball.

—Com? —proferí en Guimli tot abandonant el seu mutisme—. Una cota de malla d’argent de Mòria? Fou un regal digne de reis!

—Sí —corroborà en Gàndalf—. Mai no li ho vaig dir, però la seva vàlua era més elevada que tota La Comarca amb tot el que hi ha dintre.

En Frodo no va dir res, però es ficà la mà sota la camisa i tocà les anelletes de la cota de malla. Se sentí esbalaït d’haver estat passejant amb el preu de La Comarca sota els vestits. Ho sabia en Bilbo? En Bilbo en devia conèixer prou bé el valor, no en tenia cap dubte. Realment era un obsequi per a un monarca. Ara, però, els seus pensaments s’havien apartat de les fosques Mines, per saltar a Rivendell, i a en Bilbo, i a l’Atzusac durant l’època en què en Bilbo encara hi era. Desitjà de tot cor trobar-se encara allí, durant aquells temps, segant la gespa, o entretenint-se amb les flors, i no haver sentit mai a parlar ni de Mòria, ni del mithril… ni de l’Anell.

Es féu un profund silenci. Un a un, tots els altres s’anaren adormint. En Frodo estava de guàrdia. Com si fos una alenada que arribés a través de portes invisibles, des d’indescriptibles pregoneses, la por s’emparà d’ell. Tenia les mans fredes i el front suat. Parà l’oïda. Tota la seva ment es concentrà a escoltar, i res més que escoltar, durant dues hores lentíssimes; però no sentí res, ni tan sols l’eco imaginat d’unes petjades.

La seva guàrdia arribava a la fi, i aleshores, lluny, cap on endevinava que quedava l’arcada que duia cap a ponent, li semblà que distingia dos pàl·lids puntets de llum, gairebé com dos ulls lluminosos. Es despertà sobresaltat. Havia fet una capcinada. «He estat a punt d’adormir-me mentre feia la guàrdia», pensà. «Devia estar a punt de somiar». S’aixecà i es fregà els ulls, i restà dret. Estigué escodrinyant les tenebres fins que fou rellevat per en Légolas.

Quan s’estirà a terra, no trigà gens a adormir-se, però li semblà que el somni continuava: sentí un xiuxiueig, i va veure dos punts de llum pàl·lida que s’apropaven lentament. Es despertà i descobrí que els altres de la colla parlaven al seu costat amb un xiuxiueig, i que una claror macilenta queia damunt la seva cara. Ben amunt, per sobre l’arcada de l’est, i a través d’un forat excavat a la roca, entrava un raig de llum allargassat i pàl·lid; i, a l’altra banda de la sala, cap a la banda de l’arcada nord, també es veia una resplendor feble i distant.

En Frodo s’assegué a terra.

—Bon dia! —va dir-li en Gàndalf—. Perquè per fi torna a ser de dia. Tenia raó, ja ho veus. Som bastant amunt, a la banda est de Moria. Abans d’acabar el dia hauríem de trobar les Grans Portes i veure, davant nostre, al Fondal del Torrent Bagueny, les aigües de l’Espillac.

—M’alegrarà —va dir en Guimli—. Ja he vist Mòria, i és colossal, però ha esdevingut fosca i horrible; i no hem trobat cap signe de la meva raça. Ara dubto que en Balin hi arribés a entrar mai.

Havent esmorzat, en Gàndalf decidí reprendre la marxa tot d’una.

—Estem cansats, però descansarem millor un cop siguem fora —digué—. Suposo que no n’hi ha cap de nosaltres que tingui desigs de passar una altra nit a Mòria.

—Ni pensar-hi! —va fer en Bóromir—. Quin camí hem de seguir? Per l’arc de l’est?

—Potser —dubtà en Gàndalf—. Encara no sé exactament on som. Si no vaig gaire errat devem trobar-nos per damunt i cap al nord de les Grans Portes; i segurament no serà fàcil de trobar el camí que hi baixa. És possible que l’arc de l’est sigui el camí que hem de seguir; però abans de decidir-nos hauríem de fer un cop d’ull pels voltants. Anem cap a la llum de la porta nord. Si trobéssim una finestra, això ens ajudaria, però em sembla que la llum arriba només a través d’aquests llargs pous.

Tot seguint en Gàndalf, la Germandat passà sota l’arc del nord. S’obria a un corredor força ample. A mesura que hi avançaven, la claror esdevenia més intensa, i van veure que entrava per una porta, a la dreta. Era alta i de llinda plana, i els batents de pedra encara se sostenien a les frontisses i eren entreoberts. A l’altra banda hi havia una cambra espaiosa i quadrada. No tenia gaire llum, però als seus ulls, després de tant de temps en l’obscuritat, els semblà enlluernadorament brillant, i tots parpellejaren en entrar-hi.



Els seus peus somogueren la capa de pols del terra, i ensopegaren amb coses que romanien davant la porta, de formes que, al principi, no van poder distingir. La cambra era il·luminada per una gran boca de llum que quedava cap a la paret est, sortia amb inclinació cap amunt i, dalt de tot, hom podia entreveure una petita taqueta quadrada de cel blau. La llum d’aquesta boca queia directament sobre una taula que era al bell mig de la cambra: un bloc únic, el·lipsoïdal, d’uns dos peus d’alçària, damunt el qual descansava una gran llosa de pedra blanca.

—Sembla una tomba —mormolà en Frodo, i s’ajupí endavant amb una curiosa sensació de pressentiment, per examinar-la amb més detenció. En Gàndalf s’atansà ràpidament al seu costat. A la llosa hi havia profundament gravades unes lletres rúniques.



—Aquestes són les runes de Dàeron, tal com eren antigament emprades a Mòria —va dir en Gàndalf—. Aquí hi ha escrit, en la llengua dels homes i dels nans:


BALIN FILL DE FUNDIN

SENYOR DE MÒRIA



—Això vol dir que ha mort —va dir en Frodo—. Ho temia.

En Guimli es tapà el rostre amb la caputxa.





Capítol V

EL PONT DE KHAZAD-DÛM


La Germandat de l’Anell va romandre silenciosa davant la tomba d’en Balin. En Frodo pensà en en Bilbo i en la seva llarga amistat amb el nan, i en la visita que en Balin havia fet a La Comarca, molt de temps enrere. En aquella cambra polsosa, dins les muntanyes, semblava que allò hagués passat mil anys enrere i a l’altra punta del món.

Finalment es tornaren a moure i miraren amunt, a la recerca de qualsevol indici que els aclarís quin havia estat el fat d’en Balin, o que indiqués què se n’havia fet, de la seva gent. A l’altra banda de la cambra hi havia una altra porteta, sota mateix de la boca de llum. Ara pogueren distingir que al costat de totes dues portes hi havia piles d’ossos i, barrejades amb els ossos, espases trencades i destrals, i escuts i elms esbotzats. Algunes de les espases eren molt corbades: simitarres dels orcs amb les fulles ennegrides.

A la roca de les parets hom hi havia fet moltes cavitats i allà hi havia grans cofrots de fusta reblats de ferro. Tots havien estat rebentats i saquejats; però al costat de la tapa esbotzada d’un hi havia les restes d’un llibre. Havia estat esquinçat i ganivetejat i estava parcialment cremat, i tan tacat de negre i d’altres marques que semblaven sang antiga, que ben poc se’n podia llegir. En Gàndalf l’agafà amb tota cura, però els fulls s’esmicolaren i es desferen quan el diposità damunt la llosa. L’examinà durant una estona sense parlar. En Frodo i en Guimli, que eren al seu costat, pogueren veure, mentre girava amargament els fulls, que eren escrits per moltes mans diferents, amb lletres rúniques, tant de Mòria com de Dale, i de tant en tant en escriptura èlfica.

Finalment en Gàndalf alçà el cap.

—Sembla un dietari de les sorts de la gent d’en Balin —va dir—. Sembla que fou començat la nit de llur arribada al Fondal del Torrent Bagueny, fa prop de trenta anys: les pàgines semblen estar numerades respecte a l’any de llur arribada. El full de dalt està marcat un-tres, de manera que almenys en falten dos del començament. Escolteu això!

»“Hem expulsat els orcs del gran portal i de la guàrdia”, crec que diu, la paraula següent està esborrada i cremada: probablement “cambra”… “n’hem morts molts sota el brillant”, em penso, “sol del fondal. En Floi ha estat mort per una fletxa. Ell matà el gran”. Després ve un tros esborrat seguit per “Floi sota l’herba prop de l’Espillac”. La línia o les dues línies següents no les puc llegir. Després diu: “Hem agafat la sala vint-i-u de l’extrem nord per viure-hi. Hi ha…” no puc llegir què. Un “pou” menciona. I després: “En Balin ha decidit instal·lar el seu setial a la Cambra de Mazàrbul”.

—La Cambra dels Arxius —va dir en Guimli—. Suposo que és on ara ens trobem.

—Bé, no puc llegir res més durant un bon tros —va dir en Gàndalf—, excepte la paraula “or”, i “la Destral de Durin” i alguna cosa a veure amb “elm”. Després diu: “Balin és ara senyor de Mòria”. Això sembla el final d’un capítol. Després d’alguns estels una altra mà comença, i puc desxifrar “hem trobat l’argent veritable” i després el mot “ben forjat”, seguits d’alguna cosa més. Ja ho veig!, mithril; i les darreres línies “Oin cercarà les armeries superiors del Tercer Nivell”, alguna cosa “va cap a ponent”, una taca, “a la porta de Grevoleda”.

En Gàndalf va fer una pausa i deixà alguns fulls de costat.

—Hi ha moltes pàgines del mateix tipus, escrites molt apressadament i que estan molt malmeses —explicà—; però no en puc llegir gran cosa, amb aquesta llum. Aquí hi deuen mancar alguns fulls, perquè comencen a estar numerats cinc, el cinquè any de la colònia, suposo. Deixeu-me veure! No, estan massa tallats i tacats, no els puc llegir. Potser ens en sortirem millor amb la llum del sol. Espereu! Aquí hi ha alguna cosa: una cal·ligrafia grossa i ràpida que usa l’escriptura èlfica.

—Aquesta hauria de ser la lletra de l’Ori —va dir en Guimli, sotjant per damunt del braç del màgic—. Podia escriure bé i amb rapidesa, i sovint emprava els caràcters èlfics.

—Temo que va haver d’escriure notícies funestes amb tan bella lletra —va dir en Gàndalf—. La primera paraula clara és «dolor», però la resta de la ratlla s’ha perdut, només veig que acaba «hir». Sí, deu ser «ahir», perquè després diu «el dia essent el deu de novembre, Balin, senyor de Mòria, va caure al Fondal del Torrent Bagueny. Hi anà sol a mirar a l’Espillac. Un orc li disparà des de darrere una pedra. Vam matar l’orc, però molts més, que pujaven de la banda est del Riudargent…». La resta de la pàgina està tan esborrada que gairebé no hi veig res, però em sembla que s’hi pot llegir «hem barrat les portes», i després «podem sostenir-los molt de temps si», i més avall potser «horrible» i «sofriment». Pobre Balin! Sembla que va mantenir el títol que va prendre durant menys de cinc anys. Em pregunto què s’esdevingué després; però no tenim temps de desxifrar les últimes pàgines. Vet aquí el darrer full.

Va aturar-se i sospirà.

—És una lectura desconhortadora —va dir—. Em sembla que van tenir una fi cruel. Escolteu! «No podem sortir. No podem sortir. Han ocupat el Pont i la segona sala. En Frar, en Loni i en Nali van caure allí». Després vénen quatre ratlles tacades, de manera que l’únic que hi puc llegir és «marxaren fa cinc dies». Les últimes ratlles diuen: «l’embassament ja arriba fins a la paret a la porta oest. El Vigilant de l’Aigua va agafar l’Oin. No podem sortir. S’acosta la fi», i després, «timbals, timbals en les profunditats». Em pregunto què vol dir això. L’última cosa escrita és un gargot ràpid de lletres èlfiques: «ja vénen». No hi ha res més.

En Gàndalf callà i restà submergit en els seus pensaments.

Una por i un horror sobtats en aquella cambra s’empararen de la Germandat.

—«No podem sortir» —repetí en Guimli—. Vam tenir sort que el llac de l’entrada hagués baixat una mica, i que el Vigilant estigués dormint a l’extrem sud.

En Gàndalf alçà el cap i mirà al voltant.

—Semblen haver resistit fins al final davant les dues portes —va dir—, però en aquell moment ja no eren gaires. De manera que així és com acabà l’intent de reconquerir Mòria! Foren valerosos, però folls. Encara no és arribada l’hora. I ara, em sembla que ens hem d’acomiadar d’en Balin, fill de Fundin. Aquí ha de descansar, a les sales dels seus avantpassats. Agafarem aquest llibre, el Llibre de Mazàrbul, i més endavant ja el llegirem amb més atenció. Val més que el guardeu, Guimli, i que, si en teniu l’oportunitat, el torneu a en Dain. Li interessarà, tot i que li doldrà molt. Apa, en marxa! El matí comença a passar.

—Quin camí hem de seguir? —va dir en Bóromir.

—Tornem a la sala gran —contestà en Gàndalf—. La nostra visita a aquesta cambra, però, no ha estat debades. Ara sé on ens trobem. Aquesta ha de ser, com ha dit en Guimli, la Cambra de Mazàrbul; i la sala ha de ser la vint-i-u de l’extrem nord. De manera que hem de sortir per l’arc de l’est de la sala, i continuar a la dreta i cap al sud, i avall. La Sala Vint-i-u hauria de trobar-se al Setè Nivell, és a dir, sis per damunt del nivell de les Portes. Som-hi! A la sala un altre cop.

A penes en Gàndalf havia acabat de pronunciar aquests mots, quan se sentí un terrabastall descomunal: un bum que retronava i que semblava venir de les profunditats, molt avall, tot estremint les pedres als seus peus. Sortiren disparats cap a la porta, esverats. Dum, dum, tornava a repicar, com si unes manasses enormes haguessin convertit totes les cavernes de Mòria en un timbal descomunal. Però després arribà un toc que ressonava: un gran corn havia estat tocat a la sala, i corns de resposta i crits estridents se sentiren més lluny. I el soroll de moltíssims peus que corrien.

—Ja vénen! —cridà en Légolas.

—No podem sortir —digué en Guimli.

—Estem atrapats! —proferí en Gàndalf—. Per què em dec haver retardat? Heu-nos aquí, enxampats, igual com els enxamparen a ells. Però aleshores jo no era aquí. Ja veurem què…

Dum, dum, retronaren els timbals i les parets sotraguejaren.

—Tanqueu les portes i barreu-les! —cridà l’Àragorn—. I, per poc que pugueu, no perdeu les motxilles: encara podem trobar una oportunitat per obrir-nos camí.

—No! —va fer en Gàndalf—. No ens podem quedar tancats. Deixeu la porta de l’est oberta de bat a bat! Sortirem per aquell camí si ens en donen l’oportunitat.

Sentiren un altre toc de corn estrident i una gran xiscladissa. Els peus corrien passadís avall. Se sentí un dringar i un enrenou metàl·lic quan tota la Germandat desembeinà les espases. Glàmdring resplendia amb una claror apagada, i Fibló lluïa als tallants. En Bóromir recolzà l’espatlla contra la porta de l’oest.

—Espereu un moment! No la tanqueu encara! —va dir en Gàndalf, i va córrer endavant fins al costat d’en Bóromir i es dreçà tant alt com era—. Qui gosa venir aquí a destorbar el descans de Balin, Senyor de Mòria? —cridà amb veu potent.

Se sentí un esclafit de riures roncs, com pedres que rellisquen i es precipiten al fons d’un pou; però enmig d’aquell enrenou una veu profunda s’alçà donant ordres. Dum, dum, dum, continuaven repicant els timbals a les profunditats.

Amb un veloç moviment, en Gàndalf sortí per la petita obertura de la porta fins a l’altra banda i projectà endavant la seva vareta. Es produí un llampec enlluernador que il·luminà la cambra i el corredor de fora. Les fletxes brunziren i xiularen corredor avall quan el màgic saltà enrere.

—Són orcs, moltíssims —va dir—. I alguns són grossos i malvats: uruks negres de Mórdor. De moment estan a l’aguait, però hi ha alguna altra cosa, també. Un gran ogre de les cavernes, em penso, o més d’un. No ens queda cap esperança d’escapar-nos per aquest camí.

—I cap esperança ni una si vénen també per l’altra porta —va dir en Bóromir.

—Aquí fora encara no se sent cap soroll —va dir l’Àragorn, que es trobava al costat de la porta de l’est, escoltant—. El passadís d’aquesta banda baixa recte avall per una escala: és segur que no torna a dur cap a la sala. Però de res no ens servirà fugir a cegues per aquest camí si els duem enganxats als talons. No podem bloquejar la porta. No hi ha clau i el pany està trencat, i, a més, s’obre endins. Primer hem de fer alguna cosa per retardar l’enemic. Farem que sàpiguen què és la Cambra de Mazàrbul! —va dir amb severitat, tot repassant amb el dit el tall de la seva espasa, Andúril.

Van sentir els trepigs feixucs al corredor. En Bóromir es precipità contra la porta i la tancà: després la falcà amb fulles d’espases trencades i estelles de fusta. La Germandat s’enretirà a l’altre costat de la cambra. Però encara no se’ls presentà l’oportunitat de fugir. La porta va rebre una fortíssima patacada que la féu trontollar; i després començà a cedir i a obrir-se lentament, empenyent les falques enrere. Un braç i una espatlla descomunals, de pell negrenca amb escates verdoses, passaren a través de l’escletxa que s’obria. Després un peuarro pla i sense dits s’entaforà a la part baixa. Fora hi havia un silenci mortal.

En Bóromir saltà endavant i colpejà el braç amb tota la seva força; però la seva espasa féu un clang metàl·lic, va rebotre, i caigué de la seva mà amb la batzegada. La fulla en restà oscada.

De sobte, i amb gran sorpresa per la seva part, en Frodo sentí que una flamarada roent d’odi li inundava el cor.

—Per La Comarca! —cridà, i va córrer al costat d’en Bóromir, s’ajupí, i amb Fibló colpejà aquell peu horrorós. Se sentí un bramul i el peu s’amagà precipitadament enrere, gairebé arrencant Fibló de la mà d’en Frodo. De la fulla s’escolaren uns gotims negres que caigueren a terra fumejant. En Bóromir es tornà a precipitar contra la porta i la tancà un altre cop.

—Molt bé per La Comarca! —cridà l’Àragorn—. Ja veig que els hòbbits no s’hi posen per poc! Teniu una bona espasa, Frodo fill de Drogo!

Se sentí un patac contra la porta, i després un altre, i un altre. Ariets i malls l’empenyien. Al final cruixí i sondrollà enrere, i l’obertura esdevingué sobtadament ampla. Les lletxes entraren brunzint però colpejaren la paret nord, i van caure, inofensives, a terra. Se sentí un toc de corn i les corredisses de molts peus, i els orcs, els uns rere els altres, començaren a envair l’estança.

Els de la Germandat no pogueren comptar quants n’hi havia. La batalla fou dura, però els orcs estaven esparverats per la ferocitat de la defensa. En Légolas disparà i traspassà el coll de dos orcs. En Guimli tallà les cames d’un altre orc que havia saltat damunt la tomba d’en Balin. En Bóromir i l’Àragorn en mataren molts. Quan ja n’havien caigut tretze, la resta fugí amb gran xiscladissa, bo i deixant els defensors sans i estalvis, a excepció d’en Sam, que tenia una esgarrinxada al cap. S’havia pogut ajupir a temps i allò l’havia salvat; i havia matat el seu orc: d’una estocada seca amb la seva espasa dels Túmuls. Als seus ulls caliuejava un foc que, si l’arriba a veure, hauria obligat en Ted Arenós a fer una passa enrere.

—Ara és el moment! —cridà en Gàndalf—. Anem-nos-en, abans que torni l’ogre.

Però abans que tinguessin temps d’enretirar-se, i abans que en Pippin i en Merry haguessin pogut arribar a l’escala del corredor, un cepat cabdill orc, gairebé de l’alçària d’un home, armat amb cota de malla negra de cap a peus, saltà a la cambra; darrere d’ell, els seus seguidors s’apinyaren a la porta. El seu rostre ample i pla era fosc, els seus ulls com tions, i la llengua vermella; anava armat amb una gran llança. Amb un fort impacte del seu gran escut defensiu, apartà l’espasa d’en Bóromir, el tirà enrere i el féu caure per terra. S’ajupí sota el cop que li dirigia l’Àragorn amb la velocitat d’una serp a punt de mossegar, atacà la Germandat i disparà la seva llança directament contra en Frodo. El cop encertà el hòbbit per la dreta, i en Frodo es veié empès contra la paret. En Sam deixà escapar un xiscle, estirà el pal de la llança, i el trencà. Però mentre l’orc deixava anar la porra i brandia la simitarra, Andúril va caure sobre el seu elm. Es produí un llampec com una flama i l’elm es partí en dos. L’orc es desplomà amb el cap esberlat, i els seus seguidors fugiren amb un gran esvalot, mentre en Bóromir i l’Àragorn corrien al seu encalç.

Dum, dum, continuaven els timbals a les profunditats. Es tornà a escoltar el retrò d’aquella veu ronca.

—Ara! —cridà en Gàndalf—. Ara és l’última oportunitat. Cuiteu!

L’Àragorn agafà en Frodo d’on havia caigut, al costat de la paret, i es dirigí cap a les escales, tot empenyent en Merry i en Pippin al davant. Els altres el seguiren, però en Guimli hagué de ser arrossegat per en Légolas: malgrat el perill, es retardava al costat de la tomba d’en Balin amb el cap cot. En Bóromir donà una estrebada a la porta de l’est, que xerricà damunt les frontisses: tenia unes grans anelles de ferro a cada banda, però no podia quedar barrada.

—Estic bé —va dir en Frodo—. Puc caminar. Deixeu-me a terra!

L’Àragorn gairebé el deixà caure de sorpresa.

—Pensava que éreu mort! —exclamà.

—No encara! —va dir en Gàndalf—. Però ja tindreu temps per sorprendre-us. Tothom enfora, tots, escales avall! Espereu-me uns minuts al capdavall, però si trigo, no m’espereu! Seguiu de pressa i aneu agafant els passadissos que duen cap a la dreta i cap a baix.

—No us podem deixar que resistiu sol a la porta! —va dir l’Àragorn.

—Feu el que us dic! —repetí en Gàndalf, taxatiu—. Aquí les espases ja no serveixen de res. Cuiteu!

El corredor no estava il·luminat per cap boca de llum i era absolutament fosc. A les palpentes van baixar un llarg tram d’escales, i després miraren enrere; però no veieren res, només molt amunt la feble claror de la vareta del màgic. Encara semblava romandre de guàrdia al costat de la porta tancada. En Frodo panteixava i es recolzà en en Sam, que el sostingué amb els braços. Van romandre sotjant les escales en l’obscuritat. A en Frodo li semblà sentir la veu d’en Gàndalf dalt de tot, mormolant paraules que baixaven per aquell sostre rost amb un eco sospirós. Però no pogué copsar què deien. Les parets semblaven estremir-se. De tant en tant els repics dels timbals repercutien i retronaven arreu: dum, dum.

Tot d’una, al capdamunt de l’escala, s’albirà un llamp de llum blanca. Se sentí una baluerna apagada i un fortíssim impacte. Els tocs de timbal redoblaren amb força salvatge: dum-bum, dum-bum, i després cessaren. En Gàndalf es precipità escales avall i va caure al bell mig de tota la colla.

—Bé, bé! Enllestit! —va dir el màgic fent un esforç per aixecar-se—. He fet tot el que he pogut. Però he trobat el meu igual, i he estat a punt de ser destruït. No us quedeu aquí aturats! Continueu! Haureu de continuar sense llum una estona: encara tremolo. Continueu! Continueu! On pareu, Guimli? Passeu al davant amb mi! I tots els altres, seguiu ben a prop al darrere!

El seguiren a empentes i ensopegades, tot preguntant-se què podia haver-se esdevingut. Dum-dum, tornaren a redoblar els timbals: però ara semblaven apagats i distants, tot i que els seguien. No hi havia cap altre so de persecució, ni petjades, ni veus. En Gàndalf no va fer cap tomb, ni a la dreta ni a l’esquerra, perquè el passadís semblava seguir en la direcció que desitjava. De moment aquell era el principal perill, perquè en l’obscuritat no podien entrellucar les escales fins que hi eren, i avançaven els peus en el buit fosc. En Gàndalf temptejava el terra amb la seva vara, com un cec.

En una hora van avançar una milla, o potser una miqueta més, i havien baixat molts trams d’escala. Continuava sense sentir-se cap so de persecució. Ja quasi començaven a confiar que se n’escaparien. Al final de la setena escala, en Gàndalf s’aturà.

—Comença a fer calor! —va dir amb un bleix—. Ara, si més no, hauríem d’haver arribat al nivell de les Portes. Crec que aviat haurem de buscar un camí cap a l’esquerra, que ens dugui en direcció est. Espero que no sigui lluny. Estic molt cansat. He de descansar aquí un moment, encara que ens perseguissin tots els orcs que mai han estat parits.

En Guimli l’agafà del braç i l’ajudà a seure al graó.

—Què ha passat a la porta? —li preguntà—. Us heu trobat amb qui fa redoblar els timbals?

—No ho sé —va respondre en Gàndalf—. Però de sobte m’he trobat enfrontat amb una cosa amb què mai no m’havia topat. No podia pensar en res, excepte a fer un encanteri per tancar la porta. En sé molts; però fer coses d’aquesta mena vol temps, i fins i tot aleshores la porta pot ser esbotzada per la força.

»Mentre era allí sentia veus d’orcs a l’altra banda: en qualsevol moment, pensava, l’obriran d’una batzegada. No sentia el que deien; però semblava que enraonaven en el seu llenguatge repugnant. L’únic que he copsat ha estat ghàsh, que vol dir ‘foc’. Després alguna cosa ha entrat a la cambra… ho he notat a través de la porta, i els mateixos orcs han agafat por i han quedat callats. Allò ha agafat l’anella de ferro, i aleshores s’ha adonat que jo era a l’altre costat i s’ha adonat del meu encanteri.

»No sé què pot ser, però mai no m’havia trobat amb un desafiament semblant. El contraencanteri ha estat terrible. Gairebé m’ha polvoritzat. Per un instant la porta s’ha escapat del meu control i ha començat a obrir-se! Jo havia de pronunciar una ordre, però ha estat un esforç massa gros. La porta ha saltat esmicolada. Una cosa negra com un núvol bloquejava tota la llum de dintre, i jo he sortit disparat enrere, escales avall. Em penso que tota la paret s’ha esfondrat, i la cambra també.

»Temo que en Balin quedarà sepultat molt fondo, i que potser alguna altra cosa quedarà també sepultada amb ell. No ho sé del cert. Almenys, però, el corredor de darrere nostre ha quedat totalment bloquejat. Ai, mai no m’havia sentit tan esgotat, però ja em comença a passar. I a tu què t’ha passat, Frodo? No he tingut temps de dir-ho, però en tota la vida mai no m’he sentit més alegre que quan t’he vist parlar. Temia que el hòbbit que l’Àragorn duia en braços fos un hòbbit molt valent, però mort.

—Què volíeu que em passés? —va dir en Frodo—. Estic viu i sencer, em penso. He quedat masegat i em fa mal, però no és gaire greu.

—Bé —va dir l’Àragorn—, l’únic que puc dir és que els hòbbits són fets d’una pasta tan dura que mai no n’he vist altra d’igual. Si ho arribo a saber, hauria parlat amb menys fums a la fonda de Bree! Aquesta llançada hauria estat capaç d’enforquillar un porc senglar!

—Sí, però m’alegra poder dir que no m’ha enforquillat a mi —continuà en Frodo—, tot i que em sento com si m’haguessin enxampat entre un mall i una enclusa —i no va dir res més perquè li feia mal de respirar.

—Has sortit a en Bilbo —va dir en Gàndalf—. En tu hi ha més del que hom pot endevinar, com vaig dir d’ell fa molt de temps.

I en Frodo es preguntà si l’observació podia tenir un doble sentit.

Ara van tornar a posar-se en camí. En Guimli parlà poc després. La seva mirada penetrava en l’obscuritat.

—Em sembla —va dir— que al davant hi ha claror. Però no és de la llum del dia, és vermella. Què pot ser?

—Ghàsh! —mormolà en Gàndalf—. Em pregunto si això era el que volien dir, que els nivells inferiors estan incendiats. Tant se val, l’única cosa que podem fer és continuar endavant.

Aviat la llum esdevingué inconfusible, i tots ells la pogueren veure. Guspirejava i resplendia a les parets del corredor, més avall d’on ells es trobaven. Ara podien veure el camí: al davant, el passadís s’inclinava amb un pendent pronunciat, i una mica més enllà hi havia una arcada baixa, a través de la qual els arribava aquell fulgor vermellós. L’aire es va fer molt calent.

Quan arribaren a l’arcada, en Gàndalf passà a l’altre costat i els féu senyals que esperessin. Mentre romania a l’altre costat de la volta pogueren veure el seu rostre il·luminat per aquella brillantor roja. Ràpidament el màgic es féu enrere.

—Aquí hi ha alguna nova maldat —va dir—, preparada sens dubte com a benvinguda. Però ara ja sé on som: hem arribat al Primer Nivell, el nivell immediatament inferior a les Portes. Aquesta és la Segona Sala de la Vella Mòria; i les Portes són a prop: després de l’extrem est, a l’esquerra, a no més d’un quart de milla. Cal travessar el Pont, pujar una escala ampla, seguir el gran corredor fins a la Primera Sala, i fora! Però acosteu-vos i mireu!

Hi feren una llambregada. Al davant tenien una altra sala cavernosa. Era molt més alta i molt més llarga que aquella en què havien dormit. Eren prop del seu extrem oriental; cap a l’oest es perdia en la foscor. El centre era sostingut per una doble línia de columnes imposants. Eren tallades com troncs d’arbres descomunals que, amb llur brancam, sostinguessin la volta del sostre amb un enteixinat de branques pètries. Les tiges eren polides i negres, però un centelleig vermellós es reflectia tenebrosament als seus costats. Al bell mig de la sala, prop de les soques de dues grans columnes, s’havia obert una gran esquerda. Del seu interior sortia una poderosa incandescència vermella, i de tant en tant les flames en llepaven els marges i s’entortolligaven a la base de les columnes. En l’aire xafogós es gronxaren fosques fumeroles.

—Si haguéssim seguit el camí principal des de les sales altes, ens hauríem trobat enxampats aquí —va dir en Gàndalf—. Esperem que ara el foc barri el pas entre nosaltres i els nostres perseguidors. Vinga! No podem perdre temps!

Mentre en Gàndalf acabava de pronunciar aquests mots, tornaren a sentir els timbals de la persecució: dum, dum, dum. Lluny, darrere les ombres de l’extrem oest de la sala, se sentí la xiscladissa i els tocs de corns. Dum, dum, els pilars semblaven estremir-se i les flames tremolar.

—Apa, és l’última corredissa! —va dir en Gàndalf—. Si fora brilla el sol encara ens en podrem escapar. Seguiu-me!

Tombà cap a l’esquerra i va córrer pel paviment llis de la sala. La distància era més gran del que semblava. Mentre corrien sentiren el trepig i l’eco de moltíssims peus que corrien al darrere. Un xiscle penetrant ho omplí tot: els havien vist. Es produí un gran enrenou amb la dringadissa de l’acer. Una fletxa brunzí per damunt el cap d’en Frodo.

En Bóromir rigué.

—Això sí que no s’ho esperaven —va dir—. El foc els ha tallat el camí. No s’esperaven que fóssim en aquest costat!

—Mireu endavant! —cridà en Gàndalf—. El Pont és a prop. I és molt estret i perillós.

De cop en Frodo va veure al seu davant una afrau negra. Al final de la sala el terra desapareixia i queia fins a pregoneses inimaginables. Hom només podia assolir la porta exterior a través d’un pont primet de pedra, sense ampit ni barana, que salvava l’afrau amb un salt corbat de cinquanta peus. Era una antiga defensa dels nans contra qualsevol enemic que pogués capturar la Primera Sala i els corredors exteriors. Per allà només s’hi podia passar en filera, d’un en un. En Gàndalf s’aturà al marge del precipici i els altres se li agruparen tot corrent.

—Obriu el camí, Guimli! —va dir—. Pippin i Merry, vosaltres després. Sempre recte, i després de la porta, escales amunt!

Les fletxes començaren a ploure enmig d’ells. Una colpejà en Frodo i va rebotre. Una altra travessà el barret d’en Gàndalf i s’hi quedà clavada com una ploma negra. En Frodo mirà enrere. A l’altra banda del foc destrià un formigueig de figures negres: semblava haver-hi centenars d’orcs. Brandien llances i simitarres que, a la llum de les flames, llambrejaven roges com la sang. Dum, dum, retronaven els timbals, cada cop més i més forts, dum, dum.

En Légolas es tombà i col·locà una fletxa al seu arc, tot i que era una gran distància per al seu petit arc. El tensà, però la mà li va caure, i la fletxa relliscà a terra. En Légolas deixà escapar un crit de desesperació i de terror. Havien aparegut dos ogres enormes; anaven carregats amb grans lloses de pedra i eren a punt de col·locar-les com a passeres damunt el foc. El que havia aterrit l’elf, emperò, no eren els ogres. Les files dels orcs s’havien obert, i tots s’apartaven, com si fins i tot ells tinguessin por. Alguna cosa arribava des de darrere d’on ells es trobaven. No es veia què era: semblava una gran ombra, enmig de la qual hi havia una forma negra, potser una silueta d’home, però més gran; i semblava residir-hi un gran poder i un gran terror, que hom sentia per endavant.

S’atansà fins a la vora del foc i les flames s’esvaniren com si un núvol les hagués tapades. Després, amb un impuls, saltà la gran esquerda. Les flamarades s’enlairaren per saludar-lo i s’entortolligaren al seu voltant: i una fumera negra omplí l’aire. La crinera que li penjava s’encengué, i flamejà darrere d’ell. A la mà dreta duia una fulla tallant com una llengua mortal de foc; i a l’esquerra duia un flagell amb molts assots.

—Ai, ai! —xisclà en Légolas—. Un Bàlrog! Ha arribat un Bàlrog!

En Guimli quedà glaçat, amb la mirada desencaixada.

—La Fatalitat de Durin! —proferí, i deixà caure la destral, tot cobrint-se el rostre.

—Un Bàlrog! —mormolà en Gàndalf—. Ara ho comprenc —trontollà i es recolzà pesadament a la vareta—. Això sí que és estar de pega! I ja estic tan cansat…

La figura fosca, amb un deixant de foc, va córrer cap a ells. Els orcs xisclaren i van col·locar les passeres de pedra. I aleshores en Bóromir alçà el seu corn i tocà. El desafiament ressonà fortíssim, i es multiplicà, com un crit de moltes veus sota les voltes cavernoses. Durant uns segons els orcs s’esporuguiren i l’ombra terrorífica s’aturà. Llavors els ecos moriren tan ràpidament com una flama apagada per un vent fosc, i l’enemic tornà a avançar.

—Travesseu el pont! —cridà en Gàndalf, recuperant les seves forces—. Fugiu! Aquest és un enemic contra el qual no podeu fer res. Jo defensaré el pont. Fugiu!

L’Àragorn i en Bóromir no feren cas dels seus mots, i continuaren al seu lloc, de costat, darrere en Gàndalf, a l’extrem més distant del pont. Els altres s’aturaren al llindar de la sala, a l’altra punta, i es giraren, incapaços de deixar que el seu cap s’enfrontés sol a l’enemic.

El Bàlrog arribà al pont. En Gàndalf esperava al mig de l’arcada, recolzat amb la mà esquerra a la seva vara, però brandint a la dreta Glàmdring, que centellejava, freda i blanca. El seu enemic es tornà a aturar, fitant-lo, i l’ombra que l’embolcallava es desplegà com dues ales enormes. Aixecà el flagell i els assots xiularen i espetegaren. Sortia foc dels seus narius. Però en Gàndalf resistí impassible.

—No pots passar —va dir. Els orcs s’havien immobilitzat i es féu un silenci mortal—. Sóc servidor del Foc Secret, dipositari de la flama d’Anor. No pots passar. El foc tenebrós no et servirà de res, flama d’Udûn. Torna-te’n a les Tenebres! No pots passar.

El Bàlrog no respongué. El seu foc semblà apaivagar-se, però la negror augmentà. Avançà lentament, passa a passa, cap al pont, i de cop es dreçà, amb una alçària increïble, i les seves ales s’estengueren de cap a cap de les parets; però en Gàndalf continuava essent visible, resplendent en la foscor; semblava petit, i molt sol: gris i encorbat, com un arbre marcit abans de l’esclat de la tempesta.

Des de les ombres una espasa vermella saltà embolcallada en flames.

Glàmdring refulgí blanca com a resposta.

Es produí un xoc metàl·lic i un llampec de foc blanc. El Bàlrog caigué enrere i la seva espasa sortí esmicolada en fragments que es fongueren. El màgic trontollà damunt el pont, una passa enrere, i després tornà a plantar-se, immòbil.

—No pots passar! —repetí.

D’un salt el Bàlrog arribà fins a la meitat del pont. El seu flagell xiulava i brunzia.

—No podrà resistir sol! —proferí de cop l’Àragorn i tornà a córrer pel pont—. Eléndil! —cridà—. Estic al vostre costat, Gàndalf!

—Per Góndor! —proferí en Bóromir, i va córrer cap a ells.

En aquell moment en Gàndalf alçà la vareta, i fent un crit molt fort colpejà el pont davant els seus peus. La vareta es trencà amb l’impacte i li va caure de la mà. Una cortina encegadora de flames blanques ho cobrí tot. El pont cruixí. Es trencà sota els peus mateix del Bàlrog, i la pedra sobre la qual es trobava s’esfondrà a l’afrau, mentre la resta romania, fent equilibris, estremint-se com una llengua de roca sortint en el buit.

Amb un crit esgarrifós, el Bàlrog caigué endavant, i la seva ombra es precipità avall i desaparegué. Però mentre queia brandí el flagell i els seus assots picaren contra els genolls del màgic i s’hi arraparen, i l’arrossegaren cap al precipici. Trontollà i va caure, intentà aferrar-se inútilment a la pedra, i relliscà cap a l’abisme.

—Fugiu ximplets! —cridà, i desaparegué.

Els focs s’apagaren, i una foscor negríssima s’emparà de tot. La Germandat restà palplantada d’horror, amb l’esguard clavat a l’abisme. Mentre l’Àragorn i en Bóromir tornaven a corre-cuita, la resta del pont cruixí i s’esfondrà. L’Àragorn els deixondí amb un crit.

—Afanyeu-vos! Ara us conduiré jo! —va dir—. Hem d’obeir la seva darrera ordre. Seguiu-me!

Van córrer desconcertats, ensopegant, per les espaioses escales que hi havia a l’altre costat de la porta. L’Àragorn al davant, i en Bóromir tancant la marxa. Al capdamunt hi havia un corredor ample, de gran ressonància. Fugiren corrent per allà. En Frodo sentí en Sam que plorava al seu costat, i llavors s’adonà que ell també plorava sense deixar de córrer. Dum, dum, dum, repicaven els timbals més endarrere, però ara ja més lents i planyívols; dum!

Van continuar corrent. Al davant la claror augmentava; grans boques d’il·luminació foradaven el sostre. Van córrer més de pressa. Sortiren a una sala resplendent amb llum de dia, que entrava pels alts finestrals que donaven a l’est. S’hi acuitaren a tota velocitat. Passaren a través d’unes grans portes esbotzades, i de sobte, davant seu, trobaren les Grans Portes, obertes, com un arc de claror enlluernadora.

Hi havia una guàrdia d’orcs arrupits entre les ombres, darrere els dos grans muntants de les portes que es dreçaven a banda i banda, però les portes eren trencades i desencaixades, per terra. L’Àragorn tombà per terra el capità que s’interposava en el seu camí, i la resta fugí aterrida per la seva còlera. La Germandat passà com un llamp pel seu costat sense prestar-los cap mena d’atenció. Un cop fora de les Portes, van saltar i córrer pels grans esglaons gastats pel temps, que eren el llindar de Mòria.

I així, per fi, i contra tota esperança, tornaren a sortir sota el cel i sentiren el vent a la cara.

No s’aturaren fins que van ser més enllà d’un tir d’arc de les parets de Mòria. El Fondal del Torrent Bagueny els envoltava. L’ombra de les Muntanyes Boiroses el cobria, però cap a llevant una llum daurada inundava la terra. Només passava una hora del migdia. El sol resplendia; els núvols eren blancs i molt alts.

Van esguardar enrere. L’arcada de les Portes, sota l’obagor de la muntanya, badallava tenebrosament. Molt febles i a les entranyes de la terra repicaven lentament els timbals: dum. Una fumerola negra sortia enfora. No es veia res més; el fondal, tot al seu voltant, era buit. Dum. Per fi el dolor fou més fort que ells, i ploraren llargament: alguns dempeus, i callats; d’altres sense contenir-se, per terra. Dum, dum. El ressò dels timbals s’apagà.





Capítol VI

LOTHLÓRIEN


—Dissortadament temo que no podem romandre aquí per més temps —va dir l’Àragorn. Mirà cap a les muntanyes i alçà l’espasa—. Adéu, Gàndalf! —gemegà—. No us ho havia dit?: Si travesseu les portes de Mòria, molt de compte! Per desgràcia les meves paraules han estat certes! Quina esperança podem tenir sense vós?

Després es girà cap a la Germandat.

—Hem de continuar sense esperança —va dir—. Si més no encara podem ser venjats. Feu el cor fort i no ploreu més! Apa! Ens queda un camí llarg i molt per fer.

Van aixecar-se i miraren al voltant. Cap al nord el fondal es perdia en una vall estreta i ombrívola entre dos grans braços de muntanyes, al capdamunt de les quals fulguraven tres cims: Celèbdil, Fanuídhol i Caradhras, les Muntanyes de Mòria. Del capdamunt de la vall baixava un torrent com un seguit de puntes blanques per una escala interminable de petits salts, i una boirina d’escuma omplia l’atmosfera al peu de les muntanyes.

—Més enllà queda l’Escala del Torrent Bagueny —explicà l’Àragorn, assenyalant cap als salts d’aigua—. Si la fortuna hagués estat més benigna, hauríem baixat pel camí que hi ha al fondal, seguint el riu.

—O el Caradhras menys cruel —sentencià en Guimli—. Mireu-vos-el, somrient sota el sol! —i amenaçà amb el puny el més llunyà dels cimals coberts de neu, i féu mitja volta.

Cap a l’est, el contrafort de les muntanyes acabava de manera sobtada, i al darrere s’hi albiraven terres distants, àmplies i borroses. Cap al sud, les Muntanyes Boiroses continuaven ininterrompudament, fins on es perdia la vista. A menys d’una milla de distància, i per sota del nivell on es trobaven, perquè encara eren força amunt al vessant occidental del Fondal, hi havia un llac. Era llarg de forma oval, com una gran punta de llança profundament clavada a la part nord de la vall; l’extrem sud, però, ja quedava més enllà de les ombres, sota la part il·luminada pel sol. Les seves aigües, tanmateix, romanien fosques: un blau fosc com un cel clar de capvespre vist des d’una cambra ben enllumenada. La superfície era quieta com una bassa d’oli. Als seus encontorns, un prat uniforme i suau baixava fins a les vores nues i rectes.

—Heus aquí l’Espillac, el profund Kheled-zâram! —va dir en Guimli amb tristesa—. Recordo que va dir: «Que la seva visió t’ompli de joia! Però no ens hi podrem entretenir». Molt hauré de viatjar ara fins que en pugui sentir, de joia. Ara sóc jo qui m’he d’apressar i ell qui resta enrere.

La Germandat baixà pel camí de les Portes. Era un senderó aspre i abandonat, que esdevenia viarany sinuós entre les garrigues i ginesteres que brostaven entre el pedram esberlat. Però hom encara podia endevinar que, molt de temps enrere, havia estat una carretera pavimentada que pujava tortuosament des de les terres baixes del reialme dels nans. En alguns indrets, al marge del camí, quedaven obres de pedra enrunades, o pujolets verds coronats de bedolls esvelts, o d’avets que gemegaven amb el vent. Un revolt cap a l’est els plantà davant mateix de la riba de l’Espillac, i allí, no gaire lluny del camí, veieren una columna solitària, trencada a la part alta.

—La Pedra de Durin! —exclamà en Guimli—. No puc passar de llarg sense girar-me un moment a contemplar la meravella de la vall!

—Doncs afanyeu-vos! —digué l’Àragorn, dirigint una llambregada cap a les Portes—. El sol es pondrà aviat. I els orcs potser no sortiran fins després de la posta, però hem de ser ben lluny abans que caigui la nit. La lluna ja ha minvat pràcticament del tot, i farà una nit fosca.

—Veniu amb mi, Frodo! —cridà el nan, sortint del camí—. No puc permetre que marxeu sense veure Kheled-zâram —i va córrer avall pel llarg pendent de gespa. En Frodo el seguí lentament, atret per les aigües tranquil·les i blaves, malgrat el dolor i el cansament; en Sam també el seguí.

Un cop al costat de la pedra erecta, en Guimli s’aturà i esguardà amunt. Estava trencada i gastada pel temps, i les lletres rúniques que tenia gravades en una cara eren tan febles que no es podien llegir.

—Aquesta columna marca el lloc des d’on en Durin esguardà per primer cop l’Espillac —explicà el nan—. Mirem-hi nosaltres també una vegada, i després marxem!

S’inclinaren damunt les aigües fosques. Al començament no pogueren veure-hi res. Però després, a poc a poc, començaren a distingir-hi les formes de les muntanyes que els encerclaven emmirallades en el blau profund, i els cims eren com plomes de flames blanques damunt seu; i després venia un fragment del cel. Allí, com joies enfonsades en les pregoneses, lluïen els estels centellejants, tot i que el cel encara era il·luminat pel sol. De les seves pròpies siluetes ajupides no se’n veia el menor reflex.

—Oh Kheled-zâram, bell i esplendorós! —va dir en Guimli—. Aquí reposa la corona d’en Durin fins que ell desperti. Adéu-siau! —va fer, amb una gran reverència, i féu mitja volta, i va córrer amunt una altra vegada per la gespa del fondal, fins al camí.

—Què hi has vist? —demanà en Pippin a en Sam, però aquest estava massa immergit en els seus pensaments per respondre-li.



Ara el camí tombava cap al sud i baixava ràpidament, escapant-se dels braços del Fondal. Una mica més avall del llac, arribaren a un pou fondo, d’aigua clara i cristal·lina, amb un broll que queia per sobre les vores de pedra i corria, llambrejant i clapotejant, per una canalera en el pendís rocós.

—Aquesta és la deu d’on brolla el Riudargent —va dir en Guimli—. No en beguéssiu pas! És més que glaçada!

—No triga a convertir-se en un riu ràpid, i recull l’aigua de molts altres corrents de les muntanyes —explicà l’Àragorn—. El nostre camí el segueix durant moltes milles. Perquè penso dur-vos pel camí que trià en Gàndalf, i primer confio d’arribar als boscos on el Riudargent conflueix amb el Gran Riu… per allà endavant.

I tots miraren on l’Àragorn els indicava, i pogueren distingir el corrent que saltironejava vall enfora, i després continuava davallant cap a les terres baixes, fins a perdre’s en una calitja daurada.

—Allí hi ha els boscos de Lothlórien! —va dir en Légolas—. Aquella és la més bella de totes les residències dels elfs. No hi ha arbres com els arbres d’aquella terra. A la tardor no perden les fulles, que només agafen tons daurats. I no cauen fins que arriba la primavera i comencen a brostar els verds novells, i aleshores les branques queden atapeïdes de flors grogues, i el terra del bosc és daurat, i daurada n’és la teulada, i les columnes són d’argent, perquè l’escorça dels arbres és polida i grisenca. O això és el que encara diuen les nostres cançons al Bosc Llobregós. El meu cor gaudiria si em trobés sota el fullam d’aquell bosc, i en plena primavera.

—I el meu gaudiria encara que fos a l’hivern —va dir l’Àragorn—. Però és a moltes milles, encara! Vinga, afanyem-nos!

Durant una estona en Frodo i en Sam aconseguiren seguir el ritme dels altres, però l’Àragorn els conduïa molt de pressa, i una mica després van quedar enrere. No havien menjat res des de primera hora del matí. L’esgarrinxada, a en Sam, li coïa com si fos de foc, i li rodava el cap. Malgrat l’esplendor del sol, el vent semblava fred després de la fosca escalfor de Mòria. Sentí un calfred. Per a en Frodo cada passa esdevenia més difícil i havia de respirar amb força per no ofegar-se.

Finalment en Légolas es girà, i en veure’ls tan retardats, parlà amb l’Àragorn. Els altres van aturar-se i l’Àragorn va córrer fins a ells, cridant en Bóromir que l’acompanyés.

—Ho sento, Frodo! —va dir, ben consirós—. Avui han passat tantes coses, i tenim tanta pressa, que he oblidat que estàveu ferit, i en Sam també. M’ho hauríeu d’haver dit. No hem fet res per alleujar-vos com hauria calgut, encara que haguéssim tingut tots els orcs de Mòria al darrere. Veniu! Una mica més enllà hi ha un lloc on podrem descansar una estoneta. Allí faré el que pugui per vosaltres. Apa, Bóromir! Els durem entre tots dos.

Poc després ensopegaren amb un altre rierol que davallava de l’oest, i afegia les seves aigües escumejants al ràpid curs del Riudargent. Un cop units saltaven per damunt una cascada de pedres verdosenques, i formaven una gran bromera, a baix, en un gorg. Al voltant hi havia avets, baixos i torçats, i els marges eren escarpats i entapissats de llengües de cérvol i de gerdoneres. Al fons hi havia un espai pla damunt el qual el riu baixava brogent pels palets enlluentits. Descansaren allí. Ja havien passat gairebé tres hores des del migdia, i només s’havien allunyat algunes milles de les Portes. El sol ja començava a davallar cap a ponent.

Mentre en Guimli i els dos hòbbits més joves encenien un foc amb brossa i llenya dels avets, i treien aigua, l’Àragorn tingué cura d’en Sam i d’en Frodo. La ferida d’en Sam no era fonda, però tenia mal aspecte, i el rostre de l’Àragorn es contragué amb preocupació mentre l’examinava. Un xic després aixecà la mirada tranquil·litzat.

—Has estat de sort, Sam! —va dir—. Molts, a canvi del primer orc que han mort, han rebut una paga molt més dolenta que aquesta. La ferida no està enverinada, com passa molt sovint amb les ferides de les armes dels orcs. Sanarà bé quan l’hagi curada. Renta-la bé quan en Guimli hagi escalfat l’aigua.

Obrí la seva bossa i en va treure algunes fulles seques.

—Ja s’han marcit, i han perdut part de les seves propietats remeieres —va dir—, però aquestes encara són part de les fulles d’athelas que vaig collir prop de la Pica del Temps. N’has d’esmicolar una en l’aigua, i rentar la ferida ben rentada, i jo te l’embenaré. Ara us toca a vós, Frodo!

—Jo estic bé —va dir en Frodo, que no volia que descobrissin la seva vestimenta—. L’única cosa que em cal és menjar i descansar una mica.

—No! —va dir l’Àragorn—. Hem de mirar i veure el que el mall i l’enclusa us han fet. Encara em meravello que n’hàgiu sortit amb vida.

Amb molta suavitat va treure-li la jaqueta vella i la camisa gastada, i després va fer una exclamació de sorpresa. I esclafí a riure. La cota de malla argentada resplendia davant els seus ulls com llum en una mar onejant. Amb tota cura la hi va treure i la sostingué enlaire, i les gemmes que hi havia guspirejaren com estels, i el tritlleig dels anellets era com la dringadissa de la pluja en un estany.

—Contempleu, amics! —cridà als altres—. Aquí teniu una bonica pell de hòbbit que fins i tot serviria per abillar un príncep èlfic! Si fos sabut que els hòbbits amagaven aquestes peces de vestir, tots els caçadors de la Terra Mitjana ja foren camí de La Comarca.

—I totes les fletxes de tots els caçadors del món foren debades —va dir en Guimli, contemplant la cota de malla embadalit—. És de mithril. Mithril! Mai no havia vist ni sentit a parlar d’una cosa tan bella. És aquesta la cota de malla que mencionà en Gàndalf? Perquè, llavors, la infravalorà. Però fou donada a qui ho mereixia!

—Sovint em preguntava què dimonis hi feien tots dos, sempre secretejant a la seva cambreta —intervingué en Merry—. Beneït sigui el vell hòbbit! Ara me l’estimo més que mai. Espero que tinguem ocasió de contar-li-ho!

En Frodo tenia un blau ben fosc sota el costat dret i al pit. Sota la malla hi duia una samarreteta de cuir molt fi, però, en un lloc, els anells l’havien traspassada i se li havien clavat a la carn. Del costat esquerre també estava macat i amb blaus per on havia anat a picar contra la paret. Mentre els altres disposaven el menjar, l’Àragorn li banyà les parts ferides amb l’aigua on havia ficat l’athelas. Aquella fragància agra omplia la fondalada, i tots els que s’inclinaven damunt l’aigua bullent se’n sentien refrescats i envigorits. Aviat en Frodo sentí que el dolor marxava, i la seva respiració esdevingué més fàcil: tot i que, en tocar-lo, continuà encarcarat i adolorit durant una colla de dies. L’Àragorn li posà unes benes de roba perquè li fessin un coixinet tou al costat.

—La cota de malla és extraordinàriament lleugera —va dir—. Si la podeu dur, torneu-vos-la a posar. M’aconhorta de saber que la porteu posada. No us la tragueu ni per dormir, a menys que la sort us dugui a un lloc on pugueu estar segur per algun temps; cosa que serà rara mentre duri la vostra missió.

Havent menjat, la Germandat es disposà a reprendre el camí. Apagaren el foc i n’esborraren tots els indicis. Després sortiren del gorg i van tornar a agafar el senderó. No havien avançat gaire que el sol s’enfonsà rere els cims occidentals, i grans ombres s’estengueren pels vessants muntanyencs. El crepuscle creixia als seus peus, i una boirina s’aixecava de totes les comalades. A l’est, la llum de cap al tard empal·lidia damunt les terres borroses de les planures i els boscos llunyans. En Sam i en Frodo, que ja se sentien més a gust i molt refets, podien seguir a bon pas i, amb l’excepció d’una breu parada, la Germandat, dirigida per l’Àragorn, continuà caminant durant quasi tres hores més.

Ja era fosc. La nit s’havia estès, profunda. S’albiraven molts estels clars, però la lluna que minvava ràpidament no s’enlairaria fins més tard. En Guimli i en Frodo tancaven la marxa, caminant amb precaució i sense parlar, escoltant si distingien algun so pel camí, al seu darrere: Per fi en Guimli trencà el silenci.

—Només se sent el vent —va dir—. No hi ha gòblins per aquí a prop, o bé tinc les orelles de fusta. Esperem que els orcs s’hagin acontentat d’expulsar-nos de Mòria. Potser això era l’única cosa que volien, i no tenia res més a veure amb nosaltres…, amb l’Anell. Tot i que els orcs sovint persegueixen els seus enemics durant moltes milles, fins a la plana, especialment si han de venjar algun capità caigut.

En Frodo no contestà. Mirà el seu Fibló, i la fulla era apagada. I, tanmateix, havia sentit, o li havia semblat que sentia, alguna cosa. Tan aviat com havien caigut les ombres, i el camí, al seu darrere, començà a enfosquir-se, havia tornat a sentir el trepig ràpid d’uns peus. I, ara mateix, encara el continuava sentint. Es girà ràpidament. Darrere hi havia dues diminutes clarors, o, per un moment, li semblà veure-les, però de seguida s’escapoliren cap a un costat i desaparegueren.

—Què passa? —va dir el nan.

—No ho sé —respongué en Frodo—. M’ha semblat sentir petjades, i crec haver vist una llumeneta…, com uns ulls. És una cosa que m’ha ocorregut sovint, d’ençà que entràrem a Mòria.

En Guimli s’aturà i s’ajupí per terra.

—No sento res més que la conversa nocturna de plantes i pedres —va dir—. Apa! Cuiteu! Ja hem perdut els altres de vista.

El vent nocturn bufava fredorenc, vall amunt, a llur encontre. Al davant tenien una gran ombra grisa que s’engrandia, i sentiren una remor interminable de fulles, com de pollancres sota l’oreig.

—Lothlórien! —cridà en Légolas—. Lothlórien! Ja hem arribat a la rodalia del Bosc Daurat. Llàstima que siguem a l’hivern!

Sota la nit, els arbres semblaven molt alts al seu davant, i s’arquejaven damunt el camí i el riu que discorria de cop per sota del ràfec del seu brancam. A la llum pàl·lida dels estels, les tiges semblaven grises, i el fullam gronxadís d’un to daurat de guaret.

—Lothlórien! —sospirà l’Àragorn—. Com em plau de tornar a escoltar el vent als arbres! Encara no som a gaire més de cinc milles de les Portes, però no podem continuar més endavant. Esperem que, aquí, la virtut dels elfs ens arrecerarà aquesta nit del perill que ens persegueix.

—Si és que realment encara hi ha elfs que viuen aquí, en aquest món que s’entenebreix —va dir en Guimli.

—Fa molts anys que ningú del meu país no ha viatjat fins a la terra on vam viure molt de temps enrere —explicà en Légolas—, però hem sentit a dir que Lórien encara no ha estat abandonat, perquè aquí hi ha un poder secret que manté el mal allunyat d’aquesta terra. Tanmateix, és rar de veure-hi els seus habitants, i és possible que ara visquin molt endins del bosc, i lluny dels confins del nord.

—És cert, viuen ben endins del bosc —prosseguí l’Àragorn, i sospirà com si algun record el commogués—. Aquesta nit ens haurem de valer per nosaltres mateixos. Continuarem endavant una miqueta més, fins que estiguem ben envoltats d’arbres, i després deixarem el camí i buscarem un lloc on reposar.

Féu un pas endavant; però en Bóromir va romandre indecís i no el seguí.

—No hi ha algun altre camí? —demanà.

—Quin altre camí podeu desitjar més bo que aquest? —digué l’Àragorn.

—Un camí planer, encara que mos dugués a través d’una bardissa d’espases —va respondre en Bóromir—. Eixa Germandat ha estat conduïda per camins estranys i, fins ara, només per a nostra desgràcia. Contra ma voluntat vam passar sota les tenebres de Mòria amb gran dissort. I ara mos hem d’endinsar al Bosc Daurat, dieu. A Góndor, però, prou que n’hem sentit a parlar, d’eixa contrada perillosa, i hom diu que pocs són els qui n’ixen un cop hi han entrat; i d’eixos pocs, no n’hi ha cap que n’hagi eixit indemne.

—No digueu indemne, però podeu dir immutable, i aleshores segurament direu la veritat —replicà l’Àragorn—. I us he de dir, Bóromir, que el saber minva a Góndor si, a la ciutat d’aquells que en altre temps foren savis, hom parla malament de Lothlórien. Podeu pensar-ne el que vulgueu, però no tenim cap més camí…, a menys que desitgeu tornar a les portes de Mòria, o escalar les impossibles collades de les muntanyes, o nedar sol pel Gran Riu.

—Si així és, endavant! —digué en Bóromir—. Però és perillós.

—Ho és —acceptà l’Àragorn—, és bell i perillós; però només el mal l’ha de témer, o aquells que duguin maldat en ells. Seguiu-me!

Havien progressat pel bosc poc més d’una milla quan arribaren a un altre torrent que saltava, veloç, des dels vessants coberts d’arbres que pujaven en direcció oest cap a les muntanyes. El sentiren borbollejar en un salt que quedava un xic enretirat, a la seva dreta, entre les ombres. Les seves aigües fosques i ràpides travessaven el camí davant els seus peus i anaven a confluir amb les del Riudargent en un terbolí de bassinyols, entre les arrels dels arbres.

—Aquest és el Nímrodel! —va dir en Légolas—. Sobre aquest rierol els elfs silvans van escriure, temps enrere, moltes cançons que, al nord, encara cantem. Cançons que recorden l’arc de sant Martí als seus salts, i les flors daurades que suraven a la seva escuma. Ara tot és fosc i el Pont de Nímrodel està esfondrat. Però vull banyar-m’hi els peus, perquè hom diu que les seves aigües conforten qui està cansat.

En Légolas s’avançà i baixà els marges aixaragallats i es ficà a l’aigua.

—Seguiu-me! —els cridà—. L’aigua no és gens fonda. El podem creuar a peu! Podem descansar a l’altra riba, i el so del salt d’aigua ens bressarà i ens farà oblidar el nostre dolor.

Un a un baixaren i seguiren en Légolas. En Frodo va romandre un instant prop del marge i deixà que l’aigua discorrés sobre els seus peus lassos. Era freda però el seu contacte era nítid, i a mesura que s’hi endinsà, i que li arribà fins als genolls, sentí que el sutge del viatge i tot el cansament desapareixien dels seus membres.

Quan tota la Germandat hagué creuat, van seure i descansaren, i van prendre algunes menges; i en Légolas els explicà històries de Lothlórien que els elfs del Bosc Llobregós encara servaven al cor, amb el sol i la celístia damunt les prades del Gran Riu abans que el món esdevingués gris.

Per fi restaren en silenci, i sentiren la música del salt d’aigua que saltironejava dolçament entre les ombres. En Frodo quasi imaginà que sentia, barrejat amb el so de l’aigua, el cant d’una veu.

—Sentiu la veu de Nímrodel? —preguntà en Légolas—. Us cantaré una cançó de la donzella Nímrodel, que duia el mateix nom que el rierol al costat del qual vivia, fa molt, molt de temps. És una bella cançó en la llengua dels nostres boscos, però així és com fa en la llengua comuna, i és com alguns la canten a Rivendell.

Amb una veu melodiosa que gairebé no se sentia entre el remoreig de les fulles que els cobrien, començà:


Si n’era una donzella

fa molt de temps,

resplendent de dia

com un estel.

El mantell duia tot blanc,

d’or el vorell,

les sabates que calçava,

de gris i argent.

Un estel duia fermat

damunt el front,

a la seva cabellera

un llum pregon,

com aquell brancam daurat

on juga el sol,

a Lothlórien el bell

país del món.

Els cabells duia molt llargs,

el cos ben blanc.

Era molt bella, i lliure

sense entrebanc;

lleugera sempre corria

com el ventam,

com la fulla del til·ler

sempre endavant.

Del Nímrodel a la riba,

on l’aigua salta,

vora fresquíssimes aigües,

clares sens falta,

sa veu forma una cascada

tota de plata,

que salta al gran bassal

que la llum banya.

En quin lloc es troba ara,

ningú no ho sap dir,

si corre per sota el sol

o en fosca nit;

car Nímrodel s’és perduda

un dia antic

i erra per les muntanyes

sense venir.

Els elfs en son vaixell

en rada grisa,

protegits pel pujolar

de tota brisa,

l’esperaren molt de temps,

de nit i dia,

sempre vora aquella mar

trontolladissa.

Bufa fort, de nit, el vent

que ve del nord,

s’enfurisma la gropada

i xiscla fort,

i el vaixell empeny ben lluny

de l’èlfic port,

endut fins endins la mar

pel marejol.

Perduda és tota terra

quan trenca l’alba,

s’han enfonsat les muntanyes,

grisor llunyana,

les grans ones s’interposen

i juguen ara

amb esquitxs encegadors

d’aigua salada.

Àmroth veu perdre’s la costa

i desespera,

ja només és una ratlla

en la bromera.

I maleeix el vaixell

que en la galera

el va separant de Nímrodel

i la ribera.

Un rei èlfic ha estat ell

en l’antigor,

d’arbredes i fondalades

n’era el senyor,

quan tot el boscam tenia

d’or el color

allà al país de Lothlórien,

enmig del bosc.

El veuen tots capbussar-se

endins la mar,

salta com una sageta

des del seu arc,

per enfonsar-se en les aigües

sens vacil·lar,

com la gavina que un peix

ha atalaiat.

S’entortolliga el vent

en son cabell,

l’escuma tota rebull

al voltant d’ell,

fins que l’han perdut de vista

forçut i bell,

com un majestuós cigne

contra corrent.

Cap mot no ha arribat, però,

des d’occident,

i al ribatge més proper,

aquí a l’orient,

d’Àmroth no tenen notícies

homes ni elfs;

el seu rastre s’ha perdut

per sempre més.



La veu d’en Légolas s’ennuegà, i la cançó cessà.

—No puc cantar-ne més —va dir—. Això només n’és una part, perquè n’he oblidat molt. És llarga i trista, perquè explica com l’aflicció s’apoderà de Lothlórien, el Lórien de les Flors, quan els nans despertaren el mal a les muntanyes.

—Però no el crearen —el corregí en Guimli.

—No he dit pas que el creessin; però aparegué el mal —va respondre en Légolas amb tristor—. Aleshores molts dels elfs de la raça de Nímrodel abandonaren llurs habitatges i partiren, i ella es perdé al llunyedar del sud, a les collades de les Muntanyes Blanques; i no arribà mai al vaixell on Àmroth, el seu amant, l’esperava. Però a la primavera, quan el vent oreja entre les fulles tendres, l’eco de la seva veu encara pot ser escoltat vora la cascada que duu el seu nom. I quan el vent bufa del sud, la veu d’Àmroth arriba des del mar; perquè el Nímrodel conflueix al Riudargent, que els elfs anomenem Celèbrant, i el Celèbrant conflueix amb l’Ànduin el Gran, i l’Ànduin va a desembocar a la Badia de Belfalas des d’on els elfs de Lórien es van fer a la mar. Però ni Nímrodel ni Àmroth no tornaren mai més.

»Hom canta que ella es va fer construir una casa entre les branques d’un arbre que creixia prop del salt d’aigua, perquè aquest era el costum dels elfs de Lórien, viure als arbres, i potser encara ho és. I és per això que eren anomenats els Galàdhrim, o gent dels arbres. Bosc endins els arbres són molt grossos. La gent dels boscos no vivia a terra, com els nans, ni bastia places fortes de pedra, abans que aparegués l’Ombra.

—I fins i tot en aquests temps d’ara, viure dalt els arbres hauria de ser més segur que romandre assegut a terra —va dir en Guimli. I mirà a l’altra banda del torrent, cap al camí que duia al Fondal del Torrent Bagueny, i després cap al brancam fosc que els cobricelava.

—Les vostres paraules són un bon consell, Guimli —va dir l’Àragorn—. No ens hi podem construir una casa, però aquesta nit farem el que feien els Galàdhrim, i, si podem, cercarem refugi a les capçades dels arbres. Ja hem estat asseguts aquí, al costat del camí, més temps del que hauria estat prudent.

Així doncs, la Germandat abandonà el caminal, i s’endinsà en les ombres del bosc més pregon, cap a l’oest, seguint el torrent muntanyenc, i allunyant-se del Riudargent. No gaire lluny dels salts de Nímrodel toparen amb una clapa d’arbres, alguns dels quals es vinclaven per damunt l’aigua. Les soques enormes i grises eren d’extraordinària corpulència, però l’alçària era impossible d’endevinar.

—Ja m’hi enfilaré jo —va dir en Légolas—. Entre els arbres, siguin arrels o branques, m’hi sento com a casa, tot i que aquests són d’una mena que només conec perquè el seu nom surt a les cançons. Mellyrn, en diuen, i són els que fan la flor groga, però mai no m’hi he enfilat. Veuré quina forma tenen i com creixen.

—Sigui quina sigui —va comentar en Pippin—, deuen ser uns arbres meravellosos si són capaços d’oferir un lloc on dormir a la nit, a algú que no siguin els ocells. Perquè, pel que fa a mi, no sé pas dormir emperxat com un ocell!

—Doncs feu un cau sota terra —va dir en Légolas— si això s’adiu millor amb els vostres costums. Però haureu de foradar de pressa si us voleu amagar dels orcs —i féu un salt molt lleuger des del terra i s’aferrà en una branca que sortia del tronc molt més amunt del seu cap. Però mentre restava balancejant-se allí un instant, una veu sortí inesperadament d’entre les ombres a la capçada de l’arbre, encara més amunt.

—Daro! —va dir en to comminatiu, i en Légolas es deixà caure a terra, sorprès i atemorit. I s’arrupí contra la soca de l’arbre.

—No us mogueu! —va dir amb un xiuxiueig—. No us mogueu ni parleu!

Damunt els seus caps se sentí un so de rialles pausades, i després una altra veu clara parlà en una llengua èlfica. En Frodo pogué entendre molt poc del que deien, perquè la parla que usaven entre ells els elfs silvans, a l’est de les muntanyes, era diferent de la de l’oest. En Légolas es tombà cap amunt i va respondre en la mateixa llengua.

—Qui són, o què és el que diuen? —preguntà en Merry.

—Són elfs —va dir en Sam—. Que no els sent les veus?

—Sí, són elfs —explicà en Légolas—, i diuen que respireu tan fort que us podrien disparar en l’obscuritat —en Sam de seguida es tapà la boca amb la mà—. Però també diuen que no cal que temem. Fa estona que ens han vist. Han sentit la meva veu des de l’altre costat del Nímrodel, i sabien que jo era un dels de la seva raça del nord, i que per això no ens han destorbat mentre creuàvem el riu; i després m’han sentit cantar. Ara em demanen que m’hi enfili amb en Frodo; perquè sembla que saben alguna cosa d’ell i del nostre viatge. Demanen que els altres esperin un xic i que vigilin al peu de l’arbre, fins que decideixin què és el que cal fer.

Entre les ombres hom despenjà una escala: era feta de corda, d’un gris argentat, i brillava en la nit, i encara que semblava primeta resultà prou forta per resistir el pes de molts homes. En Légolas s’hi enfilà lleugeríssim, i en Frodo el seguí lentament; després pujà en Sam, intentant de no esbufegar gaire fort. Les branques del màl·lorn sortien gairebé rectes del tronc, i després tombaven amunt; però prop del cim, la tija es dividia en una corona de molts branquillons, i entremig descobriren que hi havia construïda una plataforma de fusta, o flet, que era com hom anomenava en aquella època aquestes coses; els elfs en deien un talan. S’hi accedia per mitjà d’un forat rodó, obert al centre, a través del qual passava l’escala.

Quan en Frodo assolí per fi el flet, hi trobà en Légolas assegut amb tres elfs més. Anaven vestits d’un gris obagós, i era difícil distingir-los entre els troncs dels arbres, llevat que es moguessin sobtadament. Van aixecar-se i un d’ells destapà un fanalet que projectava un petit raig platejat. L’enlairà i fità el rostre d’en Frodo i el d’en Sam. Després tornà a tapar el fanal i els dirigí paraules de benvinguda en la seva llengua èlfica. En Frodo li va respondre amb vacil·lacions.

—Benvinguts! —va tornar a dir llavors l’elf en la llengua comuna, tot enraonant lentament—. És rar que usem una llengua diferent de la nostra; perquè ara vivim al cor del bosc, i no és fàcil que tinguem tractes amb altra gent. Fins i tot el nostre propi poble, al nord, està separat de nosaltres. Però alguns dels nostres encara surten a fi de recollir informació i de vigilar els nostres enemics, de manera que parlen els idiomes d’altres terres. I jo en sóc un. Em dic Hàldir. I els meus germans, Rúmil i Òrophin, saben alguns mots en la vostra llengua.

»Ens han arribat rumors de la vostra arribada, perquè els missatgers de N’Élrond van passar per Lórien de tornada cap a casa per l’Escala del Fondal del Torrent Bagueny. No havíem sentit a parlar de… hòbbits, o mitgerols, des de fa llargs anys, i no sabíem que n’hi hagués que vivien a la Tena Mitjana. Per l’aspecte no sembleu dolents! I ja que veniu amb un elf de la nostra raça, estem disposats a acollir-vos, tal com N’Élrond demanà, tot i que no tenim per costum guiar els forasters a través de la nostra terra. Aquesta nit, però, haureu de romandre aquí. Quants sou?

—Vuit —respongué en Légolas—. Jo, quatre hòbbits; i dos homes, un dels quals, l’Àragorn, és un amic dels elfs de la gent de l’Oestat.

—El nom d’Àragorn, fill d’Àrathorn, és conegut a Lórien —va dir en Hàldir—, i té el favor de la Senyora. Tot està bé, doncs. Però només n’heu dit set.

—El vuitè és un nan —explicà en Légolas.

—Un nan! —exclamà en Hàldir—. Això ja no està tan bé. No hem tingut tractes amb els nans d’ençà dels Dies Foscos. No els és permesa l’entrada a la nostra terra. No puc deixar-lo passar.

—Però és de la Muntanya Solitària, és un dels homes de confiança d’en Dain, i amic de N’Élrond —va dir en Frodo—. N’Élrond en persona el trià perquè fos un dels nostres acompanyants, i ha estat valent i fidel.

Els elfs xerraren en conciliàbul en veu baixa, i interrogaren en Légolas en llur propi idioma.

—Molt bé —va dir en Hàldir finalment—. Encara que no ens agrada, farem el següent. Si l’Àragorn i en Légolas el vigilen, i en responen, que passi; però haurà de travessar Lothlórien amb els ulls embenats.

»I ara ja no podem discutir més. No podeu romandre a terra. Hem estat vigilant els rius d’ençà que vam veure una gran tropa d’orcs que es dirigia cap al nord, cap a Mòria, seguint les faldes de les muntanyes, ja fa una colla de dies. Els llops udolen als confins dels boscos. Si de debò veniu de Mòria, el perill no pot ser gaire lluny. Demà, ben de matinet, haureu de continuar.

»Els quatre hòbbits poden enfilar-se aquí dalt i quedar-se amb nosaltres…, no ens fan por! Hi ha un altre talan a l’arbre del costat. Que s’hi refugiïn els altres. Tu, Légolas, t’hauràs de fer responsable d’ells davant nostre. Crida’ns si alguna cosa no rutlla! I no treguis els ulls de sobre el nan!

En Légolas baixà immediatament l’escala per comunicar el missatge d’en Hàldir; i poc després en Merry i en Pippin s’enfilaven dalt de tot del flet. Bleixaven i semblaven força espantats.

—Teniu! —va dir en Merry, panteixant—. Hem carregat les vostres flassades i les nostres. En Gambús ha amagat la resta de l’equipatge sota una gran pila de fullaraca.

—No us calia pujar tan carregats —va dir en Hàldir—. A l’hivern hi fa fred, a les capçades dels arbres, però aquesta nit el vent bufa del sud, i aquí tenim menjar i beure per donar-vos que us llevaran el fred de la nit, i tenim pells i capes de sobra.

Els hòbbits acceptaren aquesta segona oferta, i la del sopar encara més, gojosament. Després s’ajocaren ben embolcalladets, no sols amb les capes de pells dels elfs, sinó també amb les seves flassades, i intentaren d’agafar el son. Però, cansats com estaven, en Sam fou l’únic que aconseguí d’agafar-lo amb facilitat. Als hòbbits no els plauen les altures, i mai no dormen als pisos alts, ni quan hi ha escales. El flet no els agradava gens ni mica com a dormitori. I, per escreix, no tenia parets, ni tan sols una baraneta; només en un costat hi havia una mena de paravent lleugerament teixit, que podia ser mogut i col·locat en diferents posicions segons la direcció del vent.

En Pippin continuà xerrant durant una estona.

—Espero que, si em quedo adormit en aquest llit suspès, no acabi rodolant per terra —va dir.

—Jo, un cop agafi el son —comentà en Sam—, penso continuar dormint tant si caic com si no. I com menys xerri, més aviat hi cauré, si enteneu el que vull dir.

En Frodo restà despert una estona, i contemplà els estels que guspirejaven entre el sostre pàl·lid de fulles tremoloses. Feia una bona estona que en Sam roncava al seu costat quan per fi pogué aclucar els ulls. Veia vagarosament la forma grisenca dels dos elfs, asseguts i immòbils, amb els braços agafats als genolls, xiuxiuejant: L’altre havia davallat a una de les branques inferiors; a fer el seu torn de vigilància. A la fi, bressolat pel vent als branquillons superiors, i pel mormolar dolç de les cascades de Nímrodel, més avall, en Frodo caigué adormit amb la cançó d’en Légolas ressonant al seu cap.

Es despertà avançada la nit. Els altres hòbbits dormien. Els elfs havien marxat. La falç de la lluna resplendia tènuement entre el fullam. El vent havia parat. Un xic més lluny sentí el riure ronc i les petjades de molts peus, dessota, a terra. Se sentiren uns sorolls metàl·lics. I els sons s’anaren esvanint, i semblaren perdre’s cap al sud, bosc endins.

Un cap aparegué de sobte a través del forat del flet. En Frodo s’assegué d’un bot, esverat, però descobrí que es tractava d’un elf amb caputxa grisa. Esguardà els hòbbits.

—Què passa? —va dir en Frodo.

—Yrch! —va dir l’elf amb un xiuxiueig sibilant, i diposità damunt el flet l’escala de corda plegada.

—Orcs! —va dir en Frodo—. Què fan? —però l’elf ja havia desaparegut.

No se sentiren més sorolls. Fins i tot les fulles restaven callades, i les mateixes cascades semblaven més apagades. En Frodo s’assegué i s’estremí dins les flassades. Havia d’agrair que no els haguessin sorprès a terra; però creia que els arbres oferien escassa protecció, i només els permetien amagar-se. Els orcs eren tan destres com un llebrer per seguir un rastre, segons deien, però, a més, podien enfilar-se. Desembeinà Fibló: brillava i fulgurava com una flama blavenca; i després a poc a poc tornà a afeblir-se, fins que s’apagà. Malgrat la desaparició de la luminescència de l’espasa, la sensació de perill no va abandonar en Frodo, ben al contrari, esdevingué més poderosa. Es va incorporar i s’atansà a l’obertura, tot mirant cap a baix. Estava quasi segur que sentia uns moviments furtius al peu de l’arbre, molt avall.

No eren elfs; la gent del bosc eren pràcticament silenciosos en llurs moviments. Després sentí un feble soroll, com d’ensumar; i li semblà que alguna cosa gratava l’escorça del tronc. Sotjà amb intensitat l’obscuritat, contenint l’alè.

Ara hi havia alguna cosa que s’enfilava lentament, el seu panteix era com un suau bleix amb les dents serrades. I, llavors, atansant-se a ell, arrapats al tronc, en Frodo destrià dos ulls pàl·lids. Van aturar-se i esguardaren amunt, sense parpellejar. De sobte van girar-se, i una figura fosca s’esllavissà tronc avall i desaparegué.

Immediatament després aparegué aparegué en Hàldir, enfilant-se veloçment pel brancam.

—Hi havia alguna cosa en aquest arbre que no havia vist mai de la vida —va dir—. No era un orc. Ha fugit tan bon punt he tocat el tronc de l’arbre. Semblava cansat i tenir un cert coneixement dels arbres, altrament hauria pensat que era un dels vostres hòbbits.

»No he disparat, perquè no goso provocar cap mena de cridòria: no podem arriscar-nos a una batalla. Abans ha passat una forta companyia d’orcs. Han travessat el Nímrodel…, maleïts siguin els seus peus bruts en aquestes aigües clares…, i han continuat avall pel vell camí que discorre al costat del riu. Semblava que haguessin trobat algun rastre, i han regirat el terra una estona prop del lloc on us havíeu aturat. Nosaltres tres no en podíem desafiar un centenar, de manera que els hem avançat i els hem parlat amb veus simulades, tot endinsant-los al bosc.

»L’Òrophin ara ha tornat corrent a casa per avisar la nostra gent. Cap d’aquests orcs no tornarà a sortir mai més de Lórien. I hi haurà molts elfs amagats als confins del nord abans que caigui la propera nit. Vosaltres, però, heu de continuar el camí cap al sud, a trenc d’alba.

El jorn s’aixecà, esblaimat, a l’est. A mesura que la llum anà creixent es filtrà a través de les fulles groguenques del màl·lorn, i als hòbbits els semblà que resplendia el sol primerenc d’un fresquívol matinet d’estiu. El cel, d’un blau esmorteït, entrellucava entre les branques gronxadisses. Observant a través d’una clariana en la part sud del flet, en Frodo albirà tota la vall del Riudargent, que era com una mar d’or rostollenc onejant suaument amb l’oreig.

El matí encara era jove i fresc quan la Germandat tornà a emprendre la marxa, guiada ara per en Hàldir i el seu germà Rúmil.

—Adéu-siau, dolç Nímrodel! —saludà en Légolas.

En Frodo mirà enrere i, d’una llambregada, copsà la lluentor de l’escuma blanca entre els troncs grisencs.

—Adéu-siau —repetí. Li semblà que mai més no tornaria a escoltar un remoreig d’aigua tan bell, combinant eternament les seves innombrables notes en una música que sempre canviava.

Tornaren a agafar el caminoi que continuava vora el marge oest del Riudargent, i durant un bon tram el seguiren cap al sud. Al terra hi havia petjades d’orcs. Aviat, però, en Hàldir tombà per ficar-se per entre els arbres i es detingué a la riba del riu, sota la seva obagor.

—N’hi ha un dels nostres allà, a l’altra banda del riu tot i que potser no el podeu veure —va dir. I va fer un senyal, com un xiulet baix d’un ocell, i des d’un redol d’arbrissons sortí un elf abillat de gris, però amb la caputxa tirada enrere; sota el sol del matí el seu cabell lluïa com l’or. En Hàldir llançà amb molta traça un rodet de corda grisa fins a l’altre cantó de riu, i l’elf l’enxampà i aferrà el cap al tronc d’un arbre pròxim al marge—. El Celèbrant aquí ja és un corrent bastant fort, com veieu —va afegir en Hàldir—, i baixa veloç i profund, i molt fred. Nosaltres mai no ens hi fiquem, tan cap al nord, si no és en cas de necessitat. Però en aquests temps de constant alerta no construïm ponts. Ara us ensenyaré com l’heu de travessar! Seguiu-me!

En Hàldir lligà el seu cap de corda a un altre arbre, després va córrer amb gran agilitat pel damunt, travessant el riu i tornant enrere, com si fos en un camí.

—Jo puc caminar per aquesta corda —va dir en Légolas—, però els altres no tenen aquesta agilitat. Han de nedar?

—No! —respongué en Hàldir—. Tenim dues cordes més. Les lligarem una mica més amunt, una a l’alçària de l’espatlla, i l’altra a mitja alçària, i, si s’hi aferren bé, aquests forasters haurien de ser capaços de travessar si van amb una mica de compte.

Quan aquest pont precari estigué enllestit, la Germandat creuà a l’altra banda, alguns amb molta precaució i lentament, i d’altres amb més facilitat. Dels hòbbits, en Pippin fou qui se’n sortí millor, perquè trepitjava amb seguretat, i camina ràpid, sostenint-se només amb una mà; però va mantenir la vista fixa a l’altra riba i mai no mirà avall. En Sam s’aferrà ben fort, arrossegant sempre els peus, i esguardant les aigues pàl·lides i terbolinades com si fossin una afrau de les muntanyes.

Un cop hagué travessat sense novetat, respirà alleujat.

—Viure per veure!, que solia dir mon pare. Tot i que ho deia pensant en la jardineria, i no en la possibilitat de rostir-se com un ocell, o d’intentar caminar com una aranya. Ni el meu oncle Andy no havia fet mai un número com aquest!

Quan, al cap i a la fi, tota la Germandat quedà reunida a la riba est del Riudargent, els elfs deslligaren les cordes i en feren un parell de rodets. En Rúmil, que havia restat a l’altre marge, enretirà la tercera corda, se la penjà a l’espatlla, i amb un gest de la mà s’allunyà, de retorn cap al Nímrodel, on havia de continuar la vigilància.

—I ara, amics —va dir en Hàldir—, heu entrat al Naith de Lórien o l’Enclavament, com vosaltres diríeu, perquè és la terra que queda, com una punta de llança, entre els braços del Riudargent i l’Ànduin el Gran. No permetem que cap foraster espiï els secrets del Naith. I són comptats aquells que han pogut posar-hi els peus.

»Tal com vam acordar, aquí embenaré els ulls a en Guimli, el nan. Els altres podeu caminar lliures una estona, fins que siguem més a prop dels nostres habitatges, a baix de tot d’Ègladil, al Xamfrà entre les aigües.

A en Guimli aquest acord no li agradà gens ni mica.

—Ho heu convingut sense el meu permís —va dir—. No penso caminar amb els ulls tapats, com un captaire o un presoner. No sóc cap espia. El meu poble no ha tingut mai cap tracte amb cap dels servidors de l’Enemic. Ni hem causat cap dany als elfs. Hi ha tantes possibilitats que us traeixi jo, com que ho faci en Légolas, o qualsevol dels meus companys.

—No dubto de la vostra paraula —va dir en Hàldir—. Però aquesta és la nostra llei. I jo no sóc qui fa les lleis, ni me les puc saltar alegrement. Ja he fet molt permetent que poséssiu els peus a Celèbrant.

En Guimli era tossut. Plantà els peus amb fermesa, ben eixancarrat de cames, i dugué la mà al mànec de la destral.

—Continuaré endavant lliure —va dir— o me’n tornaré i buscaré la meva pròpia terra, on hom sap que sóc persona de paraula, encara que hagi de morir sol a les Terres Salvatges.

—No podeu tornar enrere —va dir en Hàldir amb severitat—. Ara que heu arribat fins aquí, heu de ser dut davant el Senyor i la Senyora. Ells us jutjaran, per retenir-vos o per concedir-vos la llibertat, segons creguin. No podeu tornar a creuar els rius, i, a més, al vostre darrere ara hi han apostats sentinelles secrets que no podríeu passar. Us matarien abans que els veiéssiu.

En Guimli es tragué la destral de la cintura. En Hàldir i els seus companys tibaren llurs arcs.

—Que una plaga s’endugui tots els nans, per caparruts! —va dir en Légolas.

—Si us plau! —va intervenir l’Àragorn—. Si voleu que continuï al cap d’aquesta Germandat, heu de fer el que us demanaré. És dur per a un nan ser l’únic a rebre aquest tracte. Embeneu-nos els ulls a tots, fins i tot a en Légolas. Això serà el millor, encara que el viatge sigui més lent i avorrit.

En Guimli esclafí de sobte a riure.

—Quina trepa de folls semblarem! —va dir—. Com ens haurà de dur, en Hàldir, lligats d’una corda? Em conformo si en Légolas continua també amb els ulls embenats.

—Jo sóc un elf i sóc al país dels meus —protestà en Légolas, enutjant-se ara ell.

—Ara sí que podríem dir: que una plaga s’endugui tots els elfs, per caparruts! —sentencià l’Àragorn—. Tota la Germandat ha de córrer la mateixa sort. Va tapeu-nos els ulls, Hàldir!

—Si no ens dirigiu bé demanaré reparacions per cada caiguda i per cada trepitjada —va dir en Guimli mentre li embenaven els ulls amb un drap.

—No caldrà que reclameu —respongué en Hàldir—. Us conduiré bé, i els camins són llisos i rectes.

—Dissortada follia la d’aquests temps! —va dir en Légolas—. Aquí hi ha tots els enemics de l’únic Enemic, però, tanmateix, hem de caminar amb els ulls embenats, mentre el sol s’enjogassa al bosc sota les fulles d’or!

—Podria semblar follia —va dir en Hàldir—. Però en cap altra cosa es palesa tan clarament el poder del Senyor Fosc com en la separació que divideix tots aquells que encara se li oposen. La veritat, però, és que és tan poca la confiança i la fe que en l’actualitat trobem al món exterior a Lothlórien, a excepció potser de Rivendell, que no volem posar en perill la nostra terra per un excés de confiança. Ara vivim en una illa que es troba entre molts perills, i les nostres mans s’estan avesant més a la corda de l’arc que a les de l’arpa.

»Els rius ens han defensat durant molt de temps, però la seva vigilància ja ha deixat de ser segura; perquè l’Ombra s’ha anat arrossegant cap al nord tot al nostre voltant. Alguns parlen de marxar, però ja sembla massa tard per fer-ho. Les muntanyes a l’oest són cada cop pitjors; cap a l’est les terres són un erm, i formiguegen amb criatures d’en Sàuron; i hom rumoreja que ara no podem passar segurs cap al sud, per Ròhan, i que les boques del Gran Riu estan vigilades per l’Enemic. Encara que poguéssim assolir la costa de la mar, ja no hi trobaríem cap mena de protecció. Hom diu que encara hi ha les rades dels Elfs Antics, però queden molt més cap al nord i cap a l’oest, més enllà de la terra dels mitgerols. Cap a on poden ser és cosa que potser el Senyor i la Senyora sàpiguen, però jo no.

—Almenys ho hauríeu d’endevinar, ara que ens heu vist —va dir en Merry—. Hi ha rades èlfiques a ponent de la meva contrada, La Comarca, on viuen els hòbbits.

—Feliços deuen ser els hòbbits, si viuen prop de les costes de la mar! —exclamà en Hàldir—. Fa molt de temps que cap dels meus no l’ha vista, però encara la recordem a les nostres cançons. Parleu-me d’aquestes rades mentre caminem.

—No puc —va dir en Merry—. Jo no les he vistes mai. Fins ara no havia sortit mai de la meva contrada. I si hagués sabut com era el món exterior, em penso que no hauria tingut prou coratge per abandonar-la.

—Ni tan sols per veure el bell Lothlórien? —demanà en Hàldir—. El món és ple de perills, és cert, i hi ha molts indrets foscos; però continuen existint moltes coses belles, i encara que a totes les terres l’amor es barreja ara amb l’aflicció, potser per això mateix esdevé més gros.

»Entre nosaltres hi ha qui canta que l’Ombra s’enretirarà, i que tornarà la pau. I, tanmateix, jo no crec pas que el món que ens envolta torni a ser mai el que fou en l’antigor, o que la llum del sol torni a ser com fou al principi dels temps. Per als elfs, em sembla, pot resultar, com a molt, una treva, que els permeti d’arribar fins a la mar sense entrebancs, i d’abandonar per sempre la Terra Mitjana. Dissortadament per a Lothlórien, que tant estimo! Haurà de ser una vida pobra, si el màl·lorn no hi creix. Tot i que mai no he sentit a dir a ningú si hi havia o no hi havia màl·lorns a l’altra banda de la Gran Mar.

Mentre xerraven d’aquesta manera, la Germandat anà desfilant lentament pels viaranys del bosc, dirigits per en Hàldir, mentre l’altre elf tancava la comitiva. Notaren que el terra, sota els seus peus, era llis i tou, i després d’una estoneta van caminar-hi amb més llibertat, sense témer cap mal ni cap caiguda. En Frodo, amb els ulls tapats, descobrí que la seva oïda i els altres sentits se li havien aguditzat. Olorava els arbres i l’herbei ja trepitjat, distingia moltes notes diferents entre el fullam que els cobria, i el riu mormolejant més lluny, a la seva dreta, i les veuetes primes i clares dels ocells al cel. I notà el sol que li banyava el rostre i les mans en passar per una clariana.

Al moment de plantar els peus a l’altre costat del Riudargent una estranya sensació s’havia emparat d’ell, una sensació que s’havia anat aprofundint a mesura que s’endinsava en el Naith: li semblava haver creuat un pont del temps i trobar-se en un racó dels Dies de l’Antigor, i estar ara caminant per un món que ja havia deixat d’existir. A Rivendell hi havia més records de les coses antigues; però a Lórien aquestes coses encara vivien en el món quotidià. Allí havien vist el mal o n’havien sentit a parlar; coneixien l’aflicció, els elfs temien el món exterior i en desconfiaven: els llops udolaven als confins del bosc: però damunt la terra de Lórien no hi planava cap ombra.

Durant tot aquell dia la Germandat continuà avançant, fins que sentiren la frescor de cap al tard i escoltaren el vent primerenc del crepuscle xiuxiuejant entre el fullam dens. Després descansaren i dormiren a terra sense cap temença, perquè els guies no els van permetre de destapar-se els ulls, i eren incapaços d’enfilar-se als arbres. L’endemà al matí continuaren la marxa, caminant sense presses. A migdia van aturar-se i en Frodo notà que eren sota un sol resplendent. De sobte sentí el so de moltes veus al seu voltant.

Un exèrcit d’elfs se’ls havia atansat silenciosament: es dirigien a corre-cuita cap als confins del nord a fi de defensar les fronteres de qualsevol atac des de Mòria; i duien notícies fresques, algunes de les quals els foren comunicades per en Hàldir. Els orcs intrusos havien estat vençuts i pràcticament anorreats; els supervivents havien fugit cap a l’oest, vers les muntanyes, i els elfs els perseguien. També havia estat vista una estranya criatura, que corria amb l’esquena encorbada, i amb les mans prop del sòl, com una bèstia però que no acabava de tenir forma de bèstia. Se’ls havia escapolit, i no li havien disparat, perquè no sabien si era bona o dolenta, i havia desaparegut cap al sud, seguint el Riudargent.

—I també —va dir en Hàldir— em porten un missatge del Senyor i de la Senyora dels Galàdhrim. Podeu caminar lliurement, fins i tot el nan Guimli. Sembla que la Senyora sap qui i què és cada membre de la Germandat. És possible que hagin arribat nous missatges de Rivendell.

I en primer lloc va treure la bena dels ulls d’en Guimli.

—Perdoneu-me! —va dir, fent una reverència—. Mireu-nos ara amb ulls d’amic! Mireu i complagueu-vos, perquè sou el primer nan que admira els arbres del Naith de Lórien des de l’època de Durin!

Quan els ulls d’en Frodo foren, al seu torn, desembenats, alçà la mirada i hagué de contenir l’alè. Es trobaven al bell mig d’un espai obert. A l’esquerra hi tenien un monticle verd, cobert d’una herba tan tofuda i verda com la primavera dels Dies de l’Antigor. A sobre, com en una doble corona, hi creixien dues rotllanes d’arbres: els de l’exterior tenien l’escorça blanca com la neu, i no tenien fulles però eren bellíssims en la seva ben formada nuesa; la rotllana interior era formada per màl·lorns de gran alçària, encara coberts d’un or pàl·lid. Ben amunt, entre les branques d’un arbre alterós que sobresortia al centre de tota la resta, destacava un flet blanc. Al peu dels arbres i tot al voltant dels pujolars verds, l’herba era sembrada de floretes daurades en forma d’estels. Entre aquestes, capcinejant damunt les tiges esveltes, hi havia d’altres flors, blanques i d’un verd tenuíssim: resplendien com una calitja entre la intensa coloració de l’herbei. Dalt de tot el cel era molt blau, i el sol tardorenc brillava al monticle i projectava llargues ombres verdoses sota els arbres.

—Contempleu! Sou a Cerin Àmroth —va dir en Hàldir—. Aquest és el cor de l’antic reialme tal com era fa molt de temps i aquest és el monticle d’Àmroth, on en dies més feliços es dreçava la seva gran casa. Aquí, fins i tot a l’hivern, es baden les flors en l’herba immarcescible: la groga élanor, i el pàl·lid níphredil. Aquí restarem una mica, i arribarem a la ciutat dels Galàdhrim aquest vespre.

Els altres es van deixar caure damunt l’herba fragant, però en Frodo va romandre dempeus, desorientat encara per aquella meravella. Li semblava haver travessat un alt finestral que donava a un món perdut. Hi resplendia una llum per a la qual la seva llengua no tenia paraules. Tot el que veia era ben conformat, però les formes semblaven, al mateix temps, ben fetes, com si haguessin estat concebudes i dibuixades per primer cop en el moment que li havien destapat els ulls, i antiquíssimes, com si sempre haguessin existit. No veia altres colors que els que ja coneixia, daurat i blanc i verd i blau, però eren frescs i intensíssims, com si en aquell moment els hagués vist per primer cop i hagués creat per a ells noms nous i esbalaïdors. Allí, a l’hivern, el cor no podia plànyer-se tot esperant l’estiu o la primavera. No es veia taca, ni malaltia, ni deformitat en res del que creixia damunt la terra. La terra de Lórien no coneixia màcula.

Es girà i s’adonà que en Sam es trobava ara al seu costat, esguardant al voltant amb expressió de perplexitat, bo i fregant-se els ulls, com si no estigués segur d’estar despert.

—És el sol i fa un dia ben brillant, com hi ha món —va dir—. Pensava que als elfs només els agradaven la lluna i els estels; però això és més èlfic que qualsevol altra cosa de què jo hagi sentit a parlar. Em sento com si estigués dintre una cançó, si entén el que vull dir.

En Hàldir els observà, i realment semblà copsar tant el sentit de les seves paraules com dels seus pensaments. I somrigué.

—Sentiu el poder de la Senyora dels Galàdhrim —va dir—. Us plauria de pujar amb mi al Cerin Àmroth?

El seguiren mentre petjava suaument el pendent cobert d’herba. A en Frodo, tot i que caminava i respirava, i que tenia al voltant fulles i flors vives i que es bressolaven amb el mateix airet fresquívol que li acaronava la cara, li feia l’efecte de trobar-se en una terra fora del temps, que no es marcia, ni canviava, ni queia en l’oblit. Quan hagués marxat i tornat a sortir al món exterior, en Frodo, el rodamón de La Comarca, continuaria caminant allí, damunt aquella herba, entre l’élanor i el níphredil del bell Lothlórien.

Es ficaren a la rotllana d’arbres blanquinosos. En aquell mateix moment el vent meridional bufà damunt Cerin Àmroth i sospirà entre les branques. En Frodo va romandre immòbil, escoltant en la distància grans mars damunt platges que feia molt de temps que ja havien estat escombrades pel corrent, i el xiscle d’aus marines que ja havien desaparegut de la terra.

En Hàldir havia continuat endavant i ara ja s’enfilava cap a dalt de tot del flet. Mentre en Frodo es disposava a seguir-lo, posà la mà sobre l’arbre que hi havia al costat de l’escala: fins aleshores mai no s’havia sentit tan sobtadament i intensament impressionat pel contacte i per la textura la pell d’un arbre i de la seva vida interna. Se sentí complagut per la fusta i pel seu tacte, però no pas com a llenyataire ni com a fuster: el que el delitava era la mateixa realitat viva de l’arbre.

Quan finalment arribà a la cimalada de la plataforma, en Hàldir l’agafà de la mà i el féu mirar cap al sud.

—Mireu primer cap aquí! —va dir.



En Frodo esguardà i va veure, encara a una certa distància, un turó amb molts arbres esponerosos; o una ciutat de torres verdes: no podia decidir quina de les dues coses. Li semblà que era d’allí que irradiava el poder i la llum que mantenia la terra en aquell bransoleig. Tot d’una desitjà poder ser un ocell per volar i descansar en aquella ciutat verda. Després fità cap a l’est i va veure tota la terra de Lórien fins als límits de la lluentor apagada de l’Ànduin, el Gran Riu. Alçà la mirada cap a l’altre marge del riu, i tota la llum s’esfumà, i es tornà a trobar al món que coneixia. Després del riu, la terra semblava planera i buida, sense formes i vaga, fins que, molt lluny, es tornava a elevar com una muralla, fosca i atemoridora. El sol que hi havia a Lothlórien no tenia poder per il·luminar l’ombra d’aquella altitud distant.

—Cap allí queda l’espessorall del sud del Bosc Llobregós —va dir en Hàldir—. Està envoltat d’un bosc d’avets foscos, on els arbres pugnen els uns contra els altres i les seves branques es marceixen i podreixen. Al mig, en un cim de pedra, s’aixeca Dol Guldur, on l’Enemic ocult tingué durant molt de temps la seva residència. Temem que ara deu tornar a estar habitat, i amb un poder que multiplica aquell antic. Darrerament s’hi veu sovint un núvol negre que plana al damunt. Des d’aquest lloc encimat podeu veure els dos poders que s’oposen, i que ara lluiten constantment amb el pensament, però encara que la llum percep clarament el cor mateix de les tenebres, el seu secret encara no ha estat descobert. De moment.

I, amb aquests mots, es girà i baixà veloçment del flet, i en Frodo i en Sam el seguiren.

Al peu del monticle en Frodo trobà l’Àragorn, que estava quiet i callat com un arbre; però a la mà hi tenia una floreta daurada d’élanor i hi havia una llum especial a la seva mirada. Estava absorbit per algun bell record; i, mentre en Frodo el contemplà, s’adonà que en Gambús recordava coses que havien ocorregut en aquell mateix indret. Els anys tristos havien marxat del seu rostre, i semblava vestit de blanc, un jove senyor, alt i formós; i pronunciava mots en llengua èlfica dirigits a algú que en Frodo no podia veure.

—Arwen vanimelda, namarië! —va dir, i després sospirà profundament, i sortí dels seus pensaments i mirà en Frodo, i li somrigué—. Aquest és el cor del reialme èlfic a la terra, i aquí restarà per sempre el meu cor, llevat que existeixi una llum més enllà dels foscos camins que encara hem de recórrer, vós i jo. Veniu amb mi!

I agafant en Frodo de la mà, abandonà el monticle de Cerin Àmroth, on no havia de tornar mai més com a home vivent.





Capítol VII

EL MIRALL DE NA GALÀDRIEL


Quan tornaren a posar-se en camí, el sol s’ocultava darrere les muntanyes i les ombres s’aprofundien als boscos. Els camins penetraven ara per redols arbrats on el capvespre ja s’havia instal·lat. La nit s’espessia sota els arbres a mesura que caminaven, i els elfs destapaven llurs fanalets d’argent.

Tot d’una tornaren a sortir en terreny obert i es trobaren sota el cel pàl·lid del crepuscle pigat per alguns dels primers estels. Al davant tenien un gran espai sense arbres que descrivia un cercle considerable i que es corbava cap a totes dues bandes. Després hi havia un fossat profund que es perdia en la suau penombra, però l’herba de la seva vora era verda, com si encara resplendís en honor del sol que s’acabava d’ocultar. Al costat més llunyà s’aixecava fins a una gran alçària una murada verda que encerclava un turó verd, curull de màl·lorns més alts que qualsevol dels que havien vist durant tot el trajecte. Era impossible d’endevinar-ne l’alçària, però es dreçaven en el capvespre com torres vivents. En llurs branques amb molts de pisos, i entre les seves fulles que no paraven de moure’s, fulgien incomptables llumenetes, verdes i daurades i platejades. En Hàldir es girà vers la Germandat.

—Benvinguts a Caras Galàdhon! —els va dir—. Aquesta és la ciutat dels Galàdhrim on viuen el Senyor Cèleborn i Na Galàdriel, la Senyora de Lórien. Però no podem entrar per aquí, perquè les portes no miren cap al nord. Hem de fer la volta fins al costat sud, i el camí no és curt, perquè és una gran ciutat.

Hi havia una carretera pavimentada amb llambordes blanques que discorria per la part exterior del fossat. La seguiren en direcció a ponent, amb la ciutat sempre alçant-se com un núvol verd a la seva esquerra; i com més s’accentuava la nit, més eren les lluminàries que s’encenien, fins que tot el turó semblà encès amb milers d’estels. Finalment assoliren un pont blanc i, en creuar-lo, toparen amb les grans portes de la ciutat: eren orientades al sud-oest, situades als extrems de la murada que encerclava la ciutat i que s’unia en aquell punt, i eren altes i fortes, i enllumenades amb molts fanals.

En Hàldir trucà i parlà, i les portes s’obriren sense soroll, però en Frodo no pogué destriar cap signe de guàrdies. Els viatgers hi entraren i les portes tornaren a tancar-se darrere seu. Es trobaven en una llarga avinguda, entre els dos extrems de la murada; la van travessar ràpidament i entraren a la Ciutat dels Arbres. No eren capaços de veure ningú, ni de sentir trepig de peus pels carrers; però els arribaven moltes veus, al seu voltant, i per damunt els seus caps. Molt lluny, dalt de tot del turó, sentien un so melodiós que sortia del cim i queia com un plugim suau sobre les fulles.

Seguiren molts de camins i pujaren moltes escales, fins que arribaren als indrets més alts i van veure, al seu davant, enmig d’una espaiosa estesa de gespa, una font centellejant. Era il·luminada per fanals de plata que penjaven de les branques dels arbres, i l’aigua queia en un safareig d’argent, d’on brollava un rierol blanc. Cap a la banda sud del clap de gespa hi havia el més imposant de tots els arbres; la soca era enorme, suau, i refulgia com seda grisa, i s’enlairava sense entrebancs fins que les primeres branques, molt amunt, estenien els seus grans membres sota obagosos núvols de fulles. Al costat del tronc penjava una escala blanca i ampla, i al seu peu hi havia asseguts tres elfs. Quan els viatgers s’hi atansaren es posaren ràpidament dempeus, i en Frodo veié que eren alts i que anaven vestits amb cotes de malla grises, i que de les espatlles els penjava una llarga capa blanca.

—Aquí resideixen en En Cèleborn i Na Galàdriel —va dir en Hàldir—. I desitgen que pugeu a parlar amb ells.

Un dels guardians èlfics tocà aleshores una nota clara en un petit corn que fou contestada tres cops des de dalt.

—Pujaré jo primer —va dir en Hàldir—. Que Frodo em segueixi amb en Légolas. La resta podeu pujar en l’ordre que vulgueu, però aquells que no estigueu avesats a aquestes escales podeu descansar a mig camí.

Mentre pujaven a poc a poc, en Frodo passà molts flets: alguns en un costat, d’altres a l’oposat, i alguns d’instal·lats al costat del tronc de l’arbre, de manera que l’escala hi passava a través. A una gran altura per sobre el terra arribaren a un espaiós talan, com la coberta d’un gran vaixell. Allà hi havia construïda una casa, tan grossa que gairebé hauria servit com una de les sales dels homes de la terra. En Frodo hi entrà darrere en Hàldir, i va descobrir que es trobava en una cambra de forma ovalada, pel mig de la qual creixia el tronc del gran màl·lorn, ara ja molt a prop de la seva copa, i, tanmateix, oferint encara una columna d’amplària notable.

La cambra era inundada per una llum suau; les seves parets eren verdes i platejades, i el sostre daurat. Hi havia molts elfs asseguts. En dos setials, i sota el tronc de l’arbre, cobricelats pel brancam vivent, seien, de costat, En Cèleborn i Na Galàdriel. Van alçar-se a fi de donar la benvinguda als seus convidats, segons el costum dels elfs, fins i tot d’aquells que eren considerats reis poderosos. Eren molt alts i la Senyora no ho era menys que el Senyor; i tenien aspecte seriós i bell. Anaven totalment vestits de blanc; i el cabell de la Senyora era d’un or fosc, i el del Senyor Cèleborn era argentat, llarg i brillant, però no oferien cap mostra d’edat, si no era en la profunditat dels seus ulls, perquè llur mirada era intensa com llances sota la llum dels estels i, tot i així, profunda com pous sadolls de records.

En Hàldir conduí en Frodo davant seu i el Senyor li donà la benvinguda en la seva pròpia llengua. La Senyora Galàdriel no va dir res però fità intensament el seu rostre.

—Seieu ara al costat del meu setial, Frodo de La Comarca! —va dir En Cèleborn—. Quan hagi arribat tothom ja parlarem tots dos.

Saludà amablement cadascun dels viatgers, i els anomenà pel seu nom a mesura que entraven.

—Benvingut, Àragorn, fill d’Àrathorn! —va dir—. Fa vuit i trenta anys del món exterior d’ençà que vinguéreu en aquesta terra; i aquests anys us han solcat amb el seu rastre. Però el final s’acosta, sigui com sigui. Aquí podreu descansar de les vostres responsabilitats durant algun temps!

—Benvingut, fill de Thrànduil! Llàstima que siguin tan poques les ocasions en què la meva gent viatja d’aquí fins al nord.

—Benvingut Guimli, fill de Gloin! Fa realment molt de temps que no hem vist a Caras Galàdhon algú de l’estirp d’en Durin. Avui, però, hem trencat la nostra llarga llei. Que això serveixi per indicar que, tot i que el món està ara enfosquit, s’atansen dies millors, i que es renovarà l’amistat entre els nostres pobles.

En Guimli li féu una gran reverència.

Quan tots els convidats es trobaren asseguts davant el seu setial, el Senyor els tornà a observar.

—Aquí en compto vuit —va dir—. I eren nou els que es posaren en camí: o això digueren els missatgers. Potser hi ha hagut algun canvi del Consell del qual no hem estat informats. N’Élrond és molt lluny, i la foscor s’espesseeix entre nosaltres, i durant tot aquest any les ombres no han fet més que créixer.

—No, el Consell no ha canviat —va dir la Senyora Galàdriel, bo i parlant per primera vegada. La seva veu era clara i musical, però més baixa que la de la majoria de les dones—. En Gàndalf el Gris es posà en camí amb la Germandat, però no ha traspassat els confins d’aquesta terra. Ara podeu dir-nos on és, perquè he desitjat moltíssim tornar a parlar amb ell. Però no el puc veure de lluny, llevat que passi d’aquest costat de Lothlórien: hi ha una boira grisa que l’envolta, i els camins dels seus peus i de la seva ment em resten ocults.

—Ai las! —va dir l’Àragorn—. En Gàndalf el Gris va caure a l’ombra. Restà a Mòria i no se n’escapà.

En escoltar aquests mots tots els elfs es lamentaren en veu alta, pel dolor i la sorpresa de la notícia.

—Males notícies són aquestes —digué En Cèleborn—. Les més dolentes que s’han escoltat aquí en molts anys plens de notícies doloroses —i es girà envers en Hàldir—. Per què no m’havíeu dit res d’això abans? —demanà en la llengua èlfica.

—No hem parlat amb en Hàldir de les nostres fortunes ni de la nostra missió —explicà en Légolas—. Al començament estàvem cansats i el perill venia massa a prop al darrere, i després gairebé hem oblidat la nostra aflicció per uns moments, caminant alegrement pels bells camins de Lórien.

—Però el nostre dolor és enorme i no té cap remei —va dir en Frodo—. En Gàndalf era el nostre guia, i fou ell qui ens conduí a través de Mòria; i quan la nostra fugida ja semblava impossible, ell ens salvà, però va caure.

—Expliqueu-nos-ho tot fil per randa! —demanà En Cèleborn.

Aleshores l’Àragorn explicà tot el que s’era esdevingut a la collada del Caradhras, i durant els dies que seguiren, i parlà d’en Balin i del seu llibre, i de la lluita a la Cambra de Mazàrbul, i del foc, i del pont estretíssim, i de l’aparició del Terror.

—Semblava un mal sortit del Món Antic, com mai no n’he vist cap altre —va dir l’Àragorn—. Era al mateix temps una ombra i una flama, fort i ominós.

—Era el Bàlrog de Mórgoth —va dir en Légolas—, la fatalitat més mortífera de totes les fatalitats èlfiques, exceptuant Aquella que seu a la Torre Fosca.

—És veritat, damunt aquell pont hi vaig veure el que aterreix els nostres somnis més paorosos, hi vaig veure la Fatalitat de Durin —va dir en Guimli en veu baixa, amb l’espant reflectit a la mirada.

—Dissortats! —va fer En Cèleborn—. Fa temps que temíem que sota el Caradhras hi hagués un terror adormit. Però si hagués sabut que els nans havien tornat a despertar aquest terror a Mòria, us hauria prohibit passar per les fronteres del nord, a vós i a tots els que us acompanyaven. I si fos possible, hom diria que finalment en Gàndalf passà de la saviesa a la follia, ficant-se a la xarxa de Mòria quan no calia.

—Em sembla precipitat parlar d’aquesta manera —va dir Na Galàdriel amb severitat—. En vida, cap de les empreses d’en Gàndalf no fou injustificada. Els que el seguien no coneixien el seu pensament i no podem informar-nos de totes les seves intencions. Fos quin fos el destí del guia, els seus seguidors no en tenen cap mena de culpa. No te n’has de penedir, d’haver donat la benvinguda al nan. Si la teva gent hagués viscut exiliada molt de temps ben lluny de Lothlórien, quin dels Galàdhrim, inclòs En Cèleborn el Savi, hauria passat a prop i no hauria desitjat contemplar la seva antiga pàtria, encara que s’hagués convertit en un catau de dracs?

»Fosca és l’aigua del Kheled-zâram, i fredes són les fonts del Kibil-nala, i formosos eren els salons de columnes de Khazad-dûm als Dies de l’Antigor abans que poderosos reis caiguessin sota la pedra.

Na Galàdriel mirà cap a en Guimli, que seia amb el front arrufat i trist, i li somrigué. I el nan, en sentir els noms pronunciats en la seva antiga llengua, alçà la mirada i es trobà amb els seus ulls, i de cop li semblà que mirava el cor d’un enemic i que hi trobava comprensió i amor. El seu rostre mostrà el seu astorament, i després va somriure com a resposta.

S’incorporà amb feixugesa i féu una reverència a l’estil nanenc, tot dient:

—Però més formosa encara és la terra viva de Lórien, i la Senyora Galàdriel brilla més alta que totes les joies ocultes sota la terra!

Es produí un silenci. I, finalment, En Cèleborn tornà a parlar.

—No sabia que us trobéssiu en un tràngol tan difícil —va dir—. Que en Guimli oblidi la duresa de les meves paraules: he parlat amb el cor torbat. Faré el que pugui per ajudar-vos, cadascú segons els seus desigs i necessitats, i de manera especial aquell de la gent menuda que ha de suportar la càrrega.

—Coneixem la vostra missió —digué Na Galàdriel, esguardant en Frodo—. Però aquí no en parlarem de manera més oberta. I tanmateix, segurament no serà debades que hàgiu vingut en aquesta terra a la recerca d’ajut, com era, ben clarament, intenció d’en Gàndalf. Perquè el Senyor dels Galàdhrim és tingut pel més savi dels elfs de la Terra Mitjana, i atorga presents que ni els reis no poden fer. Ha viscut a l’oest des dels dies de l’alba, i jo he viscut amb ell durant anys fora de tot compte, perquè vaig travessar les muntanyes abans de la caiguda de Nargòthrond o Góndolin, i junts, durant edats senceres del món, hem combatut la llarga derrota.

»Vaig ser jo qui per primera vegada convocà el Consell Blanc, i si les meves intencions no haguessin sortit malparades, hauria estat en Gàndalf el Gris qui l’hauria governat, i potser aleshores les coses haurien anat d’una altra manera. Però, fins i tot ara, encara queda esperança. No us aconsellaré dient feu això o feu allò. Perquè jo no puc ajudar a fer ni a deixar de fer, ni a elegir entre un camí o un altre; sinó només a saber el que és i el que era i, en part també, el que serà. Però sí que us puc dir una cosa: la vostra missió penja d’un fil. Només que us en desvieu una miqueta, fracassarà, i serà la ruïna de tots. Però mentre tota la Germandat sigui fidel continuarà existint esperança.

I, amb aquests mots, els mirà fit a fit i en silenci, tot concentrant-se, per torn, en cadascun d’ells. Ningú, excepte en Légolas i l’Àragorn, no pogué sostenir gaire temps la seva mirada. En Sam envermellí de seguida i abaixà el cap.

Per fi la Senyora Galàdriel deixà de mirar-los i somrigué.

—No permeteu que els vostres cors estiguin consirosos —els va dir—. Aquesta nit podreu dormir en pau.

I aleshores tots sospiraren i se sentiren sobtadament cansats, com algú que ha estat interrogat molt a fons i molt de temps, tot i que cap paraula no havia estat dita públicament.

—Podeu anar-vos-en! —va dir En Cèleborn—. Esteu rendits per la pena i els esforços. Encara que la vostra Missió no ens afecta directament, tindreu refugi en aquesta ciutat fins que estigueu guarits i recuperats. Ara podeu descansar i, durant algun temps, no tornarem a parlar del camí que teniu al davant.

Aquella nit la Germandat dormí a terra, amb gran satisfacció per part dels hòbbits. Els elfs els van preparar un pavelló entre els arbres, prop de la font, i hi instal·laren uns llitets ben flonjos; després, bo i dirigint-los mots de pau amb les seves belles veus èlfiques, els deixaren sols. Durant una estona els viatgers parlaren de la nit anterior, passada damunt els arbres, i del viatge durant el dia, i del Senyor i de la Senyora; perquè encara no tenien forces per mirar més enrere.

—Per què t’has enrojolat tant, Sam? —li digué en Pippin—. No has resistit gaire. Tothom pensarà que et sents culpable d’alguna cosa. Espero que no sigui res pitjor que una malvada conxorxa per apoderar-te d’una de les meves flassades.

—Mai no faria una cosa semblant —va respondre en Sam, que no estava per bromes—. I si ho vol saber, em sentia com si no dugués res a sobre, i no m’ha agradat. Em semblava que em mirava per dintre i que em preguntava què faria si ella em donés l’oportunitat de tornar d’una revolada a casa, a la Comarca, fins a un bon cauet amb… amb una mica de jardí per a mi tot sol.

—És curiós —va dir en Merry—. És pràcticament el mateix que jo he sentit; només que…, tant se val, em penso que de moment no cal que digui res més —afegí, poruc.

Segons semblava tots havien tingut una impressió similar: tots havien sentit que els oferia elegir entre una ombra plena de terrors, que era el que els esperava al davant, o alguna altra cosa que cadascú desitjava en gran manera. L’elecció era ben clara davant de cada ment, i per assolir-la no calia fer més que abandonar el camí i deixar aquella Missió i la guerra contra en Sàuron a les mans d’altri.

—I a mi m’ha semblat que —va dir en Guimli—, elegís el que elegís, ella ho mantindria en secret i jo seria l’únic que ho sabria.

—A mi m’ha semblat una cosa massa estranya —va dir en Bóromir—. Potser només era una prova, i ha pensat que llegia nostros pensaments amb tota sa millor intenció; però jo gairebé diria que mos temptava, i que mos oferia coses que feia veure que ella podia atorgar. No cal dir que m’he negat a escoltar-la. Els homes de Minas Tirith saben mantenir llur paraula.

Però en Bóromir no explicà què era el que creia que la Senyora li havia ofert.

En Frodo, per la seva part, no volgué parlar, tot i que en Bóromir li va fer moltes preguntes.

—Us ha estat mirant més que a ningú, Portador de l’Anell —va dir-li.

—Sí —acceptà en Frodo—; però les coses que m’hagin pogut venir al cap penso guardar-les allí.

—Molt bé, però aneu amb compte! —va dir en Bóromir—. Jo no me’n refiaria gaire, d’aquesta Senyora èlfica i de ses intencions.

—No parleu malament de la Senyora Galàdriel! —va dir l’Àragorn en to greu—. No sabeu el que us dieu. El mal no existeix en ella ni en aquesta terra, llevat que algú el porti a dins des de fora. I qui estigui en aquest cas, que es guardi! Pel que fa a aquesta nit penso dormir sense temences per primera vegada d’ençà que abandonàrem Rivendell. I penso dormir com un soc, perdoneu doncs el meu enuig! Tinc el cos i l’esperit rendits —i es deixà caure al llit i de seguida es va quedar profundament adormit.

Els altres no trigaren a fer el mateix, i ni cap so ni cap somni no torbà llur descans. En despertar, descobriren que la llum del dia ja s’estenia per la gespa davant el pavelló, i que la font brollava i queia brillant sota el sol.

Van romandre a Lothlórien uns quants dies, si més no pel que foren capaços de comptar o de recordar. Tot el temps que hi restaren el sol brillà molt clar, a excepció d’alguns moments de pluja suau, que passava deixant totes les coses fresquívoles i netes. L’aire hi era refrescant i suau, com si fossin al començament de la primavera, tot i que al seu voltant advertien la serenor profunda i reflexiva de l’hivern. Els semblava que no feien gaire cosa més que menjar i beure i descansar, o passejar entre els arbres; i amb allò en tenien prou.

No havien tornat a veure el Senyor o la Senyora, i no enraonaven gaire amb els elfs, perquè n’hi havia pocs que sabessin o que volguessin emprar la llengua comuna. En Hàldir s’havia acomiadat d’ells per tornar cap als confins del nord, on ara havien establert una gran vigilància a causa de les notícies que la Germandat havia dut de Mòria. En Légolas passava una gran part del temps entre els Galàdhrim, i després de la primera nit ja no dormí amb els altres companys, tot i que tornà per menjar i passejar amb ells. Moltes vegades sortia amb en Guimli i se n’anaven tots dos plegats per aquella contrada, i els altres es meravellaven d’aquest canvi.

Ara, quan els companys seien o passejaven junts, parlaven d’en Gàndalf, i tot el que cadascú havia sabut o vist en ell esdevingué més clar en llurs ments. A mesura que superaven el dolor i el cansament corporal, la pena per la seva pèrdua esdevenia més intensa. Sovint sentien, prop d’ells, veus èlfiques que cantaven, i sabien que feien cançons de plany per la seva caiguda, perquè sentien el seu nom entre els mots dolços i tristos que no podien comprendre.

Mithràndir, Mithràndir, cantaven els elfs, Oh Pelegrí Gris! Perquè aquest era el nom amb què els abellia anomenar-lo. Si en Légolas era amb la colla, però, no volia traduir-los les cançons perquè deia que no en tenia l’habilitat, i que per a ell el dolor encara era massa pròxim, i que el movia més a les llàgrimes que no pas a les cançons.

En Frodo fou qui primer traduí la seva aflicció en paraules vacil·lants. Era rar que se li acudís de fer una cançoneta o un vers; fins i tot a Rivendell havia escoltat però mai no havia cantat, tot i que tenia la memòria plena de coses que d’altres havien fet abans que ell. Ara, però, a Lórien, assegut vora el brollador, i escoltant al seu voltant les veus dels elfs, el seu pensament va prendre la forma d’una cançó que a ell li semblava bonica, però quan intentà de repetir-la a en Sam, només li’n sortiren retalls, descolorits com un manyoc de fulles marcides.


Quan a La Comarca el capvespre esdevenia gris,

les seves passes al turó escoltava;

abans de l’alba, però, solia marxar

sense dir mot, en un dels seus llargs viatges.

De les Terres Salvatges a la costa de ponent,

de l’erm del nord al turó del sud,

per caus de dracs i boscos obaguencs

i portes ocultes passava a voluntat.

Amb nans i hòbbits, homes i elfs,

amb gent mortal o immortal,

amb ocell de l’arbre, o bèstia del cau,

llurs llengües secretes parlava igual.

Espasa mortal, mà guaridora,

esquena corbada per gran feixuguesa;

veu de trompeta, teia cremadora,

pelegrí cansat per la via malmesa.

Senyor del seny, en tron assegut,

prest a la ira, ràpid al riure,

vell home del capell boterut

recolzat en una vara espinosa.

El pont, ell sol defensà,

el Foc i l’Ombra desafià;

la seva vara la pedra trencà,

a Khazad-dûm son seny finà.



—Vaja, aviat superarà el senyor Bilbo! —va dir en Sam.

—No, em sembla que no —respongué en Frodo—. Però, de moment, no ho sé fer millor.

—Miri, senyor Frodo, si s’hi torna a posar, espero que digui alguna cosa sobre els seus focs artificials —va dir en Sam—. Com per exemple:


Els seus coets, els més bells i formosos,

tots ells esclat d’estels blaus i verdosos,

gran espetec i d’or un fi plugim

esfullant-se com flors en poncellim.



»Tot i que això no els arriba ni a la sola de la sabata.

—No, em penso que t’ho deixaré a tu, Sam. O potser a en Bilbo. Però…, bé. No vull parlar-ne més, per ara. No suporto la idea d’haver-li-ho de dir.

Un dia, cap al tard, en Frodo i en Sam passejaven a la fresca del crepuscle. Ambdós es tornaven a sentir inquiets. En Frodo havia sentit, tot de sobte, l’ombra de la partença: d’alguna manera sabia que el moment en què hauria de deixar Lothlórien era molt pròxim.

—Què en penses, ara, dels elfs, Sam? —li preguntà—. Ja t’ho vaig preguntar una altra vegada, i sembla que faci moltíssim temps, però des d’aleshores els has pogut conèixer millor.

—I tant que els he conegut! —va fer en Sam—. I diria que hi ha elfs i elfs. Tots són prou èlfics, però no tots són iguals. Ara bé, aquesta gent no són rodamóns ni vagarejants, i s’assemblen una mica més a nosaltres: sembla que el seu lloc de debò és aquí, més encara que els hòbbits a La Comarca. Si són ells que han fet aquesta terra, o aquesta terra que els ha fets a ells, això ja no ho sé, si entén el que vull dir. La tranquil·litat que s’hi respira és una meravella. Sembla que no passi res i sembla que ningú no vulgui que hi passi res. I si hi ha alguna cosa màgica deu ser al fons del fons, on jo ja no hi puc tocar, per dir-ho d’alguna manera.

—Però pots veure-ho i sentir-ho pertot arreu —va dir en Frodo.

—Sí —prosseguí en Sam—, no es veu pas ningú que hi faci res. No hi ha focs artificials com els que solia fer el pobre Gàndalf. Em pregunto per què no veiem mai el Senyor i la Senyora, aquests dies. Estic convençut que ella pot fer algunes coses increïbles, si s’hi posa. M’agradaria tant de poder veure una miqueta de màgia èlfica, senyor Frodo!

—Doncs a mi no —replicà—. Ja estic content. I no enyoro els focs artificials d’en Gàndalf, sinó aquelles celles espesses, el seu tarannà rampellut i la seva veu.

—Té raó —corroborà en Sam—. I no cregui que és que hi trobo pegues. Sempre he volgut veure una mica de màgia com la que surt a les contalles antigues, però mai no havia sentit a parlar d’una terra més bona que aquesta. És com ser a casa i de vacances al mateix temps, si entén el que vull dir. No vull anar-me’n. Però, al mateix temps, em comença a fer l’efecte que, si hem d’anar-nos-en, val més que enllestim aviat.

»“La feina que triga més a acabar-se és la que mai no es comença”, com solia dir el vell de casa. I em penso que aquesta gent no poden fer gran cosa més per ajudar-nos, amb màgia o sense. Em sembla que quan de debò planyerem la desaparició d’en Gàndalf serà quan deixem aquesta terra.

—Tens tota la raó del món, Sam —va dir en Frodo—. Però espero amb moltes ganes que abans de marxar puguem tornar a veure la Senyora dels elfs.

Mentre deien aquestes paraules, van veure, com en resposta a la seva petició, la Senyora Galàdriel que se’ls atansava. Venia sota els arbres, alta i blanca i bella. No pronuncià cap paraula, però els va fer senyals que s’hi apropessin.

Féu mitja volta i els menà cap al vessant sud del turó de Caras Galàdhon, i travessaren una alta bardissa verda tot entrant en un jardí tancat. No hi creixien arbres i quedava obert al cel. L’estel vespral ja havia aparegut i lluïa amb un foc blanquinós damunt els boscos de ponent. La Senyora baixà un llarg tram d’esglaons cap a una fondalada profunda i verda, a través de la qual corria un rierol argentat i brogidor que brollava d’una font al turó. Al capdavall, sobre un pedestal baix, esculpit com un arbre amb branques, hi havia un receptacle d’argent, espaiós i som, i al costat hi havia un rentamans de plata.

Na Galàdriel omplí el receptacle amb aigua del rierol fins a dalt de tot, i hi alenà al damunt, i quan l’aigua tornà a aquietar-se, parlà.

—Aquí teniu el Mirall de Na Galàdriel —va dir—. Us he portat aquí perquè hi pugueu mirar, si ho desitgeu.

L’aire era molt quiet, i la coma era fosca, i la Senyora èlfica, al costat d’en Frodo, era alta i pàl·lida.

—Què hi hem de buscar, i què hi veurem? —demanà en Frodo, amb temor reverencial.

—Hi ha moltes coses que puc fer que el Mirall reveli —respongué—, i a alguns els puc mostrar el que volen veure. Però el Mirall també mostra coses que hom no li demana, i aquestes sovint són més estranyes i més profitoses que les coses que desitgem saber. Què hi veureu, si deixeu que el Mirall treballi lliurement, és quelcom que no us puc dir. Perquè revela coses que foren i coses que són, i coses que encara poden ser. Però quina de totes tres veu el qui hi mira, és cosa que no sempre saben dir ni els més savis. Voleu mirar-hi?

En Frodo no va respondre.

—I vós? —digué ella, girant-se cap a en Sam—. Perquè això és el que la vostra gent anomenaria màgia, suposo: tot i que no entenc gaire bé el que volen dir; perquè també semblen emprar el mateix mot per als enganys de l’Enemic. Aquesta, però, si així ho voleu, és la màgia de Na Galàdriel. No heu dit que volíeu veure la màgia dels elfs?

—És cert —va dir en Sam, estremint-se un xic entre el temor i la curiositat—. Hi faré un cop d’ull, Senyora, si no li sap greu. I no m’importaria fer un cop d’ull al que passa a casa —va dir, fent un apart, a en Frodo—. Em sembla que fa moltíssim temps que en sóc fora. Aquí, però, en el millor dels casos, només hi veuré els estels, o alguna cosa que no entendré.

—En el millor dels casos —repetí la Senyora Galàdriel amb un riure amable—. Veniu, podeu mirar i veure el que hi hàgiu de veure. No toquéssiu l’aigua!

En Sam s’enfilà al peu del pedestal i acotà el cap damunt el receptacle. L’aigua semblava dura i fosca. Els estels s’hi reflectien.

—Només hi ha estels, com em pensava —va dir.

I llavors sufocà un crit de sorpresa, perquè els estels havien desaparegut. El Mirall, com si haguessin enretirat un vel fosc, esdevingué grisenc i després clar. El sol hi brillava i les branques dels arbres oscil·laven i es regiraven en l’aire. Però abans que en Sam pogués decidir al seu magí què era el que hi veia, la llum s’esvaní; i ara li semblà que veia en Frodo amb el rostre molt pàl·lid, tombat, profundament adormit, sota un gran penya-segat fosc. Després li semblà veure’s caminant per un corredor de molt poca claror i pujant per una escala interminable que anava fent voltes. Se li acudí de cop i volta que estava cercant urgentment alguna cosa, però no sabia què podia ser. Com en un somni, la visió canvià i anà enrere, i tornà a veure els arbres. Però aquest cop no eren tan pròxims i podia veure el que s’hi esdevenia: no es gronxaven amb el vent, sinó que queien, i es desplomaven per terra amb gran terrabastall.

—Ei! —va cridar en Sam amb veu enfurismada—. Vet aquí en Ted Arenós tombant a terra uns arbres que no hauria de tombar. No es poden tallar aquests arbres: això és l’avinguda, després del Molí, que fa ombra a la carretera de Voralaigua. Ja veuria aquest si el pogués enxampar, i tombar-lo a ell!

Però ara en Sam advertí que el Vell Molí havia desaparegut, i que estaven bastint un gran edifici de totxana vermella a l’indret on abans s’enlairava el Molí. I a prop veia una xemeneia molt alta i vermella. Un fum negre semblà tapar la superfície del Mirall.

—Alguna cosa malvada passa a La Comarca —va dir—. N’Élrond sabia de què parlava quan va dir que volia que el senyor Merry hi tornés.

De sobte en Sam llançà un crit i féu un bot.

—No puc quedar-me aquí —va dir violentament—. He de tornar a casa. Han excavat el passatge del Sac, i veig el vell de casa que baixa el Turó amb les seves quatre cosetes en un carretó. He de tornar a casa!

—No podeu tornar a casa sol —va dir la Senyora Galàdriel—. Abans d’abocar-vos al Mirall no volíeu tornar sol a casa sense el vostre amo, tot i que sabíeu que, a La Comarca, potser hi passaven coses dolentes. Recordeu que el Mirall mostra moltes coses, i que no totes ja s’han esdevingut. Algunes no arriben a produir-se mai, llevat que aquells que tenen les visions abandonin llur camí per impedir-les. El Mirall és perillós si se’l pren com a guiatge de les nostres empreses.

En Sam s’assegué a terra i colgà el cap entre les mans.

—Tant de bo no hi hagués vingut mai, aquí; no en vull veure més, de màgia —va dir, i restà callat. Després d’un instant tornà a parlar, pastosament, com si lluités amb les llàgrimes—. No, tornaré a casa pel camí més llarg, amb el senyor Frodo, o no hi tornaré —digué—. Però espero poder-hi tornar algun dia. Si el que he vist és veritat, hi ha algú que ja pot preparar-se a rebre de valent!

—Voleu mirar-hi vós, Frodo? —preguntà la Senyora Galàdriel—. Dèieu que no us calia la màgia èlfica i que ja us trobàveu prou bé.

—M’aconselleu que hi miri? —preguntà en Frodo.

—No —va dir ella—. No us aconsello ni una cosa ni l’altra. No sóc persona que pugui aconsellar. Podeu aprendre-hi alguna cosa, i tant si aquesta cosa és bona com si és dolenta, pot ser-vos profitosa, o pot no ser-ho. Mirar-hi és a la vegada bo i perillós. Però jo crec, Frodo, que teniu prou valor i prou seny per intentar-ho, altrament no us hauria dut aquí. Us toca a vós de decidir!

—Hi miraré! —va dir en Frodo, i s’enfilà al pedestal, tot acotant-se damunt l’aigua. Immediatament el Mirall s’il·luminà i hi va veure una terra submergida en la penombra. Al llunyedar les muntanyes es dreçaven tenebroses contra el cel pàl·lid. Un camí llarg i gris es perdia, tortuós, de vista. En la distància una figureta s’acostava lentament pel camí; al començament era desdibuixada i petita, però després esdevenia més nítida i gran a mesura que s’atansava. En Frodo s’adonà tot d’una que li recordava en Gàndalf. Gairebé pronuncià en veu alta el nom del màgic, i aleshores veié que la figura no anava vestida de gris sinó de blanc, d’un blanc que resplendia feblement sota el crepuscle, i a la mà hi duia una vareta blanca. Anava amb el cap tan acotat que no li podia veure el rostre, i ara la figura agafà un revolt del camí i sortí de la visió del Mirall. La ment d’en Frodo s’omplí de dubtes: era aquella una visió d’en Gàndalf en un dels seus múltiples viatges, temps enrere, o es tractava d’en Sàruman?

Ara la visió canvià. Breu i diminuta, però molt vívida, copsà la imatge d’en Bilbo caminant nerviosament per la seva cambra. La taula era tota plena de papers desendreçats; la pluja repicava als vidres.

Després es produí una pausa, i després d’això moltes rapidíssimes escenes que en Frodo, d’alguna manera, sabia que eren parts de la gran història en què s’havia vist involucrat. La boira s’escampà i la visió que se li presentà era una que mai no havia vist però que reconegué de seguida: la Mar. Fosquejava. La mar s’enfurismava i batia amb una gran tempesta. Aleshores tornà a veure retallada contra el sol, que s’enfonsava encès com sang en un banc de núvols, la silueta negra d’un gran vaixell, amb el velam esquinçat, que venia de l’oest. Després un gran riu que travessava una populosa ciutat. I després una fortalesa blanca amb set torres. I després una altra vegada un vaixell amb veles negres, però ara ja tornava a ser de matí, i la mar llambrejava de llum, i un estendard mostrant l’emblema d’un arbre blanc resplendia al sol. Una fumera com de foc i de batalla s’aixecà, i el sol es tornà a pondre amb un roig encès que s’esvaní entre una boirina grisa; i en la boira es perdé un petit vaixell, centellejant amb llums. Allò s’esvaní i en Frodo sospirà i es disposà a retirar-se.



Però, de sobte, el Mirall esdevingué pràcticament fosc del tot, fosc com si un forat s’hagués produït al món de la visió, i en Frodo esguardà aquella buidor. I a l’abisme negre hi aparegué un Ull que anà creixent a poc a poc, fins a omplir gairebé tot el Mirall. Era tan aterridor que en Frodo restà allí arrelat, incapaç de cridar o d’allunyar-ne la mirada. L’Ull estava encerclat de foc, però el seu centre era vidriós, groc com el d’un gat, alerta i intens, i la clivella negra de la pupil·la donava a un pou, a una finestra cap al no-res.

Llavors l’Ull començà a moure’s, cercant aquí i allà; i en Frodo s’adonà, amb certesa i horror, que, entre les moltes coses que buscava, ell n’era una. Però també sabia que no podia veure’l…, encara no, llevat que així ho desitgés ell. L’Anell que penjava de la cadeneta al seu coll esdevingué més pesant, més feixuc que una gran pedra, i el seu cap fou forçat avall. El Mirall semblà fer-se molt calent, i tirabuixons de vapor s’alçaren de l’aigua. En Frodo relliscava endavant.

—No toqueu l’aigua! —va dir dolçament la Senyora Galàdriel.

La visió desaparegué, i en Frodo es trobà esguardant els estels freds que centellejaven al receptacle argentat. Retrocedí i baixà, mentre un estremiment li recorria tot el cos, i esguardà la Senyora Galàdriel.

—Sé què és el que heu vist al final —va dir ella—, perquè és quelcom que també és a la meva ment. No tingueu por! Però no penseu que només cantant entre els arbres, o gràcies a les primes fletxes dels arcs èlfics, es manté i es defensa aquesta terra de Lothlórien contra l’Enemic. A vós us ho puc dir, Frodo, que fins i tot ara, mentre us parlo, percebo el Senyor Fosc i conec el seu pensament, o tot allò del seu pensament que afecta els elfs. I ell sempre intenta veure’m i conèixer el meu pensament. La porta, però, continua tancada!

Alçà els seus braços blancs, i va estendre les mans cap a l’est amb un gest de rebuig i de separació. Eàrendil, l’estel vespral, el més estimat pels elfs, brillava nítid al cel. Era tan brillant que la figura de la Senyora èlfica projectava una tènue ombra a terra. Els raigs de l’estel refulgiren en un anell que duia al dit; resplendia com or polit recobert de llum argentada, i hi centellejà una pedra blanca com si l’estel vespral hagués descendit per reposar a la seva mà. En Frodo contemplà l’anell amb respecte i temor; perquè tot d’una li semblà que comprenia.

—Sí —va dir ella, endevinant el seu pensament—, no està permès parlar-ne i N’Élrond no ho podia fer. Però no pot ser amagat al Portador de l’Anell, i a qui ha vist l’Ull. En veritat és a la terra de Lórien, i al dit de Na Galàdriel, que encara es troba un dels Tres. Aquest és Nenja, l’Anell d’Àdamant, i jo en sóc el guardià.

»Ell ho sospita, però no ho sap… encara no. Compreneu ara per què la vostra arribada per a nosaltres és com el llindar de la Fatalitat? Perquè, si fracasseu, quedarem exposats a l’Enemic. I, si triomfeu, el nostre poder es veurà disminuït, i Lothlórien es marcirà i les marees del temps hi posaran fi. Hem de partir cap a l’oest, o resignar-nos a esdevenir gent camperola de valls i coves, que oblidarà lentament i que lentament serà oblidada.

En Frodo abaixà el cap.

—I què desitjaríeu? —demanà finalment.

—Que sigui el que ha de ser —respongué ella—. L’amor dels elfs per llur terra i llurs obres és més pregon que les profunditats de la Mar, i el seu plany és etern i mai no podrà ser totalment assuaujat. I, tanmateix, s’estimen més abandonar-ho tot que no pas sotmetre’s a en Sàuron: perquè ara ja el coneixen. Ningú no us pot demanar comptes del destí de Lothlórien, sinó només del compliment de la vostra pròpia tasca. I jo podria desitjar, si servís de res, que l’Anell Únic no hagués estat mai forjat, o que hagués romàs perdut per sempre.

—Sou sàvia, i valerosa, i bella, Senyora Galàdriel —va dir en Frodo—. Si me’l demaneu, us donaré l’Anell Únic. Per a mi és una tasca massa gran.

Na Galàdriel va riure inesperadament amb una rialla clara.

—La Senyora Galàdriel pot ser sàvia —digué—, però acaba de trobar algú que la iguala en cortesia. Amablement us vengeu de la prova a què vaig sotmetre el vostre cor al nostre primer encontre. Comenceu a veure-hi amb mirada perspicaç. I no nego que el meu cor ha desitjat molt demanar el que m’oferiu. Durant molts anys m’he preguntat què podria fer, si el Gran Anell vingués a parar a les meves mans, i, compte!, si venia on jo el pogués agafar. La maldat que fou preparada fa molt de temps treballa de moltes maneres, tant si el mateix Sàuron triomfa com si perd. No us sembla que hauria estat una noble empresa per afegir als crèdits d’aquest Anell, que jo l’hagués pres per força o per temor dels meus hostes?

»I ara, per fi, el tinc aquí. Me l’oferiu lliurement! Al lloc del Senyor Fosc hi instal·lareu una Regina. I jo no seré fosca, sinó bella i terrible com el Matí i la Nit! Formosa com la Mar i el Sol i la Neu a la Muntanya! Temible com la Tempesta i el Llamp! Més forta que els fonaments de la terra. Tots m’estimarien i se’n desesperarien!

Alçà la mà i de l’anell que duia en sortí una gran luminescència que l’enllumenà només a ella i deixà la resta en l’obscuritat. Restà davant d’en Frodo, i ara semblava alta fora de tota mesura, i més bella del que hom pot imaginar, terrible i adorable. Després deixà caure la mà, i la llum s’esvaní, i de sobte tornà a esclafir una rialla i vet aquí que havia empetitit: tornava a ser una esvelta dona èlfica, senzillament abillada de blanc, amb una veu amable, dolça i entristida.

—He passat la prova —va dir—. M’empetitiré, i aniré cap a l’oest, i continuaré essent Na Galàdriel.

Durant una llarga estona restaren en silenci. A la fi la Senyora Galàdriel tornà a parlar.

—Tornem! —els va dir—. Heu de partir de bon matí, perquè ara ja hem triat, i les marees del destí ja estan en moviment.

—M’agradaria demanar una cosa abans de marxar —va dir en Frodo—, una cosa que sempre havia volgut preguntar a en Gàndalf a Rivendell. M’ha estat permès de dur l’Anell Únic: com és que no puc veure tots els altres i conèixer els pensaments d’aquells que els porten?

—No ho heu provat —va dir la Senyora—. D’ençà que sabeu el que posseïu només us heu posat l’Anell tres vegades. No ho provéssiu pas! L’Anell us destruiria. No us va dir en Gàndalf que els anells atorguen poder segons la mesura de llurs posseïdors? Abans que poguéssiu usar aquest poder us caldria enfortir-vos molt més, i educar la vostra voluntat per dominar la d’altri. Tot i així, com a Portador de l’Anell i com a persona que l’ha dut al dit i que ha vist el que roman ocult, la vostra percepció ja ha esdevingut més intensa. Us heu adonat del meu pensament amb més claredat que molts d’aquells que hom suposa savis. Heu vist l’Ull d’aquell que manté units els Set i els Nou. I no heu vist i reconegut l’anell del meu dit? Que heu vist el meu anell? —va dir, girant-se ara cap a en Sam.

—No, Senyora —respongué—. Si li he de dir la veritat, em preguntava de què parlaven. He vist un estel a través del seu dit. Però si perdona la meva gosadia, crec que el meu amo tenia raó. M’estimaria més que se’l quedés vostè, aquest Anell. Vostè faria anar les coses per la drecera. I faria que paressin de fúmer el meu vell i que no el fessin fora de casa. Vostè faria que algunes males pues rebessin un bon fart de llenya.

—Teniu raó —va dir ella—. Així és com començaria. Però, dissortadament, la cosa no s’aturaria aquí! No cal que en parlem més. Anem!





Capítol VIII

ADÉU-SIAU A LÓRIEN


Aquella nit la Germandat tornà a ser convocada a la cambra d’En Cèleborn, i un cop allí el Senyor i la Senyora els saludaren amb belles paraules. Finalment En Cèleborn parlà de llur partença.

—Ha arribat el moment —va dir— en què aquells que desitgin prosseguir la Missió han d’endurir llurs cors per tal d’abandonar aquesta terra. Aquells que no vulguin continuar endavant poden restar aquí, algun temps. Tant si hi romanen com si se’n van, però, cap d’ells no pot estar segur d’aconseguir la pau. Perquè ja hem arribat al límit d’allò que la fatalitat tenia previst. Aquells que ho desitgin poden esperar aquí l’arribada de l’hora, bé fins que els camins del món tornin a ser oberts, o fins que nosaltres els cridem en ajut de l’última resistència de Lórien. Aleshores podran retornar a les seves terres, o anar a la llarga casa dels caiguts en la batalla.

Es produí un silenci.

—Tots estan decidits a continuar endavant —va dir Na Galàdriel sotjant-los als ulls.

—Pel que fa a mi —va dir en Bóromir—, el camí cap a casa és endavant i no endarrere.

—Teniu raó —va dir En Cèleborn—, però, és que tota la Germandat us acompanya a Minas Tirith?

—Encara no hem decidit el nostre camí —va dir l’Àragorn—. Després de Lothlórien no sé què és el que en Gàndalf tenia intenció de fer. Ni tan sols no crec que tingués una intenció concreta.

—Potser no —va dir En Cèleborn—, però quan abandoneu aquesta terra, no podeu continuar oblidant el Gran Riu. Com alguns de vosaltres sabeu prou bé, si no és amb barca, entre Lórien i Góndor, no pot ser creuat per viatgers amb equipatge. I no és cert que els ponts d’Osgíliath han estat enderrocats i que tots els punts de desembarcament estan a les mans de l’Enemic?

»Per quina riba viatjareu? El camí cap a Minas Tirith és en aquest marge, a l’oest; però el camí més recte per a la vostra Missió queda a la banda est del Riu, al marge més fosc. Quin dels dos marges elegireu ara?

—Si hom vol fer cas de mon consell, hauríem d’anar per la riba occidental, pel camí de Minas Tirith —va dir en Bóromir—, però jo no sóc el guia de la Germandat.

Els altres no van dir res i l’Àragorn hi feia un posat de dubte, i consirós.

—Ja veig que encara no sabeu què fer —va dir En Cèleborn—. A mi no em correspon d’elegir per vosaltres; però us ajudaré en allò que pugui. Entre vosaltres n’hi ha que saben manejar embarcacions: en Légolas, perquè el seu poble coneix el ràpid Riu del Bosc; i en Bóromir de Góndor; i l’Àragorn, el viatger.

—I un hòbbit! —exclamà en Merry—. No tots nosaltres considerem que les barques són cavalls encabritats. La meva família viu a les ribes del Brandivín.

—Perfecte —va dir En Cèleborn—. Així, doncs, proveiré la Germandat de barques. Hauran de ser petites i lleugeres, perquè si voleu viatjar lluny per l’aigua, hi haurà llocs en què us veureu forçats a dur-les per terra. Arribareu als ràpids de Sarn Gebir, i potser finalment als grans salts de Rauros, on el Riu es desploma des de Nen Hithoel; i hi ha d’altres perills. Les embarcacions poden fer el vostre viatge menys fatigós durant algun temps. Però no us donaran cap consell: al cap i a la fi haureu de deixar les barques i el Riu, i haureu de dirigir-vos cap a l’est o cap a l’oest.

L’Àragorn regracià moltes vegades En Cèleborn. L’obsequi de les barques el tranquil·litzava molt, entre d’altres coses perquè així durant alguns dies no caldria decidir quin curs havien de seguir. Els altres també semblaven més esperançats. Fossin quins fossin els perills que els esperaven, semblava millor flotar pel gran corrent de l’Ànduin avall, al seu encontre, que no pas haver de caminar endavant amb l’esquena encorbada. En Sam era l’únic que tenia dubtes: ell, en qualsevol cas, encara pensava que les barques eren tan perilloses com cavalls encabritats, o pitjors, i no per haver sobreviscut a tants de perills les tenia ara en una més alta consideració.

—Demà ho tindreu tot preparat i esperant-vos a l’embarcador, abans de migdia —va dir En Cèleborn—. Al matí us enviaré la meva gent perquè us ajudi a preparar les coses per al camí. Ara us desitgem a tots molt bona nit i somnis plaents.

—Bona nit, amics! —digué Na Galàdriel—. Que dormiu en pau! Aquesta nit no permeteu que els vostres cors es preocupin gaire amb els pensaments del camí. Potser els camins que cadascun de vosaltres seguirà ja han estat disposats als vostres peus, encara que no els veieu. Bona nit!

La Germandat s’acomiadà i retornà al seu pavelló. En Légolas els acompanyà, ja que aquella era la seva darrera nit a Lórien, i malgrat els mots de la Senyora Galàdriel, volien tenir consell tots plegats.

Durant molta estona discutiren què havien de fer, i quina seria la millor manera d’acomplir la seva missió amb l’Anell; però no arribaren a cap decisió. Era evident que molts d’ells desitjaven anar primer a Minas Tirith, i escapar-se així, si més no durant un quant temps, del terror de l’Enemic. Haurien estat disposats a seguir algú que els capitanegés fins a l’altra riba del Riu i per l’ombra de Mórdor endins; però en Frodo no pronuncià ni una paraula, i l’Àragorn encara continuava dividit en son parer.

El seu pla, mentre en Gàndalf havia estat amb ells, consistia a continuar amb en Bóromir, i ajudar a deslliurar Góndor amb la seva espasa. Perquè creia que el missatge dels somnis era una crida urgent, i que per fi era arribada l’hora en què l’hereu d’Elèndil havia de donar la cara i lluitar contra en Sàuron pel poder. A Mòria, però, el pes que duia en Gàndalf havia recaigut en ell; i sabia que ara no podia oblidar-se de l’Anell si en Frodo, a la fi, es negava a continuar amb en Bóromir. I, tanmateix, quin ajut podia proporcionar ell o qualsevol altre de la Germandat a en Frodo, excepte caminar cegament al seu costat cap a l’obscuritat?

—Jo aniré a Minas Tirith, si cal sol, perquè aqueix és mon deure —va dir en Bóromir; i després d’això va romandre callat una estona, assegut amb la mirada fixa en en Frodo, com si intentés llegir els pensaments del mitgerol. Després tornà a parlar, suaument, com si mantingués una lluita amb ell mateix—: Si l’única cosa que voleu és destruir l’Anell, aleshores de poc serveixen la guerra i les armes; i els homes de Minas Tirith no hi poden ajudar. Però si el que voleu és destruir el poder armat del Senyor Fosc, aleshores és una bogeria entrar sense forces en sos dominis; i una bogeria llençar… —i callà tot d’una, com si acabés d’adonar-se que expressava els seus pensaments en veu alta—. Fóra una bogeria llençar les vides d’eixa manera, volia dir —acabà—. És una elecció entre defensar una plaça forta i caminar obertament cap als braços de la mort. Almenys així és com jo ho veig.

En Frodo captà alguna cosa nova i estranya en la mirada d’en Bóromir, i l’esguardà amb duresa. Era evident que el pensament d’en Bóromir era diferent de les seves paraules finals. Considerava que era una bogeria llençar: quina cosa? L’Anell del Poder? Ja havia dit alguna cosa semblant durant el Consell, però aleshores havia acceptat la correcció de N’Élrond. En Frodo mirà cap a l’Àragorn, però aquest semblava submergit en el seu propi pensament i no donava mostres d’haver captat el sentit de les paraules d’en Bóromir. D’aquesta manera acabà el seu debat. En Merry i en Pippin ja s’havien adormit, i en Sam capcinejava. La nit ja era més vella.

Al matí, mentre començaven a empaquetar les seves escasses pertinences, elfs que sabien parlar la seva llengua s’hi aproparen i els dugueren molts obsequis de menjars i vestits per al viatge. El menjar era, en la major part, una mena de pastissets molt prims, fets d’un gra cuit, que agafava un color una mica torradet per fora, i per dins era del color de la crema. En Guimli agafà un dels pastissets i l’observà amb desconfiança.

—Cram —remugà, tot trencant-ne un bocinet i rosegant-lo. La seva expressió canvià ràpidament, i consumí la resta del pastisset amb delectació.

—Prou, prou! —cridaren els elfs rient—. Amb el que heu menjat ja en teniu prou per a un llarg dia de marxa.

—Pensava que només era una mena de cram, com el que fan els homes de Dale quan han de viatjar per les terres salvatges —va dir el nan.

—Ho és —li respongueren—. Però nosaltres l’anomenem lembas o pa-de-viatge, i dóna més forces que qualsevol menjar fet pels homes i, de totes passades, és més agradable que el cram.

—I tant —va dir en Guimli—. Fins i tot és millor que els pastissos de mel dels beornencs, i això és un gran elogi, perquè els beornencs són els millors pastissers que he conegut; encara que, en aquests temps, no estan gaire disposats a vendre els seus pastissos als viatgers. Heu estat uns amfitrions molt amables!

—De tota manera us hem de pregar que estalvieu el menjar —van dir els elfs—. Mengeu-ne un poquet cada vegada, i només quan en tingueu necessitat. Aquestes coses us han de servir quan tota la resta us manqui. Els pastissos es conservaran dolços durant molts i molts dies, sempre que no es parteixin, i que els conserveu en el seu embolcall de fulles, tal com us els hem portat. Un pastisset pot mantenir alimentat un viatger durant tot un dia de llargs treballs, encara que sigui un dels homes més cepats de Minas Tirith.

A continuació els elfs desembolicaren i donaren a cadascú de la Germandat els vestits que els havien preparat. Hi havia una capa amb caputxa per a cadascú, feta a mida, d’aquell teixit sedós, calent i lleuger que els Galàdhrim teixeixen. Era difícil de dir de quin color eren: semblaven grises amb les tonalitats de l’alba sota els arbres, però si hom les movia, o les col·locava sota una llum diferent, esdevenien verdes com les fulles ombrívoles, o brunes com els rostolls a la nit, o del to capvespre argentat, com l’aigua sota els estels. Cada capa s’agafava al coll amb un fermall en forma de fulla verda enrivetada de plata.

—Són capes màgiques? —preguntà en Pippin, contemplant-les bocabadat.

—No sé què és el que voleu dir exactament amb això —va respondre el cap dels elfs—. Són vestits bells, i el teixit és bo, perquè fou fet en aquesta terra. Són vestits èlfics, evidentment, si era això el que preguntàveu. Fulla i branca, aigua i pedra: tenen el to i la bellesa de totes aquestes coses sota el capvespre de Lórien que tant ens agrada; perquè tot allò que fem ho fem pensant en tot allò que estimem. Però són vestits, no armadures, i res no poden contra el dard o l’espasa. Però confiem que us facin un bon servei: són lleugers, i prou calents o prou frescos, segons us calgui. I els trobareu de molt ajut a fi de passar desapercebuts als ulls dels enemics, tant si camineu entre el pedregar com per l’arbreda. Fruïu del favor especial de la Senyora! Perquè ha estat ella i les seves donzelles qui han teixit aquestes robes; i és la primera vegada que vestim forasters amb els abillaments del nostre poble.

Després del menjar del matí la Germandat s’acomiadà del camp de gespa vora el brollador. Se sentien afeixugats; perquè aquell lloc bell havia esdevingut per a ells com una mena de casa, tot i que no podien comptar ben bé els dies i les nits que hi havien passat. Mentre romanien uns segons contemplant l’aigua blanca sota la llum del sol, en Hàldir s’acostà caminant cap a ells per l’herbei verd de l’esplanada. En Frodo el saludà amb alegria.

—He tornat dels confins del nord —els informà l’elf—, i ara m’envien perquè torni a ser el vostre guia. El Fondal del Torrent Bagueny és ple de vapors i núvols de fum, i les muntanyes estan commocionades. Se senten sorolls a les profunditats de la terra. Si algú de vosaltres hagués volgut tornar a les vostres llars del nord, ja no hauríeu pogut passar per aquell camí. Veniu amb mi! El vostre camí ara es dirigeix cap al sud.

Mentre caminaven per Caras Galàdhon, els camins verds eren buits; però, dalt, als arbres, moltes veus mormolaven i cantaven. Ells, però, avançaren en silenci. A la fi en Hàldir els dirigí cap als pendents del sud del turó, i tornaren a arribar a la gran porta plena de fanals i al pont blanc; i així fou com sortiren, tot deixant enrere la Ciutat dels Elfs. Després abandonaren el camí de llambordes i agafaren un caminet que s’endinsava en un espès redol de màl·lorns, i continuaren endavant, sinuosament per aquells boscos d’ombres argentades, dirigint-se sempre avall, cap al sud i cap a l’est, cap a la riba del Riu.

Havien caminat unes deu milles i s’acostava el migdia, quan assoliren una alta paret verda. Passaren a través d’una obertura i, de cop, es trobaren fora dels arbres. Al davant tenien una llarga extensió d’herbam lluent, clapejat d’élanors daurades que refulgien al sol. El prat acabava formant una llengüeta estreta entre marges brillants: a la dreta i a l’oest fluïa centellejant el Riudargent; a l’esquerra i a l’est el Gran Riu discorria amb les seves aigües cabaloses, fondes i fosques. A les altres ribes els boscos encara s’estenien cap al sud fins on arribava la mirada, però tots els marges del riu eren inhospitalaris i deserts. Més enllà de la terra de Lórien no hi havia cap màl·lorn que alzinés el seu brancam daurat.

A la riba del Riudargent, un xic més amunt de la confluència d’ambdós rius, hi havia un embarcador de pedres blanques i blanc fustam. S’hi trobaven atracades moltes barques i gavarres. Algunes estaven pintades de colors llampants, i resplendien amb daurats, platejats i verds, però la majoria eren blanques o grises. Tres petites embarcacions havien estat disposades per als viatgers, i els elfs hi dipositaren el seu equipament. I hi afegiren també rodets de corda, tres a cada barca. El cordam semblava fi, però fort, i d’un tacte sedós, i era de to grisenc, com les capes èlfiques.

—Què és això? —preguntà en Sam, agafant-ne un que era sobre la gespa.

—Cordes, naturalment! —respongué un dels de els elfs de les barques—. No viatgeu mai una mica lluny sense una corda! I si pot ser, que sigui llarga, lleugera i resistent. Com aquestes. Us poden ser d’ajut en tota mena de tràngols.

—No cal que m’ho digui! —respongué en Sam—. Vaig sortir sense agafar-ne cap, i des d’aleshores que no m’ho puc treure del cap. Però em preguntava de què eren fetes, aquestes, perquè tinc una tirada cap al cordam: em ve de família, com si diguéssim.

—Són fetes de hithlain —va dir l’elf—, però ara ja no tenim temps d’instruir-vos sobre l’art del cordatge. Si haguéssim sabut que us plaïen les cordes, us n’hauríem pogut ensenyar força. Ara, però, ja és massa tard, llevat que torneu per aquí en algun altre moment. Avui us haureu d’acontentar amb el nostre obsequi. Que en pugueu treure profit!

—Som-hi! —va dir en Hàldir—. Ara ja està tot a punt per a vosaltres. Pugeu a les barques! Però, al començament, aneu amb compte!

—Feu-li cas! —van dir els altres elfs—. Aquestes barques són de construcció molt lleugera, i són especials i diferents de les barques d’altres pobles. Per més que les carreguéssiu, no s’enfonsarien mai; però si hom les governa malament poden ser entremaliades. El més assenyat és que, abans de fer-vos riu avall, us aneu acostumant a pujar-hi i a baixar-ne aquí, que teniu un embarcador.

La Germandat es repartí d’aquesta manera: l’Àragorn, en Frodo i en Sam anaven en una barca; en Bóromir, en Merry i en Pippin en una altra; i la tercera era ocupada per en Légolas i en Guimli, que ara s’havien fet molt amics. En aquesta darrera embarcació es trobava emmagatzemada la major part dels queviures i de l’equipament. Les barques es movien i es dirigien per mitjà d’unes pales de mànec curt que tenien el rem en forma de gran fulla. Quan tot estigué a punt, l’Àragorn els portà a fer una prova pel Riudargent. El corrent era ràpid i progressaren lentament. En Sam seia a la proa, aferrat a totes dues bordes, i amb una mirada anhelant clavada a la riba. El sol que llambrejava en l’aigua l’enlluernava. Un cop passada la prada verda de la Llengua, els arbres arribaven fins a la vora mateix de l’aigua. Aquí i allí fulles daurades queien i suraven pel corrent borbollejant. L’atmosfera era molt lluent i quieta, i hi havia un silenci total, trencat només pel cant agut i distant de les aloses.

Agafaren un fort revolt del riu i allí, navegant orgullosament corrent avall, cap a ells, veieren un cigne de grans proporcions. L’aigua onejava a ambdues bandes del seu pit blanc, sota el seu coll ondulant. El bec era com or brunyit, i els ulls centellejaven com atzabeja incrustada en pedres grogues; les seves grans ales blanques eren mig desplegades. Una música baixà pel riu a mesura que el cigne s’acostà; i de sobte s’adonaren que era una embarcació, bastida i afaiçonada amb art èlfic igual que una au. Dos elfs vestits de blau la governaven amb rems negres. Al bell mig del vaixell anava assegut En Cèleborn, i al seu darrere Na Galàdriel anava dempeus, esvelta i blanca; una diadema de flors daurades li cenyia els cabells, i duia una arpa a la mà, i cantava. El so de la seva veu, en l’aire clar i fresquívol, era dolç i melangiós:


Canto les fulles, les fulles d’or,

les fulles d’or que abans creixien:

canto el vent, quan era vent

i amb un oreig apareixia.

Enllà del sol, i de la lluna,

tota la mar era d’escuma,

i a Ílmarin, damunt les platges,

creixia l’Arbre, daurat fullatge.

Sota els estels a Sempre-vespre,

brillava a Éldamar, prop la murada

blanca de Tírion, la ciutat èlfica.

Fulles daurades allí han crescut

de tants anys llargues, i molt brancut.

Però és aquí, a l’altra banda

de les grans mars, Mars Divisòries,

on tot són llàgrimes del poble èlfic.

Lórien! Lórien! L’Hivern s’atansa,

i el Dia nu despull s’avança;

cau el fullam al riu brogent,

i marxa l’aigua pel curs rabent.

Lórien! Lórien! Massa hem viscut

d’aquest costat del Mar Temut,

la daurada élanor que hem teixit

en les corones ja s’ha marcit.

Però si pogués cantar els vaixells,

oh, quin vaixell vindria a ells?

Oh, quin vaixell em tornaria

per l’ampla Mar a l’altra riba?



L’Àragorn detingué la seva barca quan el vaixell-cigne s’acostà. La Senyora Galàdriel finalitzà la cançó i els saludà.

—Hem vingut a acomiadar-vos per darrera vegada —va dir— i a desitjar-vos bon camí amb totes les benediccions de la nostra terra.

—Tot i que heu estat els nostres invitats —va afegir En Cèleborn—, encara no heu menjat mai amb nosaltres, i ara us volem convidar a una festa de comiat, aquí mateix en aquesta Llengua entre les dues aigües que us duran lluny de Lórien.

El cigne continuà lentament cap a l’embarcador, i ells feren girar llurs barques i el seguiren. Allí, a l’últim bocí d’Ègladil, sobre l’herbei verd, se celebrà la festa de comiat; en Frodo, però, menjà i begué poc, atent només a la bellesa de la Senyora Galàdriel i a la seva veu. Ja no li semblava terrible ni perillosa, ni plena d’un gran poder ocult. Ara ja li semblava, tal com continuen essent vistos els elfs pels homes dels dies més tardans, present i a la vegada remota, una visió viva d’allò que els corrents imparables del Temps ja han deixat molt enrere.

Havent dinat, i begut, i asseguts damunt la gespa, En Cèleborn els tornà a parlar de llur viatge, i alçant la mà assenyalà cap al sud, cap als boscos que quedaven més enllà de la Llengua.

—Quan aneu aigua avall —va dir—, veureu que els arbres s’esclarissen i arribareu en una terra erma. Allí el Riu discorre per una vall rocallosa entre planures altes, fins que, després de moltes llegües, arriba a l’alta illa de Rocagull, que nosaltres anomenem Tol Brandir. Allí estén els braços pels espadats marges de l’illa, i després es desploma amb gran brogit i calitja per les cascades de Rauros, cap a Níndalf, el Pratxop, com dieu en la vostra llengua. Aquesta és una regió molt àmplia de pantans i fanguissars on el riu esdevé tortuós i dividit en molts braços. Allí el Rieradent hi conflueix per moltes boques des del bosc de Fàngorn, a l’oest. Al costat d’aquest corrent, i en aquest costat del Gran Riu, queda Ròhan. I a l’altre costat els serrats inhospitalaris d’Emyn Muil. Allí el vent bufa des de l’est, perquè des d’allà hom domina des dels Aiguamolls Morts i les Terres Deningú fins a Cirith Gòrgor i les portes negres de Mórdor.

»En Bóromir i qualsevol que l’acompanyi cap a Minas Tirith, faran bé de deixar el Gran Riu abans de Rauros i creuar el Rieradent abans que s’endinsi als aiguamolls. Tanmateix no haurien de remuntar gaire el curs d’aquest riu, ni arriscar-se a extraviar-se al bosc de Fàngorn. Es tracta d’una terra estranya i, en l’actualitat, poc coneguda. En Bóromir i l’Àragorn, sens dubte, no necessiten aquesta advertència.

—Ja n’hem sentit a parlar, de Fàngorn, a Minas Tirith, naturalment —va dir en Bóromir—. Però el que jo he sentit me sembla, en gran part, contalles de velles, com les que hom explica a la canalla. En l’actualitat, per a naltros, tot el que queda al nord de Ròhan és tan llunyà que la imaginació pot fer-hi i desfer-hi a pler. A l’antigor, Fàngorn es trobava als confins del nostre reialme; però ara ja fa moltes vides d’homes d’ençà que algú de naltros el visità, per refermar o desmentir les llegendes que, des de fa una pila d’anys, mos han arribat sobre el bosc.

»Jo mateix he estat algunes vegades a Ròhan, però mai no l’he creuat cap al nord. Quan vaig ser enviat com a missatger vaig creuar-lo pel Pas, a les faldes de les Muntanyes Blanques, i vaig creuar l’Isen i el Curs-gris cap a les terres del nord. Un camí llarguíssim i molt cansat. Unes quatre-centes llegües, me penso que devia recórrer, i m’hi vaig passar molts mesos, perquè a Thàrbad hi vaig perdre el cavall, al gual del Curs-gris. Després d’aquell viatge, i del camí que ja he fet amb aquesta Germandat, me sorprendria si no trobés un camí a través de Ròhan, i fins i tot de Fàngorn, si calgués.

—Si és així no cal que us digui res més —digué En Cèleborn—. Però no menyspreeu el saber que ha estat transmès a través de molts anys; perquè molt sovint les contalles de velles conserven records de coses que en algun moment fou necessari que els savis coneguessin.

Ara Na Galàdriel s’alçà de l’herba i, agafant una copa d’una de les seves donzelles, l’omplí amb aiguamel blanca i la passà a En Cèleborn.

—És arribada l’hora de beure la copa dels adéus —va dir—. Beveu, Senyor dels Galàdhrim! I no permeteu que el vostre cor s’entristeixi, encara que la nit ha de seguir el migdia, i el nostre vespre ja s’atansa.

Després va dur la copa a cadascun dels de la Germandat, i els pregà que en beguessin i els desitjà bon viatge. Però un cop hagueren begut, els ordenà que tornessin a seure a l’herba, i disposaren cadires per a ella i per a En Cèleborn. Les seves donzelles van romandre silents al seu voltant, i durant un moment esguardà els seus hostes. Finalment tornà a parlar.

—Hem begut la copa dels adéus —va dir—, i les ombres cauen entre nosaltres. Però, abans que partiu, he dut al meu vaixell regals que el Senyor i la Senyora dels Galàdhrim us volen oferir ara en record de Lothlórien.

I aleshores els anà cridant d’un en un.

—Aquest és el present d’En Cèleborn i Na Galàdriel al cap de la Germandat —va dir a l’Àragorn, i li lliurà una beina que havia estat forjada especialment per a la seva espasa. Estava cisellada amb un dibuix de flors i fulles forjades en or i argent, i tenia encastades moltes gemmes que formaven les runes èlfiques del nom d’Andúril i de l’estirp de l’espasa.

»L’espasa que surti d’aquesta beina no serà tacada ni trencada, ni tan sols en la derrota —va dir—. Hi ha alguna cosa més que desitgeu de mi en el moment dels comiats? Perquè ara caurà entre nosaltres l’obscuritat, i és possible que no ens tornem a veure, llevat que sigui molt lluny d’aquí i en un camí que no té retorn.

I l’Àragorn respongué:

—Senyora, coneixeu tot mon desig, i llarg temps heu mantingut guardat l’únic tresor que vull. Tanmateix no sou vós qui me l’heu de donar, encara que volguéssiu; i només l’assoliré a través de les tenebres.

—Però potser això us reviscolarà el cor —va dir Na Galàdriel—; perquè em fou deixat en custòdia perquè us ho donés, si passàveu per aquesta terra —i aleshores aixecà de la falda una gran pedra d’un verd clar, muntada en un fermall d’argent que estava treballat en forma d’àguila amb les ales obertes; i quan l’enlairà, la gemma fulgurà com el sol a través del fullam primaveral—. Aquesta pedra la vaig donar a la meva filla, Celebrían, i ella la va passar a qui me l’ha donat; i ara ve a les vostres mans com a penyora d’esperança. En aquesta hora pren el nom que fou disposat per a tu, Eléssar, la pedra èlfica de la casa d’Eléndil!

Llavors l’Àragorn agafà la pedra i es subjectà el fermall al pit, i els qui el veieren es meravellaren, perquè abans no havien advertit fins a quin punt era alt i reial son posat, i els semblà que molts anys d’angoixes havien estat foragitats de les seves espatlles.

—Us regracio pels obsequis que m’heu fet, oh Senyora de Lórien, de qui descendeixen Celebrían i Arwen l’Estel Vespral. Quin millor elogi us podria fer?

La Senyora féu una inclinació de cap, i aleshores es girà vers en Bóromir, i li donà un cinturó d’or; i a en Merry i en Pippin els donà cinturons d’argent, cadascun amb un fermador forjat com una flor daurada. A en Légolas li donà un arc com els que usaven els Galàdhrim, més llarg i resistent que els del Bosc Llobregós, i tesat amb una corda de cabells èlfics. I un carcaix de fletxes.

—Per a vós, petit jardiner i aimador dels arbres —va dir a en Sam—, només tinc un petit present —i col·locà en la seva mà una capseta de fusta grisa, molt senzilla, que no tenia cap ornamentació llevat d’una runa de plata a la tapa—. Aquesta és la G de Galàdriel —li explicà—, però també pot ser la de jardí en la vostra llengua.[5] En aquesta capseta hi ha terra del meu jardí, i tantes benediccions com Na Galàdriel és encara capaç de donar. No us servirà per mantenir-vos en el vostre camí, ni us defensarà de cap perill, però si la guardeu i al cap i a la fi torneu a veure la vostra casa, aleshores potser us recompensarà. Encara que ho trobeu tot erm i improductiu, pocs jardins hi haurà a la Terra Mitjana que arribin a florir com el vostre quan hi escampeu aquesta terra. Aleshores recordareu la Senyora Galàdriel, i tindreu una llambregada del llunyà Lórien, que només heu conegut al nostre hivern. Perquè la nostra primavera i el nostre estiu ja han passat, i no tornaran a ser vistos mai més damunt la terra, excepte en el record.

En Sam s’enrojolà fins a la punta de les orelles i mormolà alguna cosa inaudible, mentre aferrava la capseta i feia una reverència tan bé com sabia.

—I quin present demanaria un nan dels elfs? —preguntà la Senyora Galàdriel, girant-se envers en Guimli.

—Cap, Senyora —respongué aquest—. En tinc prou d’haver vist la Senyora dels Galàdhrim i haver escoltat els seus amables mots.

—Escolteu-lo bé tots vosaltres, elfs! —va dir la Senyora als qui l’encerclaven—. Que ningú no torni a dir que els nans són matussers i poc gentils! Però segur, Guimli, fill de Gloin, que desitgeu alguna cosa que jo us podria donar. Digueu-la, us ho prego! No podeu ser l’únic hoste sense present.

—No hi ha res que jo vulgui, Senyora Galàdriel —va dir en Guimli, fent una gran reverència i embarbussant-se—. Res, si no és…, llevat que em permeteu demanar, no, anomenar només un sol dels vostres cabells, que fa empal·lidir l’or de la terra com els estels fan empal·lidir les gemmes de la mina. No us demano tan gran do, però m’heu demanat que expressés el meu desig.

Els elfs es bellugaren inquiets i murmuraren amb sorpresa, i En Cèleborn esguardà esbalaït el nan, però la Senyora Galàdriel va somriure.

—Hom sol dir que la traça dels nans resideix més en llurs mans que no pas en la seva llengua —va dir—; però això no és cert d’en Guimli. Ningú no m’havia fet mai una requesta tan agosarada i, al mateix temps, tan gentil. I, com li ho podria negar, si jo mateixa li he ordenat que la digués? Digueu-me, però, què en faríeu, de semblant present?

—Atresorar-lo, Senyora —respongué el nan—, en record de les vostres paraules al nostre primer encontre. I si mai torno a les fargues de la meva llar, l’encastaré en un vidre immortal perquè sigui l’herència de la meva casa, i penyora de bona voluntat entre la Muntanya i el Bosc fins a la fi dels dies.

Aleshores la Senyora Galàdriel va desfer una de les seves llargues trenes i en tallà tres cabells daurats, i els diposità a la mà d’en Guimli.

—Vull que aquests mots acompanyin el meu obsequi —va dir—. No puc predir, perquè ara cada predicció ja és debades, però en una mà hi ha la foscor, i en l’altra només l’esperança. I si l’esperança no fracassa, aleshores jo us dic, Guimli, fill de Gloin, que les vostres mans seran inundades d’or, però que l’or mai no podrà dominar-vos.

»I vós, Portador de l’Anell —va dir, girant-se vers en Frodo—. Arribo a vós en últim lloc, tot i que no sou pas el darrer en els meus pensaments. Per a vós he disposat això —i enlairà un flasconet de vidre, que centellejà en moure’l, mentre raigs de llum blanca sortien de la seva mà—. Aquest flascó conté la llum de l’estel d’Eàrendil, posada entre les aigües de la meva font. Quan la nit us envolti encara brillarà més. Que us sigui una llum als llocs tenebrosos, quan totes les altres llums s’hagin esvanit. Recordeu Na Galàdriel i el seu Mirall!

En Frodo agafà el flasconet i, per un moment, refulgí entre tots dos, i la tornà a veure alta com una reina, alta i bella, però ja no terrible. Va fer una reverència, però no trobà mots per dir-li.

En acabat, la Senyora Galàdriel s’alçà i En Cèleborn els tornà a acompanyar fins a l’embarcador. El migdia groguenc queia sobre la terra verda de la Llengua, i l’aigua refulgia amb llambreigs d’argent. Per fi tot estigué disposat. La Germandat tornà a ocupar els seus llocs a les barques, segons la distribució que havien fet anteriorment. Amb grans adéus, els elfs de Lórien van empènyer les embarcacions amb llargues perxes grises fins al centre del corrent, i les aigües escumoses se’ls endugueren. Els viatgers van restar quiets, sense moure’s ni parlar. Al ribatge verd, prop de la punta mateix de la Llengua, la Senyora Galàdriel els contemplava dempeus, callada. En passar per davant, tots es van girar i els seus esguards la contemplaren mentre s’allunyava d’ells, surant lentament. Perquè això és el que els semblava: que Lórien anava enretirant-se, com un vaixell brillant, aparellat amb arbres encantats, desemparats, al confí d’un món gris i esfullat.

Mentre encara miraven, el Riudargent entrà en el corrent del Gran Riu, i llurs barques giraren i començaren a córrer cap al sud. Ben aviat la silueta de la Senyora Galàdriel esdevingué petita i llunyana. Brillava com una finestra de vidre en un turó llunyà sota el sol de ponent, o com un llac remot entrevist des d’una muntanya: un cristall caigut a la falda de la terra. I aleshores en Frodo cregué veure que aixecava els braços en un últim adéu, i, amb el primer cop de vent, molt allunyat, però terriblement clar, arribà el so de la seva veu que cantava. Ara, però, cantava en l’antic idioma dels elfs de més enllà dels Mars, i en Frodo no pogué comprendre les paraules: la música era bella, però no el reconfortà.

I tot i així, com ocorre amb els mots èlfics, li restaren gravats a la memòria, i molt de temps després els va interpretar, com millor pogué: la llengua era la de les cançons èlfiques i parlava de coses poc conegudes a la Terra Mitjana.


Ai! laurië lantar lassi súrinen,

yéni únótimë ve rámar aldaron!

Yéni ve lintë yuldar avánier

mi oromardi lisse-miruvóreva

Andúnë pella, Vardo tellumar

nu luini yassen tintilar i eleni

ómaryo airetári-lírinen.

Sí man i yulma nin enquantuva?

An sí Tintallë Varda Oiolossëo

ve fanyar máryat Elentári ortanë,

ar ilyë tier undulávë lumbulë;

ar sindanóriello caita mornië

i falmalinnar imbë met, ar hísië

untúpa Calaciryo míri oialë.

Sí vanwa ná, Rómello vanwa, Valimar!

Namárië! Nai hiruvalyë Valimar.

Nai elyë hiruva. Namárië!



‘Ah! Com l’or cauen les fulles al vent, llargs anys innombrables com les ales dels arbres! Els llargs anys han passat com ràpids glops de la dolça aiguamel a les gran sales més enllà de l’oest, sota la volta blava de Varda, on els estels s’estremeixen amb la música de la seva veu, santa i reial. Qui tornarà a omplir-me, ara, la copa? Perquè ara la Inflamadora, Varda, la Regina dels Estels, des del Mont Sempreblanc, ha alçat les seves mans com núvols, i tots els camins han quedat profundament enfonsats en l’ombra; i des d’un país gris la foscor s’interposa entre nosaltres, sobre les ones escumoses, i la boirina tapa les joies de Calacirya per sempre més. Ara perdut, perdut és per als de l’est Vàlimar! Adéu-siau! Potser tu trobaràs Vàlimar. Potser fins i tot tu el trobaràs. Adéu-siau!’. Varda és el nom d’aquella Dama que els elfs, en aquestes terres d’exili, anomenen Èlbereth.

De sobte el curs del Riu feia un revolt, i els marges es feren més alts a una i altra banda, i la llum de Lórien quedà amagada. A aquella terra bella, en Frodo no hi havia de tornar mai més.

Els viatgers passaren, doncs, a ocupar-se del trajecte, tenien el sol al davant, i els seus ulls refulgien, ja que tots contenien les llàgrimes. I en Guimli plorava sense amagar-se’n.

—He estat l’últim a contemplar la més bella de totes les coses —va dir a en Légolas, el seu company—. A partir d’ara mai no diré que res és bell, a excepció del do d’ella —i es dugué la mà al pit—. Digueu-me, Légolas, per què m’havia d’embarcar jo en aquesta missió? Poc em pensava on podia raure el perill principal! N’Élrond parlava encertadament quan deia que no podíem preveure amb què toparíem al camí. Els turments a les tenebres eren els perills que jo esperava, i no em vaig fer enrere. Però si hagués sabut els perills de la llum i de la joia, no hauria vingut pas. Amb aquest comiat acabo de rebre la pitjor de les ferides, encara que aquesta nit hagués d’heure-me-les directament amb el Senyor Fosc. Dissortat Guimli, fill de Gloin!

—No! —va dir en Légolas—. Dissortats tots nosaltres! I tots aquells que erren per la terra en aquests temps tardans. Perquè aquest és el seu destí: trobar per perdre, com els sembla a aquells que van en una barca que s’enduu el corrent. Però us considero sortós, Guimli, fill de Gloin: perquè la pèrdua que sofriu és producte de la vostra llibertat, i podíeu haver triat d’una altra manera. Però no per això heu oblidat els vostres companys, i la vostra darrera recompensa serà que el record de Lothlórien romandrà per sempre clar i immaculat al vostre cor, i mai no podrà esvanir-se ni marcir-se.

—És possible —va dir en Guimli—, i us agraeixo les vostres paraules. Paraules certes, sens dubte; però, tanmateix, tot aquest confort és ben fred. No són pas records el que el cor desitja. Això és sols un mirall, ni que sigui clar com el Kheled-zâram. Si més no, això és el que diu el cor d’en Guimli, el nan. Potser els elfs veuen les coses d’una altra manera. I la veritat és que he sentit a dir que, per a ells, la memòria s’assembla més al món de la vetlla que no pas al del somni. Però per als nans no és així.

»Però no en parlem més. Fixeu-vos en la barca! Va massa enfonsada en l’aigua amb tant d’equipatge, i el Gran Riu és molt ràpid. No voldria ofegar la meva pena en aigua freda.

I agafà una de les pales i orientà la barca cap a la riba occidental, bo i seguint l’embarcació de l’Àragorn, que anava al davant i que ja s’havia apartat del centre del Riu.

I així fou com la Germandat prosseguí el seu llarg viatge, avall per les aigües àmplies i velocíssimes, sempre en direcció sud. Boscos esfullats marcaven els marges a banda i banda, i res no podien veure de les terres que havien deixat enrere. L’oreig cessà i el Riu continuà fluint sense cap so. Ni un sol cant d’ocell trencà el silenci. El sol esdevingué calitjós a mesura que avançà el dia, fins que lluí al cel pàl·lid com una perla blanquinosa i alta. Després s’amagà cap a l’oest, i el capvespre arribà aviat, seguit d’una nit grisa i sense estels. Van continuar flotant fins aquelles hores més fosques i silencioses, dirigint sempre les seves barques sota les ombres que projectaven els boscos de ponent. Veien passar grans arbres, com fantasmes, que allargaven les seves arrels tortes i assedegades a través de la boirina, fins a l’aigua. Aquesta era freda i ominosa. En Frodo va asseure’s i escoltà el feble fregadís i el clapoteig del Riu entre les arrels dels arbres i els troncs que suraven prop de la riba, fins que acotà el cap i caigué en un son neguitós.





Capítol IX

EL GRAN RIU


En Frodo fou despertat per en Sam. Descobrí que jeia, molt ben abrigat, sota uns arbres alterosos, d’escorça grisenca, en un racó tranquil dels boscos del marge occidental del Gran Riu, l’Ànduin. Havia dormit durant tota la nit, i un matí grisós començava a despuntar entre el brancam sense fulles. Prop d’ell en Guimli s’ocupava d’encendre un petit foc.

Tornaren a posar-se en camí abans que el dia hagués despuntat del tot. Tot i que la major part de la Germandat no tenia cap desig de córrer cap al sud, els confortava pensar que la decisió, que els caldria prendre, com a molt tard, quan arribessin a Rauros, i a l’illa de Rocagull, quedava encara a alguns dies de distància, de manera que deixaren que el Riu els arrossegués al seu propi ritme, sense gens ni mica de ganes d’apressar-se cap als perills que els esperaven més endavant, fos quin fos el curs que finalment triessin. L’Àragorn els permetia escolar-se amb el corrent, tal com volien, acumulant forces contra les proves que s’atansaven. Tanmateix, insistí que, com a mínim, havien de posar-se en camí ben aviat cada dia, i davallar pel riu fins a ben entrat el vespre; perquè el seu cor l’advertia que el temps se’ls anava escurçant, i temia que, mentre ells s’atardaven a Lórien, el Senyor Fosc no hauria estat plegat de braços.

Amb tot, ni aquell dia, ni l’endemà, no van albirar cap senyal de l’enemic. Les hores grises i avorrides passaren sense cap esdeveniment remarcable. A mesura que el tercer dia de viatge anà avançant, les terres canviaren lentament: els arbres s’esclarissaren i acabaren per desaparèixer. A la riba est, a la seva esquerra, destriaren rosts informes que es dreçaven, amunt, cap al cel; semblaven marronosos i agostejats, com si un foc els hagués devastats no deixant viva ni una sola tija verda: un glever eixarreït sense ni tan sols un arbre esqueixat o una pedra pelada per alleujar aquella buidor. Havien arribat a les Terres Brunes, que s’estenien, vastes i desolades, entre els confins meridionals del Bosc Llobregós i les serres d’Emyn Muil. Quina plaga, o guerra, o feta malèfica havia desencadenat l’Enemic per escorxar d’aquella manera tota aquella terra era cosa que ni l’Àragorn no sabia dir.

A l’oest, cap a la seva dreta, la terra tampoc no tenia arbres, però era plana, i en molts punts hi verdejaven grans planures d’herbam. D’aquest costat del riu passaren boscatges de grans joncars, tan alts que tapaven tota la vista de ponent, mentre les petites embarcacions hi passaven a frec dels seus matolls bellugadissos. Els seus plomalls foscos i marcits es vinclaven i s’agemolien sota aquells vents fresquívols i lleugers, tot produint un remoreig suau i entristit. Aquí i allà, a través de les clarianes, en Frodo podia entrellucar porcions de camps sinuosos, i molt més enllà els turons sota la posta, i al fons de tot, on ja es perdia la vista, una línia fosca, per on avançaven les serres més meridionals de les Muntanyes Boiroses.

No es veia cap indici de cosa viva que es mogués, llevat de les aus. Però aquestes eren abundoses: ocells petits que xiulaven o refilaven entre els canyissars, però que gairebé mai no es deixaven veure. Una o dues vegades els viatgers sentiren l’aleteig i el gemec d’ales de cigne, i en mirar amunt en veieren una gran formació que travessava el cel.

—Cignes! —va dir en Sam—. I ben grossos que són!

—Sí —corroborà l’Àragorn—, i a més són cignes negres.

—Aquestes terres tenen un aspecte vast, buit i sinistre —comentà en Frodo—. Sempre havia imaginat que, a mesura que hom es dirigia cap al sud, tot esdevenia més càlid i alegre, fins que l’hivern quedava enrere per sempre.

—Però encara no hem anat gaire cap al sud —va respondre l’Àragorn—. Encara és hivern, i som lluny de la mar. Aquí el món és fred fins que arriba, sobtadament, la primavera, i nosaltres encara podríem tenir neu una altra vegada. Molt més avall, a la Badia de Belfalas, on desemboca l’Ànduin, el temps és càlid i alegre, o ho hauria de ser, si no fos per l’Enemic. Aquí, però, no devem ser a gaire més de seixanta llegües, em penso, més avall del Quartó Sud de la vostra Comarca, a centenars de llargues milles lluny d’aquí. Ara mireu cap al sud-oest, a través de les planures del nord de la Marca de la Cavalleria, o Ròhan, la terra dels Senyors dels Cavalls. D’aquí a no gaire arribarem a la confluència del Limclar, que baixa des de Fàngorn per desembocar al Gran Riu. Aquest riu constitueix la frontera nord de Ròhan; i als temps antics tot el que quedava entre el Limclar i les Muntanyes Blanques pertanyia als ròhirrim. És una terra rica i agradable, amb una herba com no n’hi ha d’altra; però en aquests temps malastrucs la gent no viu prop del Riu ni cavalca sovint fins als seus marges. L’Ànduin és ample, però els orcs són capaços de disparar les seves fletxes bastant més enllà de l’altre marge; i darrerament, segons conten, s’han atrevit a creuar l’aigua i a pillar els ramats i les eugassades de Ròhan.

En Sam mirà d’una riba a l’altra amb intranquil·litat. Abans els arbres ja li havien semblat hostils, com si amaguessin ulls secrets i perills a l’aguait; però ara s’hauria estimat més que hi continués havent arbres. Li semblava que la Germandat viatjava massa desemparada, damunt aquelles barquetes obertes, baixant pel bell mig de terres sense cap recer, i per un riu que marcava la frontera de la guerra.

Durant el dia o els dos dies següents, mentre prosseguien llur marxa, enduts constantment cap al sud, aquesta sensació d’inseguretat s’apoderà de tota la colla. Durant tot un dia agafaren les pales de remar i acceleraren el descens. Els marges passaven ràpids. Aviat el Riu s’eixamplà i esdevingué més som; cap a l’est es veien llargues platges de pedres, i al curs hi havia bancs de palets, de manera que havien de governar les barques amb precaució. Les Terres Brunes formaven terrenys ondulats i erms, des d’on bufava un aire fred de l’est. A l’altre marge, els camps havien esdevingut pujolars arrodonits amb glevers marcits entre terres marjalenques i garrigars. En Frodo s’estremí bo i recordant els camps de gespa i les fonts, el sol clar i el plugim amable de Lothlórien. A les barques hom xerrava poc i ningú no reia. Cada membre de la Germandat estava aqueferat amb els seus pensaments.

El cor d’en Légolas corria sota els estels d’una nit estival en algun prat del nord, entre els faigs; en Guimli palpava mentalment l’or, i es preguntava si el podria cisellar per fer-ne una custòdia per al present de la Senyora Galàdriel. En Merry i en Pippin, al vaixell d’enmig, estaven consirosos perquè en Bóromir no parava de remugar, de vegades rosegant-se les ungles, com si algun neguit o dubte el consumís, de vegades agafant un dels rems i menant la barca ben a prop de la popa de la de l’Àragorn. Llavors en Pippin, que seia a la proa mirant enrere, mentre en Bóromir fitava amb intensitat en Frodo, copsà un llambreig estrany als seus ulls. En Sam ja feia estona que havia decidit que, encara que potser les barques no eren tan perilloses com li havien inculcat des de petit, resultaven molt més incòmodes del que havia imaginat. Se sentia entumit i dissortat, no tenint altra cosa per fer que mirar aquelles terres hivernals que s’estiregassaven i l’aigua grisosa a tots dos costats. Fins i tot quan usaven aquelles pales a manera de rem, mai no li permetien que n’agafés cap.

El quart dia, a entrada de fosc, es trobava contemplant, per damunt dels caps acotats d’en Frodo i de l’Àragorn, les barques que els seguien; estava una mica marejat i desitjava acampar i sentir el terra sota els peus. De sobte alguna cosa li cridà l’atenció: al començament l’esguardà sense posar-hi gaire atenció, però després s’assegué ben dret i es fregà els ulls; però quan tornà a mirar ja no la pogué tornar a veure.

Aquella nit acamparen en un petit illot pròxim al marge occidental. En Sam s’arrupí ben embolcallat amb flassades al costat d’en Frodo.

—Una o dues hores abans de parar, he tingut un somni molt curiós, senyor Frodo —li va dir—. O potser no ho era pas, un somni. Però ha estat una cosa estranya, de tota manera.

—I doncs? Què era? —demanà en Frodo, sabent que en Sam no callaria fins que li hagués explicat el conte, fos el que fos—. Jo no he vist ni he pensat res que em pugui fer somriure d’ençà que abandonàrem Lothlórien.

—He dit curiós, però no pas divertit, senyor Frodo. Era una cosa rarota. Tot capgirat, si no era un somni. I val més que m’escolti. Ha estat així: he vist un tronc amb ulls!

—Del tronc, no en tinc res a dir —va respondre en Frodo—. El Riu en va ple. Però val més que t’oblidis dels ulls!

—Ni pensar-hi —prosseguí en Sam—. Han estat els ulls els que han fet que m’assegués de cop. He vist un tronc que semblava surar amb el corrent, en la penombra del crepuscle, darrere la barca d’en Guimli; però no hi he parat esment. Després m’ha semblat com si el tronc s’atansés lentament a nosaltres. I això resultava peculiar, com diria vostè, ja que tots érem arrossegats pel riu a la mateixa velocitat. I aleshores és quan he vist els ulls: com dos punts pàl·lids, tirant a brillants, en un bony cap a la punta més propera del tronc. I el que és més, no era un tronc, perquè tenia potes de pala, gairebé com un cigne, encara que semblaven més grosses, i entraven i sortien de l’aigua.

»Aleshores ha estat quan m’he assegut ben dret i m’he fregat els ulls, a punt de cridar si continuava allà quan m’hagués tret l’ensopiment del cap. Perquè aquella cosa, fos el que fos, s’acostava força de pressa darrere la barca d’en Guimli. Però si aquells dos fanalets han vist que em movia i que el fitava, o si jo m’he despertat de debò, això ja no ho puc dir. Quan he tornat a mirar, ja no hi era. Però crec que, de reüll, he pescat un llambrec, com se sol dir, d’una cosa fosca que s’amagava sota les ombres de la riba. Però ja no he tornat a veure els ulls.

»I aleshores m’he dit: “Tornes a somiar, Sam Gamgí”, dic; i aleshores m’he dit: “Però ja s’ha acabat”. I des d’aleshores que hi rumio, i ara ja no n’estic tan segur. Vostè què en pensa, senyor Frodo?

—Jo no en pensaria res, diria que només es tractava d’un tronc i del capvespre i que tenies son als ulls, Sam —va dir en Frodo—, si aquesta fos la primera vegada que aquests ulls han estat vistos. Però no ho és. Jo vaig veure una criatura estranya amb ulls que s’enfilava al flet la nit que hi dormírem. I en Hàldir també la va veure. I recordes l’informe dels elfs que van sortir a perseguir el destacament d’orcs?

—Ah —va fer en Sam—, me’n recordo; i encara recordo més. I no m’agraden els meus pensaments; però tot rumiant una cosa i l’altra, i les històries del senyor Bilbo, i lligant caps, em penso que fins i tot podria donar un nom a aquesta criatura, per si encerto. Un nom repulsiu. Gòl·lum, potser?

—Efectivament, això és el que he temut des de fa algun temps —confessà en Frodo—. Des d’aquella nit al flet. Suposo que era amagat a Mòria, i que aleshores començà a seguir-nos el rastre; però esperava que la nostra estada a Lórien l’hauria tornat a despistar. La pobra criatura deu haver estat amagada als boscos prop del Riudargent, mirant com ens posàvem en camí!

—Suposo que és així —acceptà en Sam—. I val més que anem amb una miqueta més de compte, o una d’aquestes nits ens trobarem amb uns dits fastigosos al voltant del coll, si és que ens arribem a despertar per sentir res. I aquí és on volia anar a parar. Aquesta nit no cal que preocupem en Gambús ni cap dels altres. Ja vigilaré jo. Puc dormir demà, perquè a la barca no faig més que de paquet, per dir-ho d’alguna manera.

—Ja ho pots ben dir —li respongué en Frodo—, però jo hi afegiria «un paquet amb ulls». Pots vigilar, però només si em promets que em despertaràs quan hagi passat la meitat de la nit, si és que abans no hi ha cap novetat.

Enmig de la nit en Frodo es despertà d’un son profund i fosc, per trobar-se amb en Sam que el sacsejava.

—Sento haver-lo de despertar —li xiuxiuejà en Sam—, però és el que vostè m’ha dit. No hi ha cap novetat, o no gran cosa. M’ha semblat sentir una mena de xipolleig apagat i un soroll d’ensumar, fa una estona; però, de nit, i al costat d’un riu, se senten molts d’aquests sorolls estranys.

S’embolcallà i en Frodo va asseure’s, ben protegit per les mantes, i procurà desempallegar-se de la son. Minuts o hores s’havien escolat lentament, i no havia succeït res. En Frodo estava a punt de lliurar-se a la temptació de tornar a jeure quan una silueta fosca, gairebé imperceptible, surà fins molt a prop d’una de les barques amarrades. Una mà llarga i blanquinosa que es mig veia confusament sortí disparada de l’aigua i s’aferrà a la regala; dos ulls pàl·lids, com fanalets, brillaren fredament mentre esguardava dins, i després s’alçaren i miraren cap a en Frodo, a l’illot. No eren a més d’una o dues iardes, i en Frodo sentí l’esbufec suau de la seva inspiració d’aire. S’alçà, tot desembeinant Fibló, i s’acarà amb els ulls. La seva llum s’apagà immediatament. Se sentí un altre xiuxiueig i un xip-xap i la forma fosca com un tronc desaparegué corrent avall, en la nit. L’Àragorn es remogué en el seu son, féu mitja volta, i s’assegué.

—Què passa? —xiuxiuejà, alçant-se d’una revolada i acostant-se a en Frodo—. He sentit alguna cosa en somnis. Per què heu desembeinat l’espasa?

—En Gòl·lum —respongué en Frodo—. O, si més no, això és el que suposo.

—Ah! —va dir l’Àragorn—. De manera que coneixeu el nostre petit company de camí, eh? Va estar trescant darrere nostre per tot Mòria i Nímrodel avall. D’ençà que ens embarcàrem ha estat agafat damunt un tronc remant amb mans i peus. He intentat enxampar-lo un o dos cops, a la nit; però és més astut que una guineu, i més esmunyedís que un peix. Confiava que el viatge pel Riu seria més fort que ell, però està massa avesat a l’aigua.

»Demà provarem d’anar més de pressa. Descanseu ara, i jo faré d’imaginària el que resta de la nit. M’agradaria poder-li posar la mà al damunt, a aquest sapastre. Ens podria resultar útil; però, si no ho aconsegueixo, haurem de mirar de despistar-lo. És molt perillós. Deixant de banda que ens pot matar de nit pel propi compte, podria posar sobre la nostra pista qualsevol enemic que hi hagi per aquests rodals.

La nit va transcórrer sense que tornessin a veure ni una ombra d’en Gòl·lum. A partir d’aquell moment la Germandat es mantingué alerta, però no tornaren a veure signe d’en Gòl·lum mentre durà el viatge. Si encara els seguia, era molt sagaç i devia estar molt cansat. Seguint la requesta de l’Àragorn van remar durant llargues estones, i les ribes passaren a gran velocitat. Però veieren poca cosa del terreny, perquè viatjaven principalment de nits i a hora foscant, i descansaven durant el dia, i es mantenien tan amagats com ho permetien aquells indrets. D’aquesta manera el temps s’anà escolant sense novetats; fins al setè dia.

El temps continuava grisós i cobert, amb vent de l’est, però a mesura que el capvespre esdevenia nit, el cel cap a l’oest s’aclarí, i clots de llum difusa, groguenca i d’un verd apagat, s’obriren sota les ribes grises dels nuvolats. Allí la clofolla blanca de la lluna nova apareixia fulgurant en llacs remots. En Sam l’esguardà i arrufà les celles.

L’endemà el paisatge a banda i banda començà a canviar ràpidament. Els marges esdevenien més alts i rocosos. Aviat navegaren entre terres de serralades rocalloses; a ambdues ribes hi havia forts pendissos coberts de matolls espessos d’arcs i aranyoners, entortolligats amb esbarzerars i plantes enfiladisses. Al darrere s’hi veien espadats baixos i esllavissadissos, i golerons de pedra grisa i desgastada, enfosquida per l’heura; i encara més enllà s’aixecaven altes serralades coronades per avets agemolits pel vent. S’acostaven al país dels pujols grisencs d’Emyn Muil, la marca sud de les Terres Salvatges.

Als espadats i als golerons de roca hi havia molts ocells, i durant tot el dia, dalt de tot del cel, havien vist giravoltar els ocells, negres contra el cel pàl·lid. Mentre descansaven durant el dia en llur campament, l’Àragorn observà com volaven amb prevenció, preguntant-se si en Gòl·lum no devia haver fet alguna malvestat i ara la notícia del seu viatge no es devia anar escampant per totes les Terres Salvatges. Més tard, quan el sol ja s’ocultava i la Germandat començava a bellugar-se i es disposava a iniciar una nova etapa, assenyalà una taca negra contra la llum foscant: una gran au, molt alta i llunyana, que ara virava i voleiava lentament cap al sud.

—Què és, Légolas? —preguntà a l’elf, indicant el cel del nord—. És, tal com em penso, una àguila?

—Sí —va dir en Légolas—. És una àguila, una àguila rapinyaire. Em pregunto què anuncia, això. És molt lluny de les muntanyes.

—No ens posarem en camí fins que sigui absolutament fosc —va dir l’Àragorn.

Arribà la vuitena nit del seu viatge. Tot era callat i encalmat; el vent grisós de l’est havia cessat. La falç creixent de la lluna s’havia enfonsat aviat en la pal·lidesa del sol post, però el cel continuava clar i, encara que eren molt lluny, cap al sud hi havia encara grans masses de núvols que brillaven feblement; a l’oest els estels resplendien amb fulgor.

—Som-hi —va dir l’Àragorn—. Reprendrem una altra etapa de nit. Arribem a una zona del Riu que no conec gaire bé; perquè no havia viatjat fins a aquestes terres, almenys no entre aquest punt i els ràpids de Sarn Gebir. Però, si no vaig errat d’osques, encara ens falten moltes milles per arribar-hi. De totes maneres hi ha d’altres indrets perillosos abans que hi pervinguem: roques i illots pedregosos enmig del corrent. Hem d’estar ben a l’aguait i no podem remar ràpidament.

En Sam, a la barca capdavantera, s’encarregà de la missió de guaita. Anava ajupit endavant, sotjant la fosca amb tota intensitat. La nit es féu més obscura, però, a dalt, els estels tenien una resplendor estranya, i hi havia una certa lluentor a la superfície del Riu. Era prop de mitjanit, i ja feia una estona que el corrent els empenyia curs avall, pràcticament sense haver d’usar les pales. Només algunes iardes més endavant unes siluetes negres es dreçaven en el corrent, i en Sam sentí l’arremolinament de l’aigua que agafava velocitat. Hi havia un corrent molt ràpid que virava a l’esquerra, cap a la riba est, on el canal quedava expedit. Mentre el corrent se’ls enduia cap a aquell marge, els expedicionaris pogueren veure, ara a molt poca distància, l’escuma pàl·lida del Riu que trencava contra agudes roques que havien estat llançades a través de gairebé tot el curs com una serra de dents. Totes les barques es trobaren amuntegades.

—Ei, Àragorn! —cridà en Bóromir, mentre la seva embarcació xocava contra la primera—. Això és una bogeria! No podem passar els ràpids de nit! No hi ha barca que pugui resistir el Sarn Gebir, sigui de nit o de dia.

—Enrere! Enrere! —proferí l’Àragorn—. Mitja volta! Feu mitja volta si encara hi sou a temps! —i endinsà la seva pala a l’aigua, tot intentant de deturar la barca per fer-la virar.

—M’he desorientat —va dir a en Frodo—. No pensava que haguéssim arribat tan lluny: l’Ànduin baixa més ràpid del que em pensava. Sarn Gebir ja deu ser gairebé a tocar.

Amb grans esforços van controlar les embarcacions i els feren donar mitja volta, però al començament només avançaven molt penosament contra el corrent, i cada cop eren arrossegats més a prop de la riba est. Ara la veien dreçar-se, fosca i sinistra, en la nit.

—Tots a la vegada, remeu, remeu! —cridà en Bóromir—. Remeu! O anirem a parar als baixos.

Però mentre deia aquestes paraules, en Frodo sentí que la quilla fregava la pedra.

En aquell mateix instant es produí una xiuladissa de cordes d’arc: diverses fletxes brunziren damunt llurs caps, i algunes caigueren entre ells. Una encertà en Frodo entre les espatlles i aquest caigué endavant amb un crit, amollant la pala: la fletxa, però, va caure a terra, estavellada contra la cota de malla amagada. Una altra travessà la caputxa de l’Àragorn; i una tercera es clavà amb força a la regala de la segona embarcació, ben a prop de la mà d’en Merry. En Sam cregué distingir siluetes negres que corrien amunt i avall pels llargs bancs de palets que quedaven sota la riba oriental. Semblaven trobar-se molt a prop.

—Yrch! —exclamà en Légolas, tornant a emprar la seva llengua.

—Orcs! —imprecà en Guimli.

—Cosa d’en Gòl·lum, m’hi jugaria qualsevol cosa —va dir en Sam a en Frodo—. I, a més, han triat un lloc ben galdós. Sembla que el Riu estigui fet exprés per dur-nos fins als seus braços!

Tots s’ajupiren ben endavant, fent grans esforços amb els rems: fins i tot en Sam hi ajudà. A cada moment esperaven sentir la ferida de les fletxes de plomall negre. Moltes passaren xiulant per damunt o van caure ben a prop, a l’aigua, tot i que cap no els arribà a tocar. Era fosc, però no prou fosc per als ulls nocturnívols dels orcs, i sota la brillantor dels estels devien oferir als seus enemics una bona diana, llevat que llurs capes grises de Lórien i el fustam grisenc de les barques de fabricació èlfica haguessin destarotat la malícia dels arquers de Mórdor.

Cop a cop continuaren remant, sense parar. En aquella obscuritat era difícil d’estar segurs de si realment progressaven, però el terbolí de les aigües minvà lentament i l’ombra del marge est anà perdent-se en la nit. Per fi, si més no pel que ells podien judicar, tornaren a assolir el centre del Riu, tot allunyant-se a certa distància d’aquelles roques que en sobresortien. Després, fent mitja volta, van empènyer les embarcacions amb totes les seves forces cap a la riba oest. Van atracar sota les ombres d’uns matolls que penjaven damunt l’aigua i respiraren profundament.

En Légolas deixà la seva pala i agafà l’arc que havia dut de Lórien. Saltà a terra i pujà algunes passes coster amunt. Tibà la corda, hi posà una fletxa i es girà, sotjant l’obscuritat de l’altra banda del Riu. A l’altre costat del corrent se sentien xiscles aguts, però no s’hi podia distingir res.

En Frodo contemplà l’elf, alzinat damunt seu, escodrinyant la nit a la recerca d’un objectiu contra el qual disparar. El seu cap era fosc, coronat per aguts estels blancs que centellejaven als tolls foscos del cel que tenia al darrere. Ara, però, aixecant-se i avançant des del sud, arribaven grans nuvolots negres, que enviaven invasors tenebrosos cap als camps estelats. Un sobtat temor aclaparà la Germandat.

—Élbereth Guilthóniel! —panteixà en Légolas en mirar amunt. I, al mateix moment de dir-ho, una forma fosca, semblant a un núvol però que no ho era, perquè es movia molt més ràpidament, arribà des de la foscor del sud i es precipità contra la Germandat, anihilant, en acostar-s’hi, tota la llum. Aviat aparegué com una gran criatura alada, més negra que els pous en l’obscuritat. Veus exaltades s’elevaren per victorejar-la des de l’altre costat de l’aigua. En Frodo experimentà per tot el cos un inesperat calfred que s’aferrà al seu cor, i sentí, a l’espatlla, un fred mortal, com el record d’una antiga ferida. S’arrupí, com si intentés amagar-se.

Tot d’una el gran arc de Lórien brunzí. Estrident sortí la sageta de la corda èlfica. En Frodo mirà amunt. Gairebé damunt seu la forma alada giravoltà. Se sentí un xiscle, com un grall agut, i l’ombra s’esfondrà en l’aire, i desaparegué en les tenebres de la riba oriental. El cel tornà a quedar nítid. Des del llunyedar arribà un rebombori de moltes veus, maleint i lamentant-se en la foscor, i després un silenci. Aquella nit, des de l’est, ja no tornà a arribar cap més dard ni cap més crit.

Poc després l’Àragorn els féu dirigir les barques riu amunt. Van anar temptejant el camí al llarg de la vora de l’aigua durant una certa distància, fins a trobar una caleta poc profunda. A tocar de l’aigua creixien alguns arbrissons baixos i, al darrere, s’aixecava un marge molt pendent i rocós. La Germandat decidí de romandre-hi i esperar-hi el dia: era inútil d’intentar anar més lluny durant la nit. No van preparar cap campament ni van encendre-hi foc, i van restar arraulits a les barques, que eren atracades totes juntes.

—Beneït sigui l’arc de Na Galàdriel, i la mà i l’ull d’en Légolas —va dir en Guimli, tot rosegant una porció de lembas—. Això sí que és encertar a les fosques, amic meu!

—Com puc saber que he encertat? —comentà en Légolas.

—Jo no us ho podria dir —respongué en Guimli—. Però m’alegro que aquella ombra no s’acostés més. No m’ha agradat gens. M’ha fet recordar massa l’ombra de Mòria…, l’ombra del Bàlrog —va concloure amb un xiuxiueig.

—No era un Bàlrog —va dir en Frodo, estremint-se encara d’aquell calfred que havia sentit—. Era alguna cosa més freda. Crec que era…

Però s’aturà i no va dir res més.

—Què us sembla que era? —demanà en Bóromir, anhelant, abocant-se enfora de la seva barca com si intentés copsar una expressió al rostre del hòbbit.

—Crec que era… No, no ho diré —va respondre en Frodo—. Fos el que fos, la seva caiguda ha atordit els nostres enemics.

—Això sembla —reblà l’Àragorn—. Però no sabem on són, ni quants, ni què és el que pensen fer a continuació. Aquesta nit no podem aclucar ni un ull! Ara l’obscuritat ens protegeix. Però com podem saber què ens revelarà el dia? Tingueu les armes sempre a l’abast!

En Sam seia donant copets a l’empunyadura de la seva espasa, com si comptés amb els dits, bo i esguardant el cel.

—Això és ben estrany —mormolà—. La lluna és la mateixa a La Comarca i a les Terres Salvatges, o ho hauria de ser. Però, o bé ha fugit del seu curs, o jo m’equivoco totalment en els meus càlculs. Se’n recorda, senyor Frodo? La lluna minvava quan ens vam enfilar en aquell flet dalt de l’arbre: devia fer una setmana que havia estat lluna plena. I anit va fer una setmana que ens posàrem en camí, i ara de sobte no sé ben bé d’on surt aquest quart creixent, primet com un tall d’ungla. És com si no haguéssim estat ni un sol dia a la terra dels elfs.

—Bé, doncs jo, pel cap baix, hi recordo tres nits, i crec que n’hi devíem passar moltes més, però seria capaç de jurar que no ens hi vam quedar tot un mes. Com si el temps allí no comptés per a res!

—I és possible que ja fos ben bé així —va dir en Frodo—. En aquella terra és possible, vivíem en un temps que fa molt que ha passat en tots els altres llocs. I em penso que fins que el Riudargent no ens va dur a l’Ànduin no vam tornar al temps que transcorre per les terres mortals fins a la Gran Mar. I la veritat és que no recordo cap mena de lluna, ni nova ni plena, a Caras Galàdhon: només estels de nit i el sol durant el dia.

En Légolas es bellugà a la seva barca.

—No, el temps no s’atarda per sempre —va dir—, però el canvi i el creixement no són iguals a tots els indrets. Per als elfs el món es mou, i es mou molt ràpidament i molt lentament. Ràpidament, perquè ells canvien molt poc, mentre que tota la resta passa rabent, i això els causa pena. Lentament, perquè no compten els anys que s’escolen, almenys no per a ells. Les estacions que se succeeixen són com onades que es repeteixen constantment en un corrent molt molt llarg. I, tanmateix, sota el sol totes les coses han de consumir-se i assolir una fi.

—Però a Lórien la consumació és lenta —va dir en Frodo—. El poder de la Senyora Galàdriel hi té a veure. A Caras Galàdhon, on la Senyora Galàdriel porta l’anell èlfic, les hores, encara que semblin curtes, són molt fructíferes.

—Això no ho hauríeu d’haver dit fora de Lórien, ni tan sols a mi —va dir l’Àragorn—. No en torneu a parlar! Però tens raó, Sam: en aquella terra vas perdre el compte dels dies. Allí el temps ens passà tan de pressa com passa per als elfs. La lluna nova s’acabà, i al món exterior vingueren un quart creixent i una lluna plena i un quart minvant, mentre nosaltres ens entreteníem allí. I anit arribà un altre cop la lluna nova. L’hivern ja quasi ha passat. El temps corre cap a una primavera d’escasses esperances.

La nit va transcórrer en silenci. Des de l’altre costat del Gran Riu no els tornà a arribar cap remor ni cap veu. Els viatgers, arrupits a les embarcacions, notaren el canvi del temps. L’atmosfera esdevingué més càlida i molt quieta sota els grans núvols humits que havien pujat des del sud i de les mars llunyanes. La cursa del Riu sobre les roques dels ràpids semblà fer-se més eixordadora i pròxima. Al seu damunt, els branquillons dels arbres començaren a degotar.

A trenc de dia el capteniment del món que els envoltava havia esdevingut bla i tristoi. Lentament l’albada es convertí en una llum pàl·lida, difusa i sense ombres. Al Riu hi havia un boirim i les bromes embolcallaven els marges; l’altra riba resultava invisible.

—No suporto la boira —va dir en Sam—. Però aquesta sembla dur-nos bona sort. Potser ara podrem fugir sense que aquests maleïts gòblins ens vegin.

—És possible —digué l’Àragorn—. Però serà difícil trobar un camí si la boira no s’escampa una mica més endavant. I si hem de creuar Sarn Gebir i arribar a l’Emyn Muil ens caldrà trobar un pas.

—No entenc per què hem de travessar els ràpids, ni per què hem de seguir el Riu més enllà —va dir en Bóromir—. Si el que tenim davant és l’Emyn Muil, ja podem abandonar aquestes closques de nou, i dirigir-nos cap a l’oest i cap al sud, fins que arribem al Rieradent i puguem travessar cap a la meva terra.

—Podríem fer-ho, si ens dirigíssim a Minas Tirith —va dir l’Àragorn—, però encara no hem arribat a un acord sobre aquest punt. I aquesta ruta pot ser més perillosa del que sembla. La vall del Rieradent és plana i pantanosa, i, anant a peu i carregats, el boiram representa un perill mortal. Jo no abandonaria les nostres barques fins que ens hi vegem absolutament obligats. Si més no, el Riu és un camí per on no ens extraviarem.

—Però l’Enemic s’ha fet l’amo de la riba oriental —objectà en Bóromir—. I, encara que passéssim sense obstacles les Portes de l’Àrgonath i arribéssim sense ser molestats al Rocagull, què faríem aleshores? Tirar-mos pels salts per anar a parar al Pratxop?

—No! —va respondre l’Àragorn—. Digueu més aviat que el que caldria fer fóra baixar les barques per l’antic camí fins al peu de Rauros, i allí tornar-nos a fer a l’aigua. Bóromir, no coneixeu o no voleu recordar l’Escala Nord, i l’alta trona que hi ha damunt Àmon Hen, construïdes en època dels grans monarques? Jo tinc la intenció de tornar a trepitjar aquell lloc encimat abans de decidir quin curs ens cal seguir a continuació. Allí potser trobarem algun signe que ens guiarà.

En Bóromir s’oposà llarga estona a aquest camí, però quan es féu evident que en Frodo seguiria l’Àragorn, anés on anés, cedí.

—Els homes de Minas Tirith no tenen costum d’abandonar els amics en un destret —va dir—, i necessitareu ma torca, si és que mai arribeu a Rocagull. Aniré fins a l’illa alta, però no més enllà. Des d’allí me dirigiré cap a casa, sol si mon ajut no serveix perquè me guanyi el premi d’alguna companyia.

Ja començava a fer-se de dia, i la boira havia escampat un xic. Decidiren que l’Àragorn i en Légolas sortirien immediatament riba endavant, mentre els altres restaven a les barques. L’Àragorn creia que podrien trobar un camí per on carregar les embarcacions i l’equipatge fins a l’aigua més tranquil·la de l’altre costat dels ràpids.

—És possible que tractant-se com es tracta de barques èlfiques no arribessin a enfonsar-se —va dir—, però això no vol dir que nosaltres arribéssim a sortir vius de Sarn Gebir. Encara no n’ha sortit ningú. I els homes de Góndor no van construir cap camí en aquesta regió perquè, fins i tot als temps de màxima esplendor, el seu reialme no arribava més enllà de l’Ànduin a Emyn Muil; però al marge oest hi ha d’haver un caminet de traginers, que espero trobar. No crec que hagi desaparegut, perquè, fins fa relativament pocs anys, quan els orcs de Mórdor començaren a multiplicar-se, solia haver-hi embarcacions lleugeres que baixaven de les Terres Salvatges fins a Osgíliath.

—Que jo recordi, són ben comptades les ocasions en què alguna embarcació ha baixat des del nord, i els orcs pul·lulen pel marge oriental —va dir en Bóromir—. Si aneu endavant, a cada milla augmentarà el perill, encara que hi trobeu un camí.

—El perill és a l’aguait en qualsevol dels camins que porten cap al sud —contestà l’Àragorn—. Espereu-nos un dia. Si passat aquest temps no hem tornat sabreu que ens ha colpit alguna desgràcia. Aleshores elegiu un nou cap i seguiu-lo com millor pugueu.

En Frodo contemplà amb el cor feixuc com l’Àragorn i en Légolas pujaven el pendís del marge i desapareixien entre les bromes; les seves temences, però, resultaren infundades. Quan només havien passat dues o tres hores i a penes era migdia, les siluetes ombrívoles dels exploradors van reaparèixer.

—Tot va bé —va dir l’Àragorn, bo i saltant des del marge—. Hi ha un caminet, i duu fins a un bon embarcador que encara serveix. La distància no és gaire llarga. L’inici dels ràpids només és mitja milla més avall d’on ens trobem, i no tenen gaire més d’una milla de llargària. Una mica després, el Riu torna a ser clar i suau, encara que baixa amb força. La tasca més difícil serà de dur les barques i l’equipatge fins a l’antic camí dels traginers. L’hem trobat, però aquí queda força lluny de l’aigua, i passa sota el ràfec d’una paret rocosa, a un estadi o més de la riba. No hem trobat on era l’embarcador a la part nord. Si encara existeix, el devíem passar anit. Podríem provar de remuntar el riu però amb la boira potser no el trobaríem. Temo que hem de deixar el Riu ara, i pujar fins al camí de traginers des d’aquí, de la millor manera que sapiguem.

—Encara que tots fóssim homes, no me sembla que sigui una tasca fàcil —va dir en Bóromir.

—Doncs de tota manera la intentarem amb els que som —respongué l’Àragorn.

—I tant —afegí en Guimli—. Les cames dels homes poden quedar enrere mentre un nan continua camí endavant, encara que carregui el doble del seu pes, Mestre Bóromir!

La tasca resultà veritablement feixuga, però a la fi l’acompliren. Els queviures foren trets de les barques i pujats fins al cim del marge, on hi havia un espai pla. Després van treure les embarcacions de l’aigua i les carregaren fins al capdamunt. Eren molt menys pesants del que havien esperat. Ni en Légolas no sabia de quin arbre dels que creixien als boscos èlfics podien ser construïdes; però la fusta era resistent i, al mateix temps, extraordinàriament lleugera. Als trossos plans en Merry i en Pippin podien dur prou bé la seva barca, solets. Tanmateix calgué la força dels dos homes per aixecar-les i transportar-les pel terreny que la Germandat havia de travessar. En allunyar-se del Riu, el pendís anava pujant, amb rocotes de pedres calcàries, grisenques, en amuntegament desordenat, amb molts caus amagats, coberts d’herbotes i matolls; hi havia espessoralls d’esbarzers i fondals profunds; i aquí i allà tolls enfangats alimentats per les aigües que regalimaven des dels terrenys més elevats.

En Bóromir i l’Àragorn van carregar, una a una, les barques, mentre els altres s’enfilaven amb dificultat darrere seu amb l’equipatge. Al capdavall ho hagueren agafat tot i tot quedà dipositat al camí de traginers. Llavors, gairebé sense cap altre obstacle que no fossin els esbarzers que sortien i molts pedrots caiguts, van continuar endavant tots junts. El boirim encara penjava en filagarses de la paret de pedra esllavissadissa, i a llur esquerra la broma colgava el Riu: el sentien córrer i escumejar pels relleixos aguts i els ullals de pedra de Sarn Gebir, però no el podien veure. Abans de tenir-ho tot ben segur a l’embarcador del sud, hagueren de repetir el viatge dos cops.

Allí, el camí dels traginers, girant altre cop cap al corrent, baixava amb suavitat fins a la vora d’un entollament petit i som. Semblava haver estat excavat no pas a mà, sinó per l’aigua que baixava en terbolí des de Sarn Gebir contra un entrant de roca baix que penetrava una mica en el corrent. Al darrere, la riba s’alçava en un bon rost, tot formant un espadat gris, i per a qui anés a peu no hi havia ja cap altre pas.

La tarda curta ja havia passat i un vespre nuvolós i apagat s’apoderava de tot. Van seure a la vora de l’aigua, escoltant el brunziment confús i el brogit dels ràpids ocults per la boira; estaven cansats i somnolents, i llurs cors eren tan consirosos com el jorn agonitzant.

—Bé, ja som aquí, i aquí haurem de passar una altra nit —va dir en Bóromir—. Ens cal dormir, encara que l’Àragorn tingui pensat de passar les Portes de l’Àrgonath de nit. Tots estem massa cansats…, excepte, naturalment, el nostre nan ferreny.

En Guimli no replicà res: estava assegut i capcinejava.

—Descansem ara tant com puguem —va dir l’Àragorn—. Demà haurem de tornar a viatjar de dia. Si el temps no canvia i ens torna a enganyar, tindrem una bona oportunitat per esmunyir-nos, sense que ens puguin veure els ulls de la riba oriental. Aquesta nit, però, hem de fer guàrdia per torns: tres hores de son i una de guàrdia.

El pitjor que va ocórrer aquella nit fou un breu plovisqueig aproximadament una hora abans de l’alba. De seguida que fou ple dia es posaren en marxa. La boira ja era més esclarissada. Es mantingueren tan a prop com van poder de la riba oest i pogueren veure-hi les formes borroses dels espadats baixos que cada cop esdevenien més alts, parets d’ombres amb els peus en el corrent escoladís. A mig matí els núvols s’abaixaren molt més i començà a ploure a bots i barrals. Van tapar les barques amb les cobertes de pell per tal d’impedir que quedessin inundades, i continuaren el descens; a través de les cortines grises del xàfec era ben poc el que podien veure al seu davant o al voltant.

La tamborinada, però, no durà gaire. Lentament el cel al damunt anà fent-se més clar, i després, tot de cop, els núvols es trencaren i els seus contorns allargassats passaren arrossegant-se cap al nord, Riu amunt. Boires i bromes havien desaparegut. Davant els viatgers s’obria un gorg ample, amb grans parets rocoses als costats, a les quals s’aferraven, en relleixos o petites clivelles, alguns arbrissons escarransits. El canal s’anà fent més estret i el Riu més ràpid. Ara navegaven amb poques esperances de poder-se aturar o desviar, fos el que fos que els sortís al davant. Al damunt tenien un passadís de cel blau pàl·lid, al seu voltant el Riu fosc i ple d’ombres, i al davant, negres, tapant el sol, els serrats d’Emyn Muil, on no es veia cap obertura.

En Frodo, esguardant endavant, distingí dues grans roques que s’acostaven: semblaven dos grans pinacles o columnes de pedra. Eren altes, i llises, i ominoses, dreçades a banda i banda del Riu. Entre ambdues apareixia una estreta fissura, i el Riu empenyia les barques cap aquella afrau.

—Compte amb l’Àrgonath, les Columnes dels Reis! —proferí l’Àragorn—. Aviat hi passarem. Manteniu les barques en fila, i tan allunyades com pugueu! I no deixeu per res el centre del Riu!

A en Frodo, arrossegat pel corrent, li semblà que les grans columnes s’alzinaven com torres que anessin al seu encontre. Li semblaren gegants; figures grises, alteroses i silents, però amenaçadores. Després descobrí que realment estaven esculpides i afaiçonades: el poder i les arts antigues les havien treballades, i encara conservaven, a través del sol i de les pluges de tants d’anys oblidats, la poderosa semblança amb què havien estat cisellades. Sobre grans pedestals que es dreçaven del fons de les aigües, s’erigien dos grans reis de pedra: amb els ulls entelats i les celles arrufades, encara esguardaven amb severitat cap al nord. La mà esquerra de cadascú era aixecada enfora en un gest d’advertència; a la mà dreta tots dos hi duien una destral; i, al cap, hi tenien un elm i una corona mig enrunats. Encara mostraven gran poder i majestat, guardians callats d’un reialme desaparegut molt de temps enrere. En Frodo experimentà respecte i por, i acotà el cap, tot tancant els ulls, i no gosant mirar amunt mentre l’embarcació s’hi atansava veloçment. Fins en Bóromir inclinà el cap mentre les barques eren arrossegades pel corrent rabent, fràgils i fugisseres com fulletes, sota l’ombra eterna dels sentinelles de Númenor. I així penetraren en el gorg fosc de les Portes.

Els penya-segats espantosos es dreçaven ben pelats, a banda i banda, fins a alçàries inimaginables. El cel apagat quedava molt llunyà. Les aigües negres brogien i retronaven, i el vent xisclava al seu damunt. En Frodo, arrupit contra els genolls, sentí que en Sam, al davant, remugava i rondinava:

—Quina mena de lloc! Quina cosa tan horrible! Si arribo a sortir d’aquesta barca, a mi no em veureu tornar a ficar els peus en un toll, i no diguem en un riu!

—No tingueu por! —va dir una veu estranya al darrere. En Frodo es girà i veié en Gambús, però que no era ben bé en Gambús, perquè el Muntaner afeixugat per la vida a la intempèrie ja no era allí. Qui seia a popa era l’Àragorn, fill d’Àrathorn, orgullós i erecte, governant l’embarcació amb hàbils cops de pala; s’havia tirat la caputxa enrere, la seva cabellera negra voleiava al vent, i als ulls hi tenia una llumeneta: un rei que tornava a la seva terra després de l’exili.

—No tingueu por! —va repetir—. Molt de temps he desitjat poder contemplar les imatges d’Ísildur i d’Anàrion, senyors que foren els meus avantpassats. Sota les seves ombres, Eléssar, la Pedra èlfica, fill d’Àrathorn, de la Casa de Vàlandil, fill d’Ísildur, hereu d’Eléndil, no hi ha de témer res!

Aleshores la llum dels seus ulls s’esvaní, i parlà per a si mateix:

—Tant de bo en Gàndalf fos aquí! El meu cor enyora tant Minas Ànor i les muralles de la meva ciutat! Però, cap a on hauré de dirigir-me ara?

Aquell gorg era llarg i fosc, i curull del xiscle del vent, i de la impetuositat de les aigües, i del ressò de les pedres. Girava una mica cap a l’oest de manera que, al començament, tot el que tenien al davant era fosc, però en Frodo aviat albirà una alta escletxa de llum més endavant, que s’anava eixamplant constantment. L’obertura anà creixent amb rapidesa i, tot d’una, les barques semblaren sortir disparades cap aquell ample cercle de llum.

El sol, que ja feia estona que havia creuat el migdia, resplendia en un cel ventós. Les aigües nervioses s’eixamplaven formant un llac oval i allargassat, el pàl·lid Nen Hithoel, encerclat per serrats grisos i alterosos; els vessants eren recoberts d’arbres, però els cims pelats centellejaven fredament sota el sol. A l’extrem més llunyà, cap al sud, s’aixecaven tres pics. El d’enmig estava un xic més avançat i s’allunyava dels altres: una illa en les aigües, encerclada pels braços macilents i mirallejants amb què el Riu que fluïa l’envoltava. Molt llunyà, però profund, el vent els dugué un so de baluerna com el ressò del tro que esclata en la distància.

—Compte amb Tol Brandir! —va dir l’Àragorn, assenyalant cap al sud, cap aquell cim alt—. A l’esquerra teniu Àmon Lhaw, i a la dreta Àmon Hen, els Turons de l’Oïda i de la Vista. En temps dels grans monarques, al capdamunt hi havia altes trones, i sempre hi tenien vigilància. Però hom diu que mai no ha existit home ni bèstia que pogués posar els peus a Tol Brandir. Abans que l’ombra de la nit hagi caigut, hi haurem arribat. Ja sento la veu interminable de Rauros, que ens crida.

Ara la Germandat descansà una estona, bo i deixant-se endur pel corrent que continuava cap al sud pel bell mig del llac. Menjaren alguna cosa, i després tornaren a agafar els rems i feren més via. Els vessants dels serrats occidentals quedaren submergits en l’ombra, i el sol esdevingué arrodonit i rogenc. Aquí i allà un estel boirós començà a refulgir. Els tres pics es dreçaven al davant, enfosquint-se amb el capvespre. Rauros brogia amb una veu ronca. Quan els viatgers arribaren finalment sota l’ombra dels turons, la nit ja s’estenia damunt el curs de les aigües.

Havia finalitzat el desè dia del seu viatge. Les Terres Salvatges quedaven enrere. Ja no podien continuar més enllà sense triar entre el camí de l’est o el de l’oest. Tenien al davant l’última etapa de la seva Missió.





Capítol X

LA DISSOLUCIÓ DE LA GERMANDAT


L’Àragorn els conduí pel braç dret del Riu. Allí, al marge occidental, sota l’ombra de Tol Brandir, hi havia un prat verd que s’estenia des del peu d’Àmon Hen fins a l’aigua. Després ja començaven els primers pendissos del turó, plens d’arbres, i els boscatges s’estenien cap a l’oest, tot resseguint les vores ondulades del llac. Una fonteta rajava des de dalt i regava l’herba.

—Aquesta nit descansarem aquí —va dir l’Àragorn—. Aquest és el prat de Parth Galen: lloc formós en els dies d’estiu de l’antigor. Esperem que el mal encara no hi hagi arribat.

Hissaren les barques fins al marge verdejant, i hi acamparen al costat. Muntaren una vigilància, però no es veia cap senyal ni so dels seus enemics. Si en Gòl·lum havia aconseguit seguir-los, havia romàs ocult i silenciós. Tot i així, a mesura que la nit anà passant, l’Àragorn es mostrà intranquil, i sovint es bellugava adormit i es despertava. Abans de l’alba es llevà i s’atansà a en Frodo, que estava de guàrdia.

—Per què us aixequeu? —li demanà—. No us toca pas vigilar ara.

—No ho sé —respongué l’Àragorn—. Però una ombra i una amenaça han estat congriant-se en el meu son. Faríeu bé desembeinant l’espasa.

—Per què? —demanà en Frodo—. Hi ha enemics aquí a prop?

—Ara veurem el que la vostra Fibló indica —va respondre l’Àragorn.

En Frodo va treure la fulla èlfica de la seva beina. Amb gran desconhort per la seva banda, els talls lluïen tènuement en la nit.

—Orcs! —va dir—. No gaire a prop, però encara massa a prop, segons sembla.

—Ho temia —va dir l’Àragorn—. Però és possible que no es trobin en aquesta banda del Riu. La claror de Fibló és feble, i potser només indica que hi ha espies de Mórdor que recorren els vessants d’Àmon Lhaw. Abans mai no havia sentit que els orcs arribessin fins a Àmon Hen. Però no podem saber què pot ocórrer en aquests temps de malvestat, ara que Minas Tirith ja no pot garantir els passos de l’Ànduin. Demà haurem d’estar alerta.

El dia arribà com foc i fum. A l’est, molt baixes, hi havia llenques de núvols com fumeres d’un gran foc. El sol que es llevava les il·luminava des de sota amb flames d’un roig tèrbol; però no trigà a enlairar-se més amunt, pel cel clar. El cim de Tol Brandir quedava coronat d’or. En Frodo esguardà cap a l’est i observà aquella illa alta. Els seus costats s’aixecaven a pic en l’aigua que corria. Molt per damunt dels alts penya-segats hi havia estimballs molt pendents pels quals s’enfilaven els arbres, pujant capçada damunt capçada; i més amunt encara hi havia cares grises de roca inaccessible, coronades per una gran agulla de pedra. Es veien molts ocells que hi giravoltaven, però no s’hi veia cap senyal d’altres criatures vivents.

Havent esmorzat, l’Àragorn reuní la Germandat.

—Per fi ha arribat el moment —va dir—, el moment de prendre la decisió que hem postergat tant de temps. Què serà ara de la nostra Germandat que ha viatjat durant tant de temps conjuntament? Hem de dirigir-nos cap a l’oest amb en Bóromir, i anar a les guerres de Góndor; o hem de tombar cap a l’est, cap al Terror i cap a l’Ombra; o hem de dissoldre la Germandat i anar aquí i allà segons vulgui cadascú? Sigui com sigui, ho hem de fer aviat. No podem aturar-nos aquí gaire temps. Sabem que l’enemic ocupa la riba est; però temo que també hi pot haver orcs en aquest costat de l’aigua.

Es produí un llarg silenci durant el qual ningú no es bellugà ni va dir res.

—Bé, Frodo —va dir al capdavall l’Àragorn—. Ho sento però vós sou qui teniu la màxima responsabilitat. Sou el Portador designat pel Consell. Sou l’únic que pot decidir el vostre camí. En això no us puc aconsellar. Jo no sóc en Gàndalf, i tot i que he intentat de suplir el seu paper, no sé quines intencions o esperances tenia per a aquest moment, si és que realment en tenia cap. El més probable, em sembla, és que si ell encara fos aquí, amb nosaltres, la decisió us continuaria corresponent a vós. Aquest és el destí que us pertoca.

En Frodo no va respondre de seguida. Però després ho féu lentament.

—Sé que cal apressar-se, però no em puc decidir. És una responsabilitat molt gran. Doneu-me una hora més, i ho decidiré. Deixeu-me estar sol!

L’Àragorn l’esguardà amb deferència i compassió.

—Molt bé, Frodo, fill de Drogo —va dir—. Tindreu aquesta hora i us deixarem sol. Continuarem aquí una estona més. Però no us allunyeu gaire ni aneu allà on no us poguéssim sentir.

En Frodo restà un moment amb el cap cot. En Sam, que havia estat observant el seu amo amb gran preocupació, brandà el cap i mussità:

—És clar com l’aigua, però no paga la pena que en Sam Gamgí ara hi digui la seva.

En aquest moment en Frodo s’alçà i s’allunyà tot caminant; i en Sam s’adonà que mentre les mirades dels altres es contenien i no el miraven, els ulls d’en Bóromir seguien intensament en Frodo, fins que es perdé de vista entre els arbres al peu d’Àmon Hen.



Al principi, errant sense direcció fixa pel bosc, en Frodo es trobà que els passos el duien amunt cap als primers pendents del turó. Descobrí un viarany, resta d’un camí antic que havia desaparegut pràcticament del tot. Als indrets més costeruts hi havien col·locat graons de pedra, però ara estaven esberlats i desgastats, i les rels dels arbres els partien. Continuà pujant una estoneta, sense preocupar-se de quina direcció seguia, fins que arribà a un redol d’herbei. Al voltant hi creixien moixeres de guilla, i al bell mig hi havia una llosa plana i ampla. Aquell petit prat enlairat quedava obert cap a l’est, i ara es trobava inundat per la llum del sol matiner. En Frodo s’hi aturà i mirà per damunt el Riu, molt per sota d’ell, cap a Tol Brandir i els ocells que giravoltaven al gran espai d’aire entre ell i l’illa que mai no havia estat petjada. La veu de Rauros era un brogit poderós que es mesclava amb un profund colpejar compassat.

S’assegué a la llosa i recolzà el mentó a les mans, fitant l’est però veient molt poc amb els seus ulls. Tot el que s’havia esdevingut des que en Bilbo abandonà La Comarca li retornava al magí, i recordà i considerà tot el que podia recordar dels mots d’en Gàndalf. El temps s’anava escolant, i no s’havia acostat gens ni mica a cap decisió.

De sobte es despertà dels seus pensaments: una estranya sensació s’apoderà d’ell, com si tingués alguna cosa al darrere, com si uns ulls poc amistosos estiguessin clavats en ell. S’incorporà d’un bot i es girà; però l’únic que va veure, amb gran sorpresa per part seva, fou en Bóromir, i el seu rostre era somrient i amable.

—Tenia por per vós, Frodo —va dir, atansant-s’hi—. Si l’Àragorn té raó, hi deu haver orcs per aquí a prop, i cap de naltros no hauria d’allunyar-se tot sol, i vós encara menys: ja que tot depèn de vós. I mon cor també és feixuc. Ara que us he trobat, puc restar un moment i parlar-vos? Me’n sentiria alleujat. Quan hi ha molta gent, cada conversa acaba esdevenint un debat interminable. Però entre dos potser serà possible de trobar, per ventura, la saviesa.

—Sou molt amable —va respondre en Frodo—. Tot i que no crec que les paraules puguin ajudar-me. Perquè ja sé què he de fer encara que tinc por de fer-ho, Bóromir: por.

En Bóromir restà callat. Rauros continuava amb el seu retrunyiment interminable. El vent mormolava a les branques dels arbres. En Frodo s’estremí.

De sobte en Bóromir s’acostà i va seure al seu costat.

—Esteu segur que no sofriu innecessàriament? —va dir—. Voldria ajudar-vos. Necessiteu consell en aqueixa difícil decisió. No voleu el meu?

—Crec que ja sé el consell que em donareu, Bóromir —va dir en Frodo—. I em semblaria molt assenyat si el cor no m’alertés en contra.

—Alertar? Alertar contra què? —va dir en Bóromir, amb rapidesa.

—Contra qualsevol retard. Contra el camí que sembla més fàcil. Contra el rebuig d’una responsabilitat que recau damunt meu. Contra…, bé, si he de dir-ho, contra la confiança en la força i la veritat dels homes.

—Però aquesta força us ha protegit durant molt de temps al vostre petit país, encara que no ho sabéssiu.

—No poso pas en dubte el valor del vostre poble. Però el món està canviant. Les murades de Minas Tirith poden ser fortes, però potser no ho són prou. Si s’esfondren, aleshores què?

—Caurem en la batalla com a valents. Però encara podem confiar que no s’esfondrin.

—No mentre l’Anell continuï existint —va dir en Frodo.

—Ah! L’Anell! —va repetir en Bóromir, mentre els seus ulls s’il·luminaven—. L’Anell! No us sembla un fat estrany que hàgim de patir tanta por i tants de dubtes per una cosa tan petita? Una cosa tan insignificant! I jo només l’he vist un instant a la Casa de N’Élrond. Que el podria tornar a veure?

En Frodo alçà l’esguard. De cop el seu cor quedà glaçat. Descobrí una brillantor estranya als ulls d’en Bóromir, encara que el seu rostre continuava essent amable i amistós.

—Més val que continuï amagat —va respondre-li.

—Com vulgueu. Tant me fa —va dir en Bóromir—. Però permeteu-me que us en parli. Perquè sempre sembleu pensar només en son poder a les mans de l’Enemic: en sos usos dolents, no en els bons. El món canvia, m’acabeu de dir. Minas Tirith s’esfondrarà si l’Anell es perpetua. Però, per què? Seria així, no ho nego, si l’Anell fos a les mans de l’Enemic. Però, per què havia de ser-ho si és a les nostres mans?

—Que no vau assistir al Consell? —va respondre en Frodo—. Perquè nosaltres no el podem usar, i el que s’aconsegueix amb l’Anell acaba causant el mal.

En Bóromir s’aixecà i es posà a passejar amb impaciència.

—Sempre repetiu el mateix —va exclamar—. En Gàndalf, N’Élrond…, tota aquesta gent us han ensenyat a repetir això. Potser tenen raó si es refereixen a ells. Eixos elfs, i mig elfs i màgics, és possible que acabessin malament, no ho nego. Però sovint em pregunto si realment són savis, o si només estan esporuguits. Cadascú és com és. Els homes de cor veritable no poden ser corromputs. Naltros, a Minas Tirith, mos hem enfortit gràcies a molts anys de proves. No desitgem el poder dels senyors màgics, només volem força per defensar-mos naltros mateixos, força per a una causa justa. I, atenció!, en nostra necessitat la sort fa sortir a la llum l’Anell del Poder. És un do, dic jo, un regal per als enemics de Mórdor. És una follia no emprar-lo, no emprar el poder de l’Enemic contra l’Enemic. Els agosarats, els valerosos, eixos seran els únics que assoliran la victòria. Què és el que un guerrer, un gran cabdill, no pot aconseguir en aqueixa hora? Què és el que l’Àragorn no aconseguiria? O, si ell el rebutgés, per què no en Bóromir? L’Anell m’atorgaria poder per Manar. I com arrasaria les hosts de Mórdor, i tots els homes s’apinyarien sota mos estendards!

En Bóromir es posà a caminar amunt i avall, parlant cada cop més fort. Gairebé semblava haver-se oblidat d’en Frodo, mentre la seva xerrameca parlava de muralles i d’armes, i de les lleves d’homes; i va fer plans per a futures grans aliances i per glorioses victòries; i va derrotar Mórdor, i esdevingué ell mateix un poderós monarca, benèvol i prudent. De sobte s’aturà i alçà els braços.

—I mos diuen que mos en desfem! —exclamà—. Jo no dic destruïu-lo. Açò potser serviria si la raó pogués demostrar que existeix alguna esperança de reeixir-hi. Però no n’hi ha cap. L’únic pla que mos ofereixen és que un mitgerol s’endinsi a cegues per Mórdor i ofereixi a l’Enemic totes les oportunitats possibles de tornar a aconseguir-lo. Pura follia!

»Segur que ho compreneu, oi, amic? —va dir, bo i tornant-se a girar, ara de manera abrupta, cap a en Frodo—. Dieu que teniu por. Si realment és així, el més agosarat dels agosarats us hauria de perdonar. Però, no creieu que, en realitat, el que es revolta és vostre sentit comú?

—No, tinc por —va dir en Frodo—. Simplement tinc por. Però m’alegra haver-vos sentit a parlar tan llargament. Ara tinc les idees més clares.

—Això vol dir que vindreu a Minas Tirith? —proferí en Bóromir. Els ulls li refulgien i tenia l’expressió anhelant.

—M’interpreteu malament —va dir en Frodo.

—Però hi vindreu, si més no per algun temps, oi? —insistí en Bóromir—. Ara ma ciutat ja no queda gaire lluny; i des d’allí fins a Mórdor el camí no és gaire més llarg que des d’aquí. Fa molt que viatgem per les Terres Salvatges, i us calen notícies del que fa l’Enemic abans de posar-vos en camí. Veniu amb mi, Frodo —va dir—. Necessiteu descansar abans de continuar vostra comesa, si és que realment hi heu d’anar.

I en Bóromir col·locà la seva mà sobre l’espatlla del hòbbit de manera amistosa, però en Frodo s’adonà que la mà li tremolava amb una excitació continguda. Se n’apartà immediatament, i fità alarmat aquell home alt, gairebé dos cops més corpulent que ell i moltes vegades més fort.

—Per què sou tan esquerp? —va dir en Bóromir—. Sóc un home de debò, no un lladre ni un saltejador. Necessito vostre Anell: ara ja ho sabeu; però us dono ma paraula que no me’l vull quedar. No me permetreu, com a mínim, posar mon pla a prova? Deixeu-me l’Anell!

—No! No! —cridà en Frodo—. El Consell em responsabilitzà a mi de portar-lo.

—Vostra pròpia follia és la que farà que l’Enemic mos derroti —exclamà en Bóromir—. Me feu sortir de polleguera! Ximple! Ximple i tossut! Corrent de bona gana cap a la mort i arruïnant nostra causa. Si hi ha algun mortal que pugui reclamar l’Anell, aqueixos són els homes de Númenor, i no els mitgerols. Només és vostre per un atzar malastruc. Podia haver estat meu. Hauria de ser meu. Doneu-me’l!

En Frodo no li va respondre, però s’enretirà fins que la gran llosa llisa quedà entre ambdós.

—Apa, vinga, amic! —va dir en Bóromir, amb veu més melosa—. Per què no vos en desempallegueu? Per què no vos allibereu de vostres dubtes i temors? Si voleu podeu donar-me’n la culpa. Podeu dir que jo era massa fort i que vos l’he pres per força. Perquè sóc massa fort per a vós, mitgerol —cridà; i de cop saltà per damunt la llosa i anà cap a en Frodo. El seu rostre agradós i bell havia canviat odiosament; als seus ulls hi brillava un foc irat, devastador.

En Frodo es féu a un costat i tornà a deixar la llosa entre ells dos. Només podia fer una cosa: tremolant, va treure la cadeneta amb l’Anell i se’l posà ràpidament al dit, al mateix moment en què en Bóromir tornava a escometre’l. L’home deixà escapar un esbufec de sorpresa, esguardà un instant esbalaït, i després començà a córrer furiós d’un lloc a l’altre, cercant aquí i allà, entre les roques i entre els arbres.

—Trampós maleït! —cridà—. Ja veureu quan vos tingui a mes mans! Ara veig vostres pensaments. Dureu l’Anell a en Sàuron i mos vendreu a tots. Només esperàveu l’ocasió per deixar-mos a l’estacada. Maleït sigueu i maleïts siguin tots els mitgerols a mort i foscor!

Llavors, ensopegà amb el peu en una pedra, va caure de cara i quedà de bocaterrosa. Durant una estona restà tan quiet com si la seva mateixa maledicció l’hagués colpit i anorreat; però després, de sobte, començà a plorar.

S’alçà i es passà la mà pels ulls, eixugant-se les llàgrimes.

—Què he dit? —gemegà—. Què he fet? Frodo, Frodo! —cridà—. Torneu! M’havia tornat boig, però ja m’ha passat. Torneu!

Ningú no va respondre. En Frodo ni tan sols sentí els seus crits. Ja es trobava molt lluny, saltant a cegues pel viarany que pujava cap al cim del turó. Estava atuït de terror i de pena, i veia al seu pensament el rostre enfellonit i foll d’en Bóromir, i els seus ulls roents.

No trigà a arribar, sol, al cimal d’Àmon Hen, i s’hi detingué, panteixant, per recuperar la respiració. Va veure, com si fos a través d’un bromall, un espaiós cercle pla, empedrat amb grans lloses, i encerclat per merlets enrunats; i, al bell mig, aixecada damunt de quatre pilastrons cisellats, una alta trona, a la qual s’arribava per una escala de molts esglaons. Hi pujà i s’assegué en aquell antic setial, sentint-se com un xicotet perdut que s’ha enfilat al tren dels reis de les muntanyes.

Al principi no veié gran cosa. Semblava trobar-se en un món de boires, on només hi havia ombres: l’Anell el dominava. Després, aquí i allí, les boirines escamparen i tingué moltes visions: diminutes i nítides com si les tingués sota els seus ulls damunt una taula, i, al mateix temps, molt llunyanes. No tenien so, només eren imatges vivents i molt brillants. El món semblava haver-se encongit i haver quedat callat. Estava assegut a la Trona de la Vista, a Àmon Hen, el Turó de l’Ull dels homes de Númenor. Mirà cap a l’est i albirà terres enormes que no figuraven a cap mapa, planures sense nom, i boscos inexplorats. Mirà cap al nord i el Gran Riu dibuixava una serpentina als seus peus, i les Muntanyes Boiroses es dreçaven petites i dures com dents esberlades. Mirà cap a l’oest i va veure les grans pastures de Ròhan; i Órthanc, el pinacle d’Ísengard, com una llança negra. Mirà cap al sud i, sota mateix, als seus peus, el Gran Riu es doblegava com una onada al rompent i queia pel salt de Rauros en un gorg escumós; un arc de sant Martí resplendent s’enjogassava damunt la boirina. I veié l’Éthir Ànduin, l’impressionant delta del Riu, i milers d’aus marines que giravoltaven com polsim blanc sota el sol i, avall, la mar verda i platejada, ondulant en línies infinites.

Però per tot allà on mirava veia senyals de guerra. Les Muntanyes Boiroses eren formiguers en plena activitat: els orcs sortien a la llum des de milers de caus. Sota el brancam del Bosc Llobregós hi havia lluita mortal entre homes i elfs i bèsties malignes. La terra dels beornencs estava en flames; un núvol pesava sobre Mòria; el fum s’alçava als confins de Lórien.

Els genets galopaven per les prades de Ròhan; els llops sortien a ramats des d’Ísengard. Als ports de Harad els vaixells de guerra es feien a la mar; i cap a l’est els moviments dels homes eren incessants: soldats amb espases, llancers, arquers a cavall, carros de cabdills i carretes carregades fins a dalt. Tot el poder del Senyor Fosc es trobava en moviment. Després, girant-se un altre cop cap al sud, esguardà Minas Tirith. Semblava molt llunyana, i bella: emmurallada de blanc, amb moltes torres, altiva i formosa al seu enclavament muntanyenc; els seus merlets refulgien amb l’acer, i les torrasses s’irisaven amb molts estendards. L’esperança tornà a revifar al seu cor. Però contra Minas Tirith hi havia una altra fortalesa, més gran i forta. I així, sense voler, la seva mirada fou enduta cap a l’est. Passà damunt els ponts esfondrats d’Osgíliath, les portes escarnidores de Minas Mórgul, i les Muntanyes de mals averanys, i contemplà Gòrgoroth, la vall del terror, a la Terra de Mórdor. Allí la foscor imperava sota el sol. El foc hi lluïa entre les fumeres. El Mont del Fat era encès, i en sortia una gran pestilència. Llavors, per fi, la seva mirada s’aturà: murada rere murada, merlet rere merlet, negra, incommensurablement forta, muntanya de ferro, porta d’acer, torre inexpugnable, la va veure, Bàrad-dûr, la Fortalesa d’en Sàuron. I tota esperança l’abandonà.

I de sobte sentí l’Ull. A la Torre Fosca hi havia un ull que no dormia. En Frodo comprengué que s’havia adonat de la seva mirada. Tenia una voluntat poderosa i anhelant. I saltà vers ell; el sentí gairebé com un dit que el buscava. Ben aviat el tindria engrapat, sabria exactament on es trobava. Tocà Àmon Lhaw. Es dirigí cap a Tol Brandir…, en Frodo es precipità des de la trona a terra, i s’arrupí, tapant-se el cap amb la caputxa grisenca.

Se sentí a si mateix cridant: «Mai, mai de la vida!». O deia en realitat: «Ja vinc, de debò, ja vinc cap a tu?». Hauria estat incapaç de dir-ho. Després, com un llamp, des d’algun altre punt de poder arribà a la seva ment un altre pensament: «Treu-te’l! Treu-te’l! Ximplet, treu-te’l! Treu-te l’Anell!».

Els dos poders pugnaren en ell. Per un moment, perfectament equilibrat entre les seves dues puntes punyents, es retorçà, turmentat. I, tot de cop, tornà a tenir consciència d’ell mateix. D’en Frodo, que ja no era la Veu ni l’Ull: lliure per elegir, i ja només amb un segon per fer-ho. Es va treure l’Anell del dit. Es trobava agenollat sota la claror del sol, al peu de l’alta trona. Una ombra negra semblà passar com un braç per damunt seu, no es fixà en Àmon Hen i continuà cap a l’est, fins a esvanir-se. I llavors tot el cel quedà blau i net i els ocells piularen a tots els arbres.

En Frodo s’incorporà. Notava una enorme lassitud, però la seva voluntat era ferma i el seu cor se sentia alleugerit. Parlà en veu alta per a si mateix:

—Ara faré el que he de fer —va dir—. Si més no, hi ha una cosa evident: el mal de l’Anell ha començat a treballar fins i tot a la Germandat, i l’Anell se n’ha d’anar abans que causi més danys. Hi aniré sol. En alguns no hi puc confiar, i aquells en qui puc confiar me’ls estimo massa: el pobrissó d’en Sam, i en Merry i en Pippin. I també en Gambús: el seu cor enyora Minas Tirith, i el necessitaran allí ara que en Bóromir s’ha deixat endur pel mal. Hi aniré sol. I ara mateix.

Baixà ràpidament pel viarany i tornà a sortir al redol on en Bóromir l’havia trobat. Aleshores s’aturà, parant l’orella. Li semblà que podia escoltar crits i veus al bosc, prop de la riba, més avall.

—Em deuen estar cercant —va dir—. Em pregunto quant de temps fa que he marxat. Hores, segurament —dubtà—. Què puc fer? —xiuxiuejà—. He d’anar-me’n ara o ja no marxaré mai. No tornaré a tenir una altra oportunitat. Sento haver-los de deixar, i d’aquesta manera, sense cap explicació. Però segur que ho comprendran. En Sam ho comprendrà. Quina altra cosa puc fer?

Lentament tornà a treure l’Anell i se’l ficà al dit. Desaparegué i davallà del turó, lleuger com l’oreig del vent.

Els altres restaren una llarga estona a la vora del riu. Durant un temps van romandre callats, bellugant-se d’un costat a un altre, neguitosos, però ara es trobaven asseguts en una rotllana, i xerraven. De tant en tant feien esforços per parlar d’altres coses, del llarg viatge i de les seves múltiples aventures. Interrogaren l’Àragorn sobre coses referents al regne de Góndor i a la seva història antiga, i a les restes de les seves grans obres que hom encara podia contemplar en aquella estranya terra fronterera d’Emyn Muil: els reis de pedra, i les trones de Lhaw i Hen, i la gran Escala al costat dels salts de Rauros. Els seus pensaments i les seves paraules, emperò, sempre acabaven derivant cap a en Frodo i cap a L’Anell. Què era el que decidiria? Per què dubtava?

—Em penso que es pregunta quin és el curs més desesperat —va dir l’Àragorn—. I no em sorprèn que ho faci. Ara la Germandat té menys esperances que mai de poder dirigir-se cap a l’est, puix que en Gòl·lum ens ha seguit, i cal témer que el secret de la nostra expedició ja hagi estat descobert. Minas Tirith, però, tampoc no queda més a prop del Foc i de la destrucció de la Càrrega.

»Podríem restar-hi algun temps i oferir valerosa resistència; però el Senyor Dénethor i tots els seus homes no podran aconseguir el que fins i tot N’Élrond va dir que quedava fora del seu poder: o mantenir secreta la Càrrega, o vèncer el poder complet de l’Enemic quan aquest vingui a prendre-la. Quin camí elegiríem qualsevol de nosaltres si ens trobéssim al lloc d’en Frodo? No ho sé pas. Ara, realment, és quan més ens falta en Gàndalf.

—La nostra pèrdua va ser irreparable —reflexionà en Légolas—. Però cal que prenguem una decisió sense el seu ajut. Per què no podem decidir, i ajudar, d’aquesta manera, en Frodo? Cridem-lo i fem una votació! Jo votaré per Minas Tirith.

—I jo també —afegí en Guimli—. Nosaltres, naturalment, només fórem enviats per tal d’ajudar el Portador al llarg del camí, i no podem anar més enllà d’on ell ens digui; i no hi ha ningú de nosaltres que estigui lligat per cap jurament o ordre a arribar fins al Mont del Fat. Dura va ser la partença de Lothlórien. Però, ja que he arribat fins aquí, vull dir una cosa: ara que som a l’última cruïlla, per a mi és clar que no puc abandonar en Frodo. Jo elegiria Minas Tirith, però si ell no tria aquest camí, jo el seguiré.

—I jo també aniré amb ell —s’apuntà en Légolas—. Ara fóra una infidelitat deixar-lo sol.

—Si tots l’abandonéssim seria, realment, una traïció —acceptà l’Àragorn—. Però si ell es dirigeix cap a l’est, no cal que tots l’acompanyem; i ni tan sols penso que sigui bo que ho fem. La nostra missió és desesperada: i ho continuarà essent tant per a vuit, com per a tres, o dos, o un de sol. Si em deixéssiu triar, jo li nomenaria tres companys: en Sam, que no acceptaria que l’en separéssim, en Guimli i jo. En Bóromir retornarà a la seva ciutat, on el seu pare i el seu poble el necessiten; i amb ell haurien d’anar els altres, o, si més no, en Meriadoc i en Peregrín, si en Légolas no està disposat a deixar-nos.

—De cap de les maneres! —protestà en Merry—. Nosaltres no podem deixar en Frodo! En Pippin i jo sempre hem tingut la intenció d’acompanyar-lo, anés on anés, i no hem canviat pas d’opinió. Tot i que no compreníem el que això representava. Tot semblava diferent quan érem tan lluny, allà a La Comarca, o a Rivendell. Seria una follia i una crueltat permetre que en Frodo anés a Mórdor. Per què no l’en dissuadim?

—L’hem d’aturar —reblà en Pippin—. I estic segur que això és el que el preocupa. Sap que no estarem d’acord que es dirigeixi cap a l’est. I al pobre no li agrada demanar a ningú que l’acompanyi. Imagineu-vos-ho: anant tot sol a Mórdor! —s’estremí en Pippin—. Però el meu molt estimat i ximplet hòbbit ja hauria de saber que no cal que pregunti res. Ja hauria de saber que si no el podem dissuadir, aleshores tampoc no l’abandonarem.

—Amb el seu perdó —va dir en Sam—, però em penso que no entenen gens el meu senyor. Els seus dubtes no són sobre quin camí ha de seguir. No caldria sinó! Què hi ha de bo a Minas Tirith, a més? Per a ell, em refereixo, amb el seu permís, Mestre Bóromir —afegí, i s’hi girà.

I fou aleshores que descobriren que en Bóromir, que al començament havia restat assegut fora de la rotllana, ja no hi era.

—Ep! On ha anat a parar aquest, ara? —exclamà en Sam amb posat preocupat—. Darrerament ha estat una mica rarot, per al meu gust. De tota manera, no té res a veure amb aquest negoci. Ell torna cap a casa seva, que és el que sempre diu; i no li ho retrec pas. Però el senyor Frodo sap que ha d’arribar a les Esquerdes del Fat, a qualsevol preu. El que passa és que té por. Ara ha arribat al punt en què està simplement i purament aterrit. Aquest és el seu únic problema. Naturalment ja n’ha après un xic, per dir-ho així, i tots n’hem après, d’ençà que sortírem de casa, o ara estaria tan esverat que ja hauria llençat l’Anell al fons del Riu i fet mitja volta. Però encara està massa espantat per posar-se en camí. I tampoc no es preocupa per nosaltres: per si l’acompanyarem o no. Ja sap que volem acompanyar-lo. I aquesta és una altra cosa que el preocupa. Si s’obliga a anar-hi, voldrà anar-hi sol. Recordin el que dic! Quan torni tindrem problemes. Perquè s’haurà convençut com cal de la seva obligació; d’això n’estic tan segur com que es diu Saquet.

—Em penso que parles amb més seny que qualsevol de nosaltres, Sam —va dir l’Àragorn—. Què podem fer si tens raó?

—Aturar-lo! No deixar que marxi! —proferí en Pippin.

—No ho veig tan clar —va dir l’Àragorn—. Ell és el Portador i el fat de la Càrrega rau en ell. Crec que no ens pertoca de decidir quin camí ha de seguir. Ni tampoc crec que tinguéssim gaire èxit, si ho intentàvem. Hi ha altres poders que hi intervenen i que són molt més forts.

—Bé, doncs m’agradaria que en Frodo acabés de «convèncer-se a si mateix» i tornés d’una vegada, a veure si acabàvem d’un cop —va dir en Pippin—. Aquesta espera és insuportable! Segur que ja ha passat l’hora que demanava.

—Sí —va dir l’Àragorn—. L’hora fa estona que ha passat. El matí ja està molt avançat. L’haurem de cridar.

En aquell instant va reaparèixer en Bóromir. Sortí d’entre els arbres i caminà cap a ells sense dir mot. El seu rostre era sever i trist. S’aturà, com si comptés quants eren i després va seure tot mantenint les distàncies, amb la mirada clavada a terra.

—On heu estat, Bóromir? —preguntà l’Àragorn—. Heu vist en Frodo?

En Bóromir dubtà un segon.

—Sí i no —va respondre lentament—. Sí: l’he trobat una mica més amunt pel turó, i he parlat amb ell. He fet pressió perquè vingués cap a Minas Tirith i no es dirigís cap a l’est. M’he enfurismat i ell m’ha deixat. S’ha esfumat. Mai no havia vist una cosa semblant, tot i que l’he sentida explicar als contes. Es deu haver posat l’Anell. I ja no l’he pogut tornar a trobar. Pensava que tornaria amb valtros.

—És això l’única cosa que teniu per dir? —demanà l’Àragorn, fitant durament i sense gaires simpaties en Bóromir.

—Sí —va respondre—. De moment no penso dir res més.

—Doncs malament! —exclamà en Sam, incorporant-se d’un bot—. No sé quina una en deu haver estat fent aquest home. Per què havia de posar-se el senyor Frodo la cosa aquesta? No hauria d’haver-ho fet; i si ho ha fet, qui sap el que li pot haver succeït!

—Però, no se’l deixarà posat —va dir en Merry—. No un cop s’hagi desempallegat del visitant indesitjable, com solia fer en Bilbo.

—Però, on ha anat? On para? —s’exclamà en Pippin—. Ja fa una eternitat que és fora.

—Quant de temps fa que l’heu vist per última vegada, Bóromir? —preguntà l’Àragorn.

—Una mitja hora, potser —va respondre—. O podria fer una hora. He estat fent voltes una estona, des d’aleshores. No ho sé! No ho sé!

I recolzà el cap entre les mans, assegut com si el dolor el tingués humiliat.

—Una hora des que ha desaparegut! —cridà en Sam—. Hem de mirar de trobar-lo immediatament. Apa!

—Un moment! —va dir l’Àragorn—. Hem de dividir-nos per parelles, i preparar…, ep, espera! Atura’t!

Però no serví de res. I no li van fer gaire cas. En Sam havia sortit corrent. I en Merry i en Pippin l’havien seguit, i ja desapareixien cap a l’est, per entre els arbres de la riba, tot cridant: «Frodo! Frodo!», amb les seves veus clares de hòbbits. En Légolas i en Guimli també corrien. Un pànic sobtat, o una follia, semblava haver-se emparat de la Germandat.

—Ens dispersarem tots i ens perdrem —rondinà l’Àragorn—. Bóromir, no sé quina part heu tingut en aquest embolic, però ajudeu ara! Correu darrere d’aquests dos hòbbits joves, i almenys protegiu-los a ells, encara que no pugueu trobar en Frodo. Torneu aquí si el trobeu, o si en trobeu qualsevol rastre. Jo tornaré aviat.

L’Àragorn va córrer veloçment i sortí en persecució d’en Sam. En arribar al petit redol entre les moixeres de guilla, l’avançà, enfilant-se turó amunt, bleixant i cridant: «Frodo!».

—Vine amb mi, Sam! —va dir—. Cap de nosaltres no hauria de sortir sol. Hi ha alguna cosa dolenta a l’aguait. Ho puc pressentir. Pujaré fins al cim, a la Trona d’Àmon Hen, per veure el que s’hi pugui veure. I atent! Si el cor no m’enganya, en Frodo ha seguit aquest camí. Segueix-me, i mantén els ulls ben oberts! —i s’apressà turó amunt.

En Sam féu tot el que pogué, però no podia seguir el pas d’en Gambús, el Muntaner, i aviat quedà enrere. No havia avançat gaire que l’Àragorn ja desaparegué de la seva vista, ben endavant. En Sam s’aturà i panteixà. De sobte es picà el cap amb la mà.

—Uf, Sam Gamgí! —va dir en veu alta—. Tens les cames massa curtes de manera que empra el cervell! Vejam! En Bóromir no menteix, perquè no és d’aquesta mena. Alguna cosa ha espantat de mala manera el senyor Frodo. I ha pres la determinació que havia de prendre, tot d’una. S’ha decidit, finalment… a partir. Cap a on? Cap a l’est. Sense en Sam? Sí, fins i tot sense en Sam. Això és dur, cruel i dur.

En Sam es passà la mà pels ulls, eixugant-se les llàgrimes.

—Tranquil, Gamgí! —es va dir—. Pensa, si pots! No pot pas volar per damunt dels rius, ni pot llançar-se per la cascada. No té cap equipament. De manera que ha de tornar a les barques. Tornar a les barques! Torna a les barques, Sam, i com un llamp!

En Sam féu mitja volta i va córrer viarany avall. Va caure i es nafrà els genolls, però tornà a aixecar-se i continuà corrent. Arribà a la vora de la clariana de Parth Galen, al costat de l’aigua, on havien hissat les barques fora de l’aigua. No hi havia ningú. Li va semblar sentir crits pels boscos, endarrere, però no en va fer cas. Esguardà un instant. Una de les barques lliscava pel ribatge, tota sola. Amb un xiscle en Sam va córrer a través del prat. La barca lliscà fins al Riu.

—Ja vinc, senyor Frodo! Ja vinc! —cridà en Sam, i es llançà des de la riba per aferrar-se a la barca que marxava. Li faltà gairebé una iarda per enxampar-la. Amb un esgarip i un gran esquitx va caure de cara a l’aigua profunda i ràpida. Tot borbollant s’enfonsà, i el Riu es tancà damunt el seu cap enrinxolat.

Una exclamació de consternació sortí de l’embarcació buida. Una de les pales girà, i la barca s’aturà. En Frodo tingué el temps just d’aferrar en Sam pels cabells quan tornava a surar, fent gloc-gloc i debatent-se. Els seus ulls bruns i rodons estaven oberts d’espant.

—Apa, Sam, xicot, enfila’t! —va dir en Frodo—. Agafa’t a la meva mà!

—Salvi’m, senyor Frodo! —balbucejà en Sam—. M’estic negant! No li veig la mà.

—Aquí la tens. I no em pessiguis, noi! No et deixaré anar. Mantén-te a flor d’aigua i no patollis, o faràs sotsobrar la barca. Vinga ara, aferra’t al costat, i deixa’m usar la pala!

Amb uns pocs moviments, en Frodo tornà a dur l’embarcació fins a la riba, i en Sam pogué pujar-hi, xop com una rata d’aigua. En Frodo es va treure l’Anell i tornà a desembarcar al marge.

—De tots els destorbs condemnats, tu ets el pitjor, Sam! —va dir.

—Oh, senyor Frodo, és molt dur! —va dir en Sam tremolant—. És molt dur, intentant anar-se’n i deixar-me i tot això. Si no ho hagués encertat bé, on seria ara?

—Ja seria a mig camí, i ben segur.

—Segur! —va dir en Sam—. Tot sol i sense jo per ajudar-lo? Jo no ho hauria suportat, m’hauria mort.

—Si véns amb mi sí que moriràs, Sam —va dir en Frodo—, i això jo tampoc no ho puc suportar.

—No és pas tan segur com si em deixa enrere —va dir en Sam.

—Però jo vaig cap a Mórdor.

—Prou que ho sé, senyor Frodo. És clar que hi va. I jo vaig amb vostè.

—Mira, Sam —va dir en Frodo—, no em posis entrebancs! Els altres poden arribar en qualsevol moment. Si em troben aquí, hauré de discutir i explicar, i mai no tindré ni el cor ni l’oportunitat de posar-me en camí. Però he d’anar-me’n de seguida. És l’única manera.

—Naturalment —va respondre en Sam—. Però no sol. Jo també hi vinc, o no marxem cap dels dos. Abans foradaria les barques.

En Frodo no pogué contenir el riure. Una escalfor i una alegria inesperades li inundaren el cor.

—Deixa’n una! —va dir—. La necessitarem. Però no pots venir així, sense equipatge ni provisions ni res.

—Esperi’m un segon, i recolliré les meves coses! —exclamà en Sam de bona gana—. Ja ho tinc tot a punt. Pensava que avui ens posaríem en camí.

Va córrer fins a l’indret on havien acampat, estirà la seva motxilla del munt on en Frodo l’havia deixat en buidar la barca de les coses dels seus companys, enxampà una flassada sobrera i alguns paquets extres de queviures, i tornà corrent a la barca.

—Així se’n van en orris tots els meus plans! —va dir en Frodo—. No serveix de res que intenti fugir de tu. Però estic content, Sam. No puc dir-te l’alegria tan grossa que em dónes. Som-hi! És evident que estava previst que anéssim plegats. Doncs hi anirem, i que els altres puguin trobar un camí segur! En Gambús tindrà cura d’ells. Suposo que ja no els tornarem a veure mai més.

—No se sap mai, senyor Frodo. Potser sí —va dir en Sam.

Així fou com en Frodo i en Sam van emprendre plegats l’última etapa de la seva Missió. En Frodo remà per allunyar-se de la riba, i el Riu se’ls endugué ràpidament, avall pel braç occidental, i més enllà dels espadats arrufats de Tol Brandir. El brogit de les grans cascades s’anà atansant. Fins i tot amb la mica d’ajut que en Sam podia proporcionar, fou difícil de travessar el corrent per l’extrem sud de l’illa i de governar l’embarcació cap a l’est, vers la riba més llunyana.

Finalment aconseguiren atracar una altra vegada a les faldes meridionals d’Àmon Lhaw. Allí trobaren un ribatge arrecerat, i hi hissaren la barca amunt, bastant enfora de l’aigua, tot ocultant-la com millor sabien darrere un gran penyal. Després es carregaren l’equipatge a l’esquena, i es van posar en camí, cercant un viarany que els dugués per damunt les serralades grisenques d’Emyn Muil i, després, avall, cap a la Terra de l’Ombra.





II

LES DUES TORRES





LLIBRE TERCER





Capítol I

EL COMIAT D’EN BÓROMIR


L’Àragorn va córrer turó amunt. De tant en tant s’ajupia fins a terra. Els hòbbits tenen un caminar lleuger i les petjades que deixen no són fàcils de descobrir ni per a un muntaner; de tota manera, no gaire lluny del cim, hi havia un rierol que creuava el camí i, a la terra molla, hi destrià el que buscava.

—Si interpreto els signes bé —es va dir—, en Frodo ha pujat corrent fins al cim del turó. Em pregunto què és el que hi deu haver vist. Perquè ha tornat pel mateix camí i ha tornat a baixar turó avall.

L’Àragorn dubtà. Desitjava anar personalment fins a l’alta trona, amb l’esperança de veure-hi alguna cosa que el tragués de la seva perplexitat; però el temps apressava. De sobte féu un salt endavant i va córrer fins al cimal, per damunt les grans lloses de pedra, i pujà els esglaons. Llavors, assegut a l’alta trona, contemplà l’horitzó. El sol, però, semblava haver-se enfosquit i el món era tènue i llunyà. Va fer tota la volta des del nord fins a tornar a esguardar el nord i no albirà res llevat de les serralades llunyanes, tot i que, allà, molt lluny, tornava a entrellucar-hi un gran ocell, com una àguila que volés molt amunt, que anava descendint lentament, en grans cercles, cap a terra.

Continuava observant quan la seva oïda alerta captà, més avall, als boscos, cap a la banda occidental del Riu, uns sorolls. El seu cos es va posar tibant. Arribaven crits i, entre aquests, amb gran horror per part seva, pogué distingir-hi les veus estridents dels orcs. I aleshores, de cop i volta, amb un toc profundíssim, va ressonar un gran corn i els seus ecos colpejaren els pujols i retronaren a les comes, elevant-se amb un crit majestuós per damunt de l’estrèpit de les cascades.

—El corn d’en Bóromir! —exclamà—. Està en dificultats! —i saltà a corre-cuita els graons i tirà pel senderol avall, a salts—. Ai las! Un destí advers em ve avui a l’encontre i tot el que faig em surt malament. On és en Sam?

Mentre corria els crits esdevingueren més intensos, però ara el corn ressonava amb menys força i més gran desesperació. Els xiscles dels orcs arribaven furiosos i estridents i, tot d’una, la crida del corn cessà. L’Àragorn corregué avall per l’últim rost, però abans que pogués arribar a la falda del turó, la cridòria s’apagà; i quan girà cap a l’esquerra i va córrer cap al lloc d’on provenia sentí que s’allunyava, fins que, a la fi, deixà de sentir-la. Desembeinà la seva espasa brillant i, al crit d’Eléndil! Eléndil!, es precipità a través dels arbres.

A una milla, potser, de Parth Galen, en una petita clariana no gaire allunyada del llac, trobà en Bóromir. Estava assegut amb l’esquena recolzada a la soca d’un gran arbre, com si descansés. Però l’Àragorn s’adonà que tenia clavades moltes fletxes amb plomalls negres; encara conservava l’espasa a la mà, però era trencada prop de l’empunyadura; el seu corn, esberlat en dos, era al seu costat. Hi havia molts orcs morts, formant piles de cadàvers pels voltants i als seus peus.

L’Àragorn s’agenollà al seu costat. En Bóromir obrí els ulls i féu un esforç per parlar i, per fi, les paraules li brollaren, lentament:

—He intentat prendre-li l’Anell a en Frodo —va dir—. Ho sento. Ho he pagat —la seva mirada vagà vers els enemics morts; n’hi havia vint, pel cap baix—. Han marxat, els mitgerols; els orcs se’ls han endut. Crec que no estan morts. Els orcs els han lligat.

Va fer una pausa i els ulls se li tancaren pesadament. Passat un moment, tornà a parlar.

—Adéu-siau, Àragorn! Aneu a Minas Tirith i salveu el meu poble! Jo he fracassat.

—No! —va dir l’Àragorn, prenent-li la mà i besant-lo al front—. Heu triomfat. Pocs són els que han obtingut semblant victòria. Us podeu sentir en pau! Minas Tirith no sucumbirà!

En Bóromir somrigué.

—Cap a quina banda han anat? Hi era, en Frodo? —demanà l’Àragorn.

Però en Bóromir no tornà a parlar.

—Ai! —exclamà l’Àragorn—. Així mor l’hereu de Dénethor, Senyor de la Torre de Guàrdia! Aquest és un final amarg. Ara la Germandat ha quedat en ruïnes. Sóc jo qui he fracassat. Inútil fou la confiança que en Gàndalf diposità en mi. Què puc fer, ara? En Bóromir m’ha passat la missió d’anar a Minas Tirith i el meu cor ho desitja, però, què se n’ha fet, de l’Anell i del Portador? Què puc fer per trobar-los i salvar aquest quest del desastre?

Va romandre agenollat una estona, ajupit i sanglotant, aferrat encara a la mà d’en Bóromir. I així fou com el trobaren en Légolas i en Guimli. Van arribar des dels vessants occidentals del turó, silenciosament, arrossegant-se entre els arbres com si anessin de cacera. En Guimli duia la destral a la mà i en Légolas el seu coltell llarg, perquè havia gastat ja totes les fletxes. Quan aparegueren a la clariana s’hi van aturar, esbalaïts; i aleshores van romandre un moment capcots, amarats de dolor, perquè veien ben a la clara el que s’havia esdevingut.

—Ai! —va fer en Légolas, acostant-se a l’Àragorn—. Hem perseguit i matat molts orcs als boscos, però hauríem estat més útils aquí. Hem tornat en sentir el corn…, però massa tard, pel que veig. Em temo que heu rebut un cop mortal.

—En Bóromir ha mort —va dir l’Àragorn—. Però jo no tinc ni una esgarrapada perquè no era aquí amb ell. Ha caigut defensant els hòbbits, mentre jo era fora, al turó.

—Els hòbbits! —exclamà en Guimli—. On són? On és en Frodo?

—No ho sé pas —va respondre l’Àragorn, atuït—. Abans de morir, en Bóromir m’ha dit que els orcs els havien lligat, li semblava que no eren morts. Jo l’havia enviat a seguir en Merry i en Pippin; però no li he preguntat si en Frodo o en Sam eren amb ell, no fins que ja era massa tard. Avui, tot el que he fet m’ha sortit malament. Què hem de fer, ara?

—En primer lloc ocupar-nos de qui ha caigut —va dir en Légolas—. No el podem abandonar així, com una carronya, entre aquests orcs fastigosos.

—Hem d’anar ràpids —va fer en Guimli—. No li agradaria que ens hi entretinguéssim. Hem de seguir els orcs, si és que queden esperances que algú de la nostra Germandat continuï amb vida, encara que hagi estat fet presoner.

—Però no sabem si el Portador de l’Anell és amb ells o no —va dir l’Àragorn—. Hem d’abandonar-lo? No hauríem de buscar-lo a ell, abans de res? La decisió que hem de prendre és ben dissortada!

—Comencem primer pel que ens cal fer —intervingué en Légolas—. No tenim ni el temps ni les eines per enterrar el nostre company com li escauria ni per construir-li un túmul. Podríem fer-li un munt de pedres.

—Fóra una feina llarga i dura, les pedres que podem trobar més a prop són les del marge del riu —objectà en Guimli.

—Aleshores col·loquem-lo en una de les embarcacions, amb les seves armes i les dels enemics a qui ha vençut —va dir l’Àragorn—. L’enviarem cap a les cascades de Rauros i el lliurarem a l’Ànduin. Si més no, el riu de Góndor tindrà cura que cap criatura malvada no deshonri les seves despulles.

Ràpidament regiraren els cossos dels orcs i en reuniren les espases i els elms partits i els escuts en un munt.

—Mireu! —cridà l’Àragorn—. Aquí hi ha dos presents! —i agafà d’entre la pila d’armes brutes dos coltells, amb bones fulles, cisellats d’or i vermell; i regirant un xic més en trobà també les beines, negres, amb petites gemmes roges incrustades—. Aquestes no són pas armes dels orcs! Les duien els hòbbits. Segur que els orcs els han desarmats, però devien tenir por de guardar els coltells, sabent molt bé el que són: obra de l’Oestat, plens d’encanteris per acabar amb Mórdor. Bé, ara, si encara són vius, els nostres amics estan desarmats. Els agafaré, contra tota esperança, per si un dia els els puc tornar.

—I jo —va dir en Légolas— vaig a recollir totes les fletxes que pugui trobar, perquè tinc el carcaix buit.

Va regirar en aquell munt i per terra i en trobà no poques que encara servien i de tija més llarga que no pas les fletxes que solien emprar els orcs. Les examinà amb atenció.

I l’Àragorn examinà els cadàvers i va dir:

—Aquí n’hi ha molts que no són gent de Mórdor. Si sé res dels orcs i de les seves menes, alguns són del nord, de les Muntanyes Boiroses. I aquí n’hi ha d’altres que no he vist mai. Van equipats d’una manera que no s’assembla en res a la dels orcs!

Hi havia quatre soldats gòblins d’estatura més considerable, colrats, d’ulls esbiaixats, camarres gruixudes i mans grosses. Anaven armats amb espases de fulla curta i ampla i no pas amb les simitarres corbades habituals entre els orcs; i tenien arcs de teix, de llargària i forma similar als arcs dels homes. Als escuts, hi duien una divisa estranya: una mà petita i blanca al centre d’un camp negre; al front de llurs elms de ferro hi havia gravada una S rúnica, forjada amb algun metall blanquinós.

—És la primera vegada que veig aquests emblemes —va dir l’Àragorn—. Què signifiquen?

—La S és de Sàuron —va dir en Guimli—. Això és fàcil de veure.

—No! —intervingué en Légolas—. En Sàuron no empra runes èlfiques.

—Ni tampoc usa el seu nom de debò ni permet que sigui lletrejat ni pronunciat —afegí l’Àragorn—. I tampoc no usa el blanc. Els orcs al servei de Bàrad-dûr empren el signe de l’Ull Vermell —va restar una estoneta cavil·lós—. La S deu ser de Sàruman, em penso —digué a la fi—. El mal s’ha instal·lat a Ísengard i l’oest ja no està segur. Tal i com en Gàndalf temia: d’alguna manera el traïdor d’en Sàruman s’ha assabentat del nostre viatge. També és probable que conegui la caiguda d’en Gàndalf. Hi pot haver perseguidors de Mòria que hagin escapat a la vigilància de Lórien o potser hagin evitat aquelles terres i arribat a Ísengard per d’altres camins. Els orcs viatgen de pressa. En Sàruman, però, té moltes maneres d’assabentar-se de les noves. Recordeu els ocells?

—Tant se val, no tenim temps de fer cabòries —va dir en Guimli—. Duguem en Bóromir al seu camí!

—Però en acabat, si volem triar bé el nostre camí, haurem d’esbrinar què volen dir aquestes cabòries —li respongué l’Àragorn.

—Potser no hi ha cap tria que sigui prou encertada —reblà en Guimli.

El nan agafà ara la seva destral i tallà diverses branques. Després les fermaren amb les cordes dels arcs i cobriren l’estructura amb llurs capes. Van dur el cos del seu company sobre aquesta mena de fèretre cap a la riba, juntament amb aquells trofeus de la seva darrera batalla que havien decidit que l’acompanyessin. El camí era curt, però no resultà una tasca fàcil, perquè en Bóromir era un home alt i cepat.

L’Àragorn restà a la vora de l’aigua vigilant el fèretre, mentre en Légolas i en Guimli tornaven ben de pressa, a peu, fins a Parth Galen. Hi havia una milla o més, i trigaren una mica a tornar tot remant veloçment amb les pales ran de la riba.

—Ha passat una cosa ben estranya! —va dir en Légolas—. A la riba només hi havia dues barques. De l’altra, no n’hi havia ni rastre.

—Que hi han estat els orcs, per allà? —demanà l’Àragorn.

—No n’hem vist cap rastre —va respondre en Guimli—. I els orcs haurien agafat o destruït totes les barques, i l’equipatge també.

—Hauré d’examinar el terreny quan hi passem —va dir l’Àragorn.

Van dipositar en Bóromir al centre de l’embarcació que havia d’endur-se’l riu avall. Van doblegar la caputxa i la capa grisa de manufactura èlfica i les hi col·locaren sota el cap. Van pentinar-li la llarga cabellera fosca i la hi arranjaren sobre les espatlles. Li posaren l’elm al costat i, damunt la falda, de través, el corn esberlat i l’empunyadura i els trossos de l’espasa; sota els peus tenia les espases dels seus enemics. Llavors, tot aferrant la proa a la popa de l’altra embarcació, la van remolcar cap a l’aigua. Van remar entristits a frec del ribatge i, virant vers el canal de corrent més veloç, passaren davant el prat verd de Parth Galen. Els aiguavessos costeruts de Tol Brandir resplendien: ja era mitja tarda. A mesura que prosseguien cap al sud, la boirina de Rauros augmentà i s’estremí al seu davant com una calitja daurada. La velocitat i el tro de les cascades estremia l’atmosfera sense vent.

Amollaren, afligits, la barca funerària; en Bóromir hi reposava, tranquil, digne, tot lliscant damunt el si de l’aigua que se l’enduia. El corrent s’emparà d’ell mentre els seus amics, amb les pales, mantenien immòbil la seva embarcació. La barca d’en Bóromir surà pel seu costat i s’anà allunyant lentament, fins a esdevenir un punt fosc que es retallava damunt la llum daurada; i després, tot d’una, desaparegué. Rauros continuava retronant, immutable. El Riu s’havia endut en Bóromir, fill de Dénethor, que mai més no seria vist a Minas Tirith al matí, dreçat com solia al capdamunt de la Torre Blanca. A Góndor, però, en dies venidors, hom solia repetir que la barca èlfica havia cavalcat la cascada i la caiguda escumosa i que l’havia menat fins a Osguíliath i més enllà de les múltiples boques de l’Ànduin, cap a la Gran Mar, enmig de la nit, sota els estels.

Els tres companys van romandre callats una estona, bo i esguardant riu avall. Finalment l’Àragorn parlà:

—A la Torre Blanca esperaran el seu retorn —va dir—, però no tornarà de les muntanyes ni del mar.

I, a continuació, pausadament, començà a cantar:


Per tot Ròhan, damunt marjals i camps,

per tot allà on creix l’herbei més alt,

bufa el Vent de l’Oest a poc a poc

i a les parets s’arrapa tant com pot.

«Què ens duus de l’Occident, oh, vent errant,

quines noves portes d’hora foscant?

No hauràs pas vist Bóromir, el més Alt,

sota la Lluna del cel estelat?».

«Jo l’he vist cavalcar damunt set rius,

damunt els corrents grisencs i més vius;

l’he vist caminar per terres desertes,

fins a perdre’n les petjades incertes,

enllà, enmig de les ombres del Nord.

Res més no he sabut de la seva sort.

El Vent del Nord, per ventura, ha sentit,

del corn del fill de Dénethor, el crit».

«Oh, Bóromir! Des les altes murades

vaig mirar cap a terres allunyades

de Ponent: no venies d’eixes terres

baldes d’homes, solitàries terres».



Aleshores en Légolas cantà:


Vola el Vent, el Vent del Sud,

des de les boques del Mar,

des de les dunes d’arena

i entre pedres va volant;

porta el xiscle de gavines

i es lamenta al cancell.

«Quines noves duus del Sud,

vent que plores al penell,

quines noves vols portar-me

ara que va vesprejant?

On és Bóromir el Bell?

Ell triga i sóc dolençant».

«No em preguntis on es troba,

d’ossos n’hi ha escampats arreu,

en ribes blanques i fosques

sota un cel de foscs carreus;

l’Ànduin molts n’acompanya

perquè arribin a la Mar.

Si pregunteu al Vent Nord,

ell a mi us fa preguntar!».

«Enllà la porta, oh, Bóromir,

va vers el sud el camí

que duu a la mar. Però tu

no ets tornat com el crit

de les gavines que es planyen

tornant de la boca grisa,

la grisa boca del mar».



Aleshores l’Àragorn tornà a cantar:


Cavalca, des de la Porta dels Reis,

el Vent del Nord i més enllà segueix

del braol sord de les cascades;

clar i fred, des de les seves murades,

se sent el crit de son corn sorollós.

«Quines noves del Nord, vent poderós,

em duus avui? Potser ara ja tens

noves d’en Bóromir, dit el Valent?

Ja fa molt, molt de temps que va partir».

«Per sota Àmon Hen son lament oí.

Contra molts enemics allí lluità.

Dut pels seus amics a l’aigua arribà,

esberlat l’escut, l’espasa trencada.

Orgullós el cap, la cara tan blanca,

van donar-li ells el darrer descans;

i, de Rauros, la cascada gegant,

daurada pel sol, l’acollí en son pit».

«La Torre de Guàrdia, amb neguit,

oh, Bóromir, amb enyorant mirada,

esguarda la gran cascada daurada

de Rauros, fins que arribi al món la fi».



Així finalitzaren. Després van fer girar la barca i remaren amb tota la velocitat de què eren capaços contra corrent, per tornar a Parth Galen.

—M’heu deixat el vent de l’est per a mi —comentà en Guimli—. Però no en penso dir res.

—I feu molt ben fet —digué l’Àragorn—. A Minas Tirith suporten el vent de l’est, però mai no li demanen que els porti notícies. De tota manera, ara en Bóromir prossegueix el seu camí i nosaltres hem d’apressar-nos a decidir el nostre.

Examinà el prat verd, ràpidament però amb minuciositat, ajupint-se sovint a terra.

—Per aquí, els orcs no hi han passat —va dir—. A part d’això, no puc endevinar res de segur. Hi ha petjades de tots nosaltres que creuen d’una banda a l’altra. Sóc incapaç de dir si algun dels hòbbits ha tornat aquí d’ençà que hem sortit a la recerca d’en Frodo.

Tornà a la riba, prop del lloc on el rierol de la font rajava cap al Riu.

—Aquí es veuen senyals prou clars —afegí—. Un hòbbit s’ha ficat a l’aigua i n’ha tornat a sortir; però no sé dir quant de temps en fa, d’això.

—Quina solució hi trobeu, a aquesta endevinalla? —preguntà en Guimli.

L’Àragorn no respongué de seguida, sinó que tornà al lloc on havien acampat i examinà l’equipatge.

—Falten dues motxilles —va dir—. I una, n’estic segur, és la d’en Sam; era força grossa i pesant. La resposta ha de ser aquesta: en Frodo se n’ha anat en una barca i el seu criat ha marxat amb ell. En Frodo deu haver tornat quan tots érem fora. Jo m’he trobat en Sam quan pujava turó amunt i li he dit que em seguís, però és evident que no ho ha fet. Deu haver endevinat el que el seu amo duia al magí i deu haver tornat aquí abans que en Frodo marxés. No li devia resultar fàcil anar-se’n sense en Sam!

—Però, per què volia desempallegar-se de nosaltres i, a més, sense dir res? —protestà en Guimli—. Aquesta sí que em sembla una decisió estranya!

—I molt valenta —afegí l’Àragorn—. En Sam tenia raó, em penso. En Frodo no volia que cap dels seus amics es veiés obligat a acompanyar-lo a la mort, a Mórdor, però sabia que ell havia d’anar-hi. Després d’abandonar-nos li deu haver succeït alguna cosa que l’ha fet decidir-se contra tots els dubtes i totes les temences.

—Potser els orcs l’han trobat i ha hagut de fugir —va dir en Légolas.

—Ha fugit, és cert —acceptà l’Àragorn—, però no crec que fos dels orcs.

Tanmateix no va dir quina pensava que era la causa que havia obligat en Frodo a prendre aquella sobtada decisió de fugir. Les darreres paraules d’en Bóromir les guardà com un secret.

—Bé, si més no, alguna cosa la tenim clara —va dir en Légolas—. En Frodo ja no és en aquest costat del Riu: només ell pot haver-se endut la barca. I en Sam és amb ell: és l’únic que hauria agafat la seva motxilla.

—La nostra elecció, per tant, és —va dir en Guimli—: o bé agafem la barca que queda i seguim en Frodo o bé seguim els orcs a peu. Tant si elegim l’una com si elegim l’altra, tenim ben poques esperances. Ja hem perdut unes hores precioses.

—Deixeu-me rumiar! —va fer l’Àragorn—. Espero saber prendre la decisió encertada i canviar el destí advers d’aquest jorn dissortat!

Va romandre callat uns moments.

—Jo seguiré els orcs —va dir, per fi—. Hauria guiat en Frodo cap a Mórdor i hauria anat amb ell fins a la fi; però si ara el busco a les terres salvatges, hauré d’abandonar els captius al turment i a la mort. Per fi el cor em parla amb claredat: el fat del Portador ja no és a les meves mans. La Germandat ha jugat el paper que havia de jugar. Els que quedem, tanmateix, no podem oblidar els nostres companys mentre ens quedin forces. Apa, som-hi! Posem-nos en camí. Deixeu tot allò que no ens sigui imprescindible! Haurem de recuperar el temps perdut de dia i de nit!

Van avarar la darrera barca i la transportaren fins als arbres. A sota hi guardaren aquelles pertinences que no els calien i que no podien carregar. Després van abandonar Parth Galen. Quan arribaren a la clariana on en Bóromir havia caigut, vesprejava. Allí seguiren el camí que havien pres els orcs. No calia gaire astúcia per rastrejar-lo.

—Són les úniques criatures capaces de fonyar el bosc d’aquesta manera —va dir en Légolas—. Sembla que els complagui tallar i trepitjar les coses que creixen, encara que no es trobin al seu camí.

—Però, malgrat tot, avancen a gran velocitat —va fer l’Àragorn— i mai no es cansen. I, més endavant, és possible que hàgim de cercar el camí per terres més esquerpes i despullades.

—Apa, doncs, seguim-los! —va dir en Guimli—. Els nans també podem anar de pressa i no ens cansem abans que els orcs. Però serà una persecució llarga: ens duen molt avantatge.

—És cert —acceptà l’Àragorn—, a tots ens caldrà la resistència dels nans. Seguiu-me!, amb esperança o sense cercarem el rastre dels nostres enemics. I ja poden anar amb compte si resultem ser més ràpids que ells! Som a punt d’emprendre una persecució que serà considerada una meravella per les Tres Races: elfs, nans i homes. Endavant els Tres Caçadors!

I saltà endavant com un cérvol. Va córrer per entre l’arbram. Sempre guiant-los endavant, incansable i veloç, ara que la seva ment havia pres una decisió. Van deixar enrere els boscos que vorejaven el llac. Pujaren llargs vessants, foscos, durament retallats contra el cel que ja envermellia amb la posta. I arribà el crepuscle. I desaparegueren, ombres grisenques enmig d’una terra pedregosa.





Capítol II

ELS GENETS DE RÒHAN


El crepuscle s’enfosquí més. Al seu darrere, entre els arbres que quedaven més avall, hi havia un tel boirós que ronsejava a les ribes pàl·lides de l’Ànduin. El cel, però, era clar. Despuntaren els estels. A ponent apareixia el quart creixent i les ombres, a les roques, eren negres. Havien arribat al peu d’uns serrats rocosos i llur marxa esdevenia més lenta perquè el rastre ja no era tan fàcil de seguir. Aquí les terres altes de l’Emyn Muil corrien de nord a sud, formant com dues serralades llargues i en desordre. El costat occidental de cada serralada era costerut i esquerp, però els vessants orientals eren més suaus, travessats per molts xaragalls i torrenteres estretes. Durant tota la nit, els tres companys van arrossegar-se per aquella terra escabrosa, bo i escalant la cresta de la primera i més alta de les serralades i tornant a baixar en acabat cap a la foscor d’una vall fonda i sinuosa que quedava a l’altra banda.

A l’hora fresquejant que antecedeix l’alba, van descansar uns breus instants. La lluna havia descendit davant seu, els estels lluïen al cel i les primeres llums del dia encara no havien aparegut damunt els turons foscos que tenien al darrere. De moment l’Àragorn es trobava perdut: el rastre dels orcs havia baixat fins a la vall, però, un cop allí, havia desaparegut.

—Quin camí us sembla que hauran seguit? —preguntà en Légolas—. Cap al nord, seguint el camí més dreturer cap a Ísengard, o a Fàngorn, si és que, tal com suposeu, és allí que es dirigeixen? O hauran anat cap al sud, per trobar el Rieradent?

—No aniran cap al riu, tant si van cap en un lloc com cap a l’altre —digué l’Àragorn—. I, llevat que a Ròhan siguin moltes les coses desencaminades o que el poder d’en Sàruman hagi augmentat notablement, seguiran el camí més curt que puguin trobar a través dels camps dels ròhirrim. Busquem pel nord!

Aquella comalada corria com un tall rocós entre els puigs de les serralades i un rierol menut davallava entre les pedrotes del fons. A la dreta tenien un espadat amenaçador; a l’esquerra s’aixecaven els vessants grisosos, apagats i fosquívols en aquella hora tardana de la nit. Seguiren en direcció nord durant una milla o més. L’Àragorn cercava, ajupit cap a terra, entre els plecs i els gorgs que duien cap a la serralada occidental. En Légolas anava un xic més endavant. Tot d’una l’elf va fer un crit i l’Àragorn i en Guimli van córrer cap a ell.

—Ja hem deixat enrere alguns d’aquells que perseguim —va dir—. Fixeu-vos! —assenyalà amb el dit i aleshores van veure que allò que, a la primeria, havien pres per pedrotes caigudes al fons dels vessants eren cossos amuntegats. Allà hi havia cinc orcs morts. Havien estat rematats amb moltes i cruels coltellades i un parell havien estat decapitats. El terra era xop de la seva sang fosca.

—Vet aquí una altra endevinalla! —va dir en Guimli—. Però caldria esperar a la llum del dia, i això sí que no ens ho podem permetre.

—Amb tot, podeu llegir-la i em sembla que s’hi pot trobar alguna esperança —va dir en Légolas—. Els enemics dels orcs és molt probable que siguin amics nostres. Hi ha algun poble que habiti aquestes muntanyes?

—No —respongué l’Àragorn—. Els ròhirrim apareixen per aquests topants en comptades ocasions i som molt lluny de Minas Tirith. Podria ser que algun grup d’homes estigués caçant per aquí per raons que desconeixem. Però no m’ho sembla.

—Què és el que us sembla, doncs? —demanà en Guimli.

—Penso que l’enemic duia els seus propis enemics a dins —va respondre l’Àragorn—. Aquests són orcs del nord, de molt lluny. I entre els morts no n’hi ha cap d’aquells grans, d’aquells amb els senyals estranys. Hi ha hagut una baralla, pel que suposo; no té res de sorprenent entre aquesta gentussa fastigosa. Potser han discutit pel camí a seguir.

—O pels presoners —va dir en Guimli—. Confiem que ells no hagin trobat aquí, també, la seva fi.

L’Àragorn escorcollà tot el terra, en un gran cercle, però no s’hi podien veure altres indicis de la lluita. Van continuar endavant. El cel, a l’est, començava a empal·lidir, els estels s’apagaven i una llum grisosa s’imposava a poc a poc. Una mica més cap al nord arribaren a una afrau, on un petit rierol, saltant i serpentejant, havia tallat un caminet de pedra al fons de la vall. Hi creixien alguns matolls i, a banda i banda, hi havia redols d’herba.

—Per fi! —va exclamar l’Àragorn—. Mireu, aquí tenim les petjades que buscàvem! Per aquest correntet d’aigua amunt: aquest és el camí que han seguit els orcs quan han acabat la disputa.

Ara els perseguidors giraren ràpidament i van seguir el nou senderol. Com si acabessin de llevar-se, descansats després d’una nit de repòs, saltaven de pedra en pedra. A la fi assoliren la cresta d’aquell turó grisenc i una brisa inesperada els agità els cabells i els féu voleiar les capes: era el vent gèlid de l’alba.

Van fer mitja volta i albiraren, a l’altra banda del Riu, com s’encenien els pujols més llunyans. El dia s’enfilava al cel. La vora rogenca del sol s’aixecà damunt els encontorns de la terra fosca. Al seu davant, a l’oest, el món romania inerme, sense forma, gris; però, al mateix temps que miraven, les ombres de la nit es van fondre i els colors de la terra que despertava retornaren: la verdor inundava les grans planures de Ròhan; les boires lletoses s’estremien damunt els corrents d’aigua; i molt lluny, a l’esquerra, a trenta llegües o més, s’enlairaven les Muntanyes Blanques, blaves, porprades, dreçant els pics colossals, cofats de neus centellejants, tocades per la rosor del matí.

—Góndor!, Góndor! —cridà l’Àragorn—. Tant de bo et tornés a reveure en moments més feliços! El meu camí encara no es dirigeix cap als teus rius brillants.


Góndor, Góndor!, entre les Muntanyes i la Mar!

El Vent de l’Oest bufava, la llum a l’Arbre d’Argent

queia com pluja brillant als jardins dels reis antics.

Parets orgulloses! Blanques torres! Corona alada i tron d’or!

Oh, Góndor, Góndor!

Tornaran a admirar els homes l’Arbre d’Argent

o bufarà de bell nou el Vent de l’Oest

entre les Muntanyes i la Mar?



—Apa! Endavant! —va dir, apartant la mirada del sud i esguardant cap a l’oest i cap al nord, vers el camí que havien de seguir.

La carena on es trobaven els tres companys davallava pronunciadament davant llurs peus. Al fons, a vint braces o més, hi havia una plataforma ampla i abrupta que quedava tallada en sec a la vora mateixa d’un penya-segat impressionant: la Paret Est de Ròhan. Allí acabava l’Emyn Muil, i les planures verdes dels ròhirrim s’estenien als seus peus fins a perdre’s de vista.

—Mireu! —cridà en Légolas, fent senyal cap al cel pàl·lid, per damunt seu—. Allà hi torna a haver l’àguila! Vola molt alta. Ara sembla allunyar-se volant, com si tornés cap al nord. I vola a gran velocitat. Fixeu-vos-hi!

—No cal, Légolas, amic, ni tan sols la meva mirada penetrant no la pot veure —va dir l’Àragorn—. Deu estar realment molt alta. Em pregunto què hi fa, aquí, i si és la mateixa au que ja he vist en d’altres ocasions. Alerta, però! Veig alguna altra cosa més a prop i més urgent; allí, per aquella plana, hi ha alguna cosa que es belluga.

—Moltes coses —precisà en Légolas—. És una gran companyia que va a peu; però no us en puc dir més; ni veig quina mena de gent són. Es troben a moltes llegües de distància: dotze, potser; al bell mig de la planura és difícil de calcular-ho.

—De tota manera, em penso que ja no ens cal cap astre per decidir quin camí hem de seguir —va dir en Guimli—. Busquem un senderol per baixar fins als camps al més aviat possible.

—Dubto que en trobem un de més ràpid que el que hauran triat els orcs —digué l’Àragorn.

Així que ara seguiren els seus enemics a la clara llum del dia. Semblava que els orcs s’havien acuitat a tota velocitat. De tant en tant els perseguidors topaven tot de coses que els havien caigut o que havien abandonat: bosses de menjar amb restes i crostes d’un pa gris i dur, una capa negra esparracada, una sabata feixuga, reblada amb claus de ferro, que s’havia trencat a les pedres. El rastre els duia cap al nord per la carena mateixa de la cinglera i, a la fi, arribaren en un congost profund, llaurat a la roca per un torrent que corria avall amb gran enrenou. En aquell congost estret hi havia un caminal barroer que descendia, com una escala molt pronunciada, cap a la planura.

A baix de tot assoliren, amb una estranya sorpresa, l’herbei de Ròhan. Onejava com una mar verda fins al peu mateix de l’Emyn Muil. El torrent desapareixia absorbit per un espessorall de morritorts i plantes d’aigua i el podien sentir gorgollejant pels túnels verdosencs, avall pels pendents suaus, cap als aiguamolls de la vall del Rieradent. Semblava que haguessin deixat l’hivern arrapat als serrats que tenien al darrere. L’aire, aquí, hi era més suau i càlid i lleugerament fragant, com si la primavera ja hagués començat a agitar-se i la saba tornés a córrer per herbes i fulles. En Légolas respirà profundament, com qui beu un glop ben llarg després de passar molta set en llocs de sequera.

—Ah, l’olor del verd! —va dir—. És millor que dormir molt. Correm!

—Els peus lleugers poden córrer molt ràpids, per aquí —comentà l’Àragorn—. Més ràpids, potser, que els orcs amb calçat de ferro. Ara tenim l’ocasió de reduir l’avantatge que ens porten!



Avançaren en fila índia, corrent com llebrers rere una pista poderosa, amb una brillantor anhelant als ulls. En direcció pràcticament cap a l’oest, la gran gernació dels orcs que avançava havia deixat un rastre ben lleig; el dolç herbam de Ròhan havia estat macat i ennegrit per les seves petjades. De cop, l’Àragorn llançà un crit i girà cap a un costat.

—Quiets! —cridà—. No em seguiu encara!

I va córrer ràpidament cap a dreta, separant-se de la pista principal. Acabava d’advertir unes petjades que anaven en aquella direcció, allunyant-se de les altres, i que corresponien a uns peus petits i sense calçat. Les petjades, tanmateix, no s’endinsaven gaire i eren creuades per petjades d’orc, que també provenien de la pista principal, des del davant i des del darrere, i que convergien durament per tornar-se a perdre en una confusió. Al punt més allunyat de tot, l’Àragorn va ajupir-se i recollí alguna cosa de l’herba, després va córrer cap als seus amics.

—Efectivament —va dir—, és evident: són petjades de hòbbit. D’en Pippin, em penso. És un xic més petit que l’altre. I mireu això! —i mostrà quelcom que relluïa amb el sol. Semblava la fulla acabada d’obrir d’un faig, bella i rara enmig d’aquella planura sense arbres.

—El fermall d’una capa èlfica! —van dir a l’uníson en Légolas i en Guimli.

—Les fulles de Lórien no cauen debades —sentencià l’Àragorn—. Això no ha caigut per casualitat: ha estat llançat com a penyora per a qualsevol que pogués seguir-los. Crec que en Pippin s’ha escapat corrent de la filera amb aquesta intenció.

—La qual cosa vol dir que ell, almenys, era viu —intervingué en Guimli—. I que estava en possessió de les seves facultats i també de les seves cames. Això anima. La nostra persecució no és inútil.

—Esperem que no hagi pagat massa cara la seva gosadia —afegí en Légolas—. Som-hi! Continuem endavant! Només pensar que aquesta genteta jove i alegre és tractada com si fos bestiar em subleva el cor.

El sol pujà al seu zenit i després cavalcà lentament cel avall. Des de la mar, al sud distant, arribaren alguns nuvolets que la brisa va dispersar de seguida. El sol davallà. Les ombres es van alçar al seu darrere i estiraren els seus llargs braços des de l’est. Els perseguidors, però, no s’aturaren. Ja feia un dia que en Bóromir era mort i els orcs encara els duien força avantatge. Ara, en aquelles planes sempre iguals, no es podia albirar cap senyal que els delatés.

Quan les ombres nocturnes van començar a espesseir-se al seu voltant, l’Àragorn s’aturà. Durant el curs del dia només s’havien detingut un parell de cops a fi de descansar una estoneta i ara ja hi havia dotze llegües entre ells i la paret oriental per on havien baixat aquell matí.

—A la fi hem de prendre una decisió difícil —va dir—. Hem de descansar durant la nit o continuar mentre la voluntat i la força ens ho permetin?

—Si ens aturem a dormir, els nostres enemics poden agafar-nos molt avantatge, llevat que ells també s’aturin a descansar —va dir en Légolas.

—M’imagino que els orcs també s’hauran d’aturar durant la marxa —va fer en Guimli.

—És rar que els orcs s’aventurin a viatjar descaradament sota el sol, però aquests ho han fet —comentà en Légolas—. De segur que, a la nit, no descansaran.

—Però si avancem de nit, no podrem seguir-los la pista —intervingué en Guimli.

—La pista és ben recta i no tomba a dreta ni a esquerra, pel que els meus ulls poden veure —va dir en Légolas.

—Potser jo us podria menar a les palpentes en la fosca i perseverar en la línia recta —va dir l’Àragorn—, però si ens perdem o si ells fan un revolt, quan torni la llum podem patir un llarg retard abans no tornem a trobar-los la pista.

—I encara hi ha una altra qüestió —afegí en Guimli—; només durant el dia podem veure si hi ha algun rastre que s’aparta de la pista. Si algun presoner s’escapés o si se n’enduguessin algun cap a l’est, per exemple, cap al Gran Riu, cap a Mórdor, podríem passar els senyals de llarg sense adonar-nos-en.

—És cert —va dir l’Àragorn—. Però si sóc capaç de llegir acuradament els senyals que hem deixat enrere, els orcs de la Mà Blanca són els que s’han imposat i tota la companyia es dirigeix ara cap a Ísengard. El seu curs actual així ho corrobora.

—I, tanmateix, fóra arrauxat fiar-se de llurs intencions —digué en Guimli—. I si algú escapa? A les fosques hauríem passat de llarg els senyals que us han guiat fins al fermall.

—Els orcs estaran doblement previnguts des d’aleshores i els presoners han d’estar més cansats —argumentà en Légolas—. No hi haurà cap altre intent de fugida, si nosaltres no hi ajudem en res. Com hi podem arribar?, això ja no ho sé, però, en primer lloc, els hem d’enxampar.

—Però fins i tot jo, un nan que ha fet molts viatges i no pas el més feble de la meva raça, no puc pas córrer tot el trajecte fins a Ísengard sense fer cap pausa —va dir en Guimli—. A mi també em dol, de cor, i fins m’hauria posat en camí més aviat; però ara hauria de descansar un xic per tal de poder córrer millor. I si hem de descansar, la nit cega és el millor moment per fer-ho.

—Ja he dit que es tractava d’una elecció difícil —digué l’Àragorn—. Com podem acabar aquesta discussió?

—Vós sou el nostre guia —va dir en Guimli— i sou el més expert per a aquesta persecució. Elegiu vós.

—A mi el cor em diu que continuem —intervingué en Légolas—. Però hem de romandre junts. Faré el que aconselleu.

—Poseu l’elecció en mans de qui mal sap escollir —va dir l’Àragorn—. D’ençà que passàrem l’Àrgonath tot el que he decidit ha sortit malament.

I restà callat, esguardant durant llarga estona cap al nord i cap a l’oest, vers la nit que s’espesseïa.

—No continuarem en la fosca —va dir finalment—. El perill de perdre la pista o senyals d’altres que van o vénen em sembla el pitjor. Si la lluna ens donés prou llum, ens n’aprofitaríem, però, dissortadament, es pon aviat i encara és massa jovençana i pàl·lida.

—I, a més, aquesta nit el cel és ben tapat —murmurà en Guimli—. Tant de bo la Senyora ens hagués fet do d’una llum, com aquell obsequi que féu a en Frodo!

—Qui la va rebre la necessitarà més que no pas nosaltres —va dir l’Àragorn—. Ell és qui duu la veritable missió. La nostra és tan sols una petita part dins les grans empreses d’aquests temps. Potser una empresa inútil ja de bon començament, que cap de les meves eleccions no empitjorarà ni esmenarà. Bé, ja he decidit. Emprem el temps de la millor manera possible!

Va estirar-se a terra i tot d’una quedà adormit, perquè no ho havia fet des de la nit passada sota l’ombra de Tol Brandir. Abans que l’alba tenyís el cel ja estava despert i s’havia aixecat. En Guimli encara era a les pregoneses del son, però en Légolas era dempeus, i fitava el nord, encara atapeït d’ombres, pensatiu i callat, com un arbrissó en una nit encalmada.

—Són lluny, molt lluny —va dir, entristit, girant-se vers l’Àragorn—. Al fons del cor sé que aquesta nit no han descansat. Ara només una àguila podria encalçar-los.

—De tota manera els seguirem, tal i com ens cal fer —va dir l’Àragorn. S’inclinà i despertà el nan—. Apa! Hem de posar-nos en camí —va dir—. El rastre comença a refredar-se.

—Però si encara és fosc —va dir en Guimli—. Encara que s’enfilés al cim d’una muntanya, ni en Légolas seria capaç de veure’ls fins que no surti el sol.

—Em temo que hagin desaparegut de la meva visió, sigui en muntanya o en planura, amb lluna o amb sol —advertí en Légolas.

—On falla la vista potser la terra ens pugui proporcionar algun rumor —va dir l’Àragorn—. La terra deu plànyer-se sota els seus odiosos peus.

I va estirar-se a terra, amb l’orella premuda contra el sòl. Restà allí, immòbil, durant tant de temps que en Guimli es preguntà si s’havia desmaiat o si s’havia tornat a adormir. L’alba començava a lluir i una llum grisenca va anar augmentant, a poc a poc, al seu voltant. A la fi es llevà i ara els seus amics li veieren el rostre: estava pàl·lid i tens i el seu aspecte era preocupat.

—El rumor de la terra és tènue i confús —va dir—. No hi ha res que hi camini en moltes milles a la rodona. Feble i llunyà se sent el trepig dels nostres enemics. Però sonen amb força els cascs dels cavalls. Ara recordo que ja els he sentits, mentre jeia a terra, adormit, i que han pertorbat els meus somnis: cavalls al galop, creuant per l’oest. Ara, emperò, s’allunyen encara més de nosaltres i cavalquen vers el nord. Em pregunto què és el que ocorre en aquesta terra!

—Anem, doncs! —va dir en Légolas.

I així començà el tercer dia de la seva persecució. Durant totes les llargues hores de núvols o de ple sol, gairebé no s’aturaren, adés a bon pas, adés corrent, com si el cansament no pogués apaivagar el foc que els cremava. Parlaven rarament. Passaren per aquella vastitud solitària i llurs capes èlfiques es confonien en aquell fons de camps d’un verd-gris; fins i tot sota la llum fresca del migdia poques mirades que no haguessin estat èlfiques no els haurien distingits fins a tenir-los ben a prop. Als seus cors regraciaren sovint la Senyora de Lórien per l’obsequi de lembas, ja que, així, en podien menjar i trobar noves forces sense deixar de córrer.

Durant tot el dia la pista dels seus enemics continuà recta, dirigint-se cap al nord-oest sense cap interrupció ni revolt. Quan, un cop més, el dia es va acostar a la seva fi, assoliren uns pendents llargs, desarbrats, on el terra s’elevava cap a una línia de turons geperuts i baixos que quedava més endavant. La pista dels orcs esdevingué més feble a mesura que virava cap al nord, cap als turons, perquè el terra es feia més dur i l’herba més arranada. Al llunyedar, vers l’esquerra, serpentejava el riu Rieradent, com un fil argentí en una prada verda. No es distingia res que es mogués. L’Àragorn es va preguntar sovint per què no veien cap signe d’animals ni d’homes. Els habitatges dels ròhirrim es trobaven, la majoria, a moltes llegües de distància, cap al sud, pels encontorns boscosos de les Muntanyes Blanques, ara colgades per la boira i els núvols; tanmateix, els Senyors dels Cavalls, antigament, havien tingut molts ramats i eugassades a l’Estemnet, aquella regió oriental de llur reialme, i per allà els ramaders hi solien passar sovint, fent la vida en campaments o tendes, fins i tot a l’hivern. Ara, però, tota aquella terra era deserta i hi havia un silenci que no semblava correspondre a la tranquil·litat de la pau.

Cap al tard tornaren a detenir-se. Ara ja havien recorregut dues vegades dotze llegües per les planures de Ròhan i la paret de l’Emyn Muil es perdia entre el llostre de l’est. La lluna jove lluïa en un cel emboirat, però feia una mica de llum, i els estels eren tapats.

—Ara és quan més greu em sap el descans i les parades que hem fet durant la persecució —va dir en Légolas—. Els orcs han corregut molt més que nosaltres, com si els mateixos fuets d’en Sàuron els empaitessin. Em temo que ja hagin arribat al bosc i als turons foscos i que ara mateix s’estiguin endinsant a l’obagor dels arbres.

En Guimli xerricà de dents.

—Aquest és un final amarg per a les nostres esperances i per a tots els nostres esforços! —es dolgué.

—Potser ho sigui de les esperances, però no dels esforços —replicà l’Àragorn—. No tornarem enrere. Encara que estic rendit —i esguardà vers el camí que deixaven darrere, cap a la nit que s’anava estenent a l’est—. Alguna cosa estranya succeeix en aquesta terra. Em malfio d’aquest silenci. I em malfio, fins i tot, d’aquesta lluna pàl·lida. Els estels són febles, i em sento cansat com ho he estat poques vegades, amb una lassitud que cap Muntaner no hauria de sentir, tenint, com tenim, una pista prou clara a seguir. Hi ha alguna voluntat que atorga rapidesa als nostres enemics i ens barra el pas amb obstacles invisibles: un cansament que és més del cor que no pas del cos.

—Teniu raó! —corroborà en Légolas—. Me n’he adonat des que hem baixat de l’Emyn Muil. Perquè aquest poder no el tenim pas al darrere, sinó al davant.

I indicà enllà de la terra de Ròhan, vers l’oest que s’enfosquia sota la falç de la lluna.

—En Sàruman! —mormolà l’Àragorn—. Però ell no podrà fer-nos retrocedir! Ens haurem d’aturar una altra vegada; perquè, mireu!, fins i tot la lluna s’enfonsa en aquesta nebulositat que es congria. El nostre camí, però, tan bon punt retorni el dia, serà cap al nord, entre planes i marjals.

Com el dia anterior, en Légolas fou el primer de llevar-se, com si no hagués dormit gens ni mica.

—Amunt! Amunt! —cridà—. L’alba és ben vermella. Fets estranys ens esperen a les faldes del bosc. Bons o dolents, això ja no ho sé; però ens criden. Desperteu!

Els altres s’incorporaren d’un bot i quasi immediatament van reprendre el camí. Els turons s’acostaven, a poc a poc. Encara faltava una hora per al migdia quan hi arribaren: pendents verds que s’alçaven formant pujols desarbrats; i aquests corrien en una línia recta en direcció nord. Sota els peus, la terra era eixuta i l’herbei arranat, però hi havia una llenca llarga de terra enclotada, d’unes deu milles d’amplària, que s’estenia entre ells i el riu, que vagarejava al fons de tot d’alguns canyadells i jonquerars esclarissats. A l’oest mateix del vessant més meridional hi havia un gran redol, on l’herba havia estat arrancada i fonyada sota la força de molts peus. D’allí en tornava a sortir el rastre dels orcs, girant al nord pels faldars secs dels pujols. L’Àragorn es detingué i examinà de prop les petjades.

—Van descansar aquí una estona —va dir—, però fins i tot el rastre que en surt ja és vell. Em temo que el vostre cor parlava verament, Légolas: fa tres cops dotze hores, em penso, que els orcs s’aturaren aquí, on ara som nosaltres. Si han estat capaços de mantenir la mateixa marxa, llavors ahir, cap al tard, devien arribar a les vores de Fàngorn.

—Al nord i a l’oest no puc veure altra cosa que herba que es confon amb la calitja —va dir en Guimli—. Creieu que podríem albirar el bosc, si pugéssim als pujols?

—Encara és massa lluny —respongué l’Àragorn—. Si no em falla la memòria, aquests turons corren durant vuit llegües o més cap al nord; i després, cap al nord-oest, per on surt el Rieradent, encara queda una terra prou ampla, que pot tenir unes altres quinze llegües.

—Bé, anem endavant, doncs —va dir en Guimli—. Les meves cames han d’oblidar-se de les milles. Estarien més ben predisposades si no sentís tanta feixuguesa al cor.

El sol s’ocultava quan, per fi, s’aproparen a l’extrem d’aquella cadena de pujols. Havien caminat durant moltes hores, sense descansar. I ara caminaven lentament i en Guimli ho feia amb l’esquena encorbada. Per al treball o els viatges, els nans són durs com la roca, però aquella persecució inacabable començava a fer estralls en en Guimli, car les esperances li abandonaven el cor. L’Àragorn caminava al seu darrere, cellajunt i callat, ajupint-se ara i adés per examinar alguna petjada o alguna marca que hi havia a terra. Només en Légolas continuava marxant amb la lleugeresa de sempre; els seus peus semblaven no tocar gairebé l’herba i no deixaven petjades en trepitjar; però en el pa-de-viatge dels elfs trobava tot l’aliment que li calia, i podia dormir, si és que els homes gosen anomenar això dormir, tot descansant la ment pels estranys camins dels somnis èlfics, fins i tot mentre trescava amb els ulls oberts sota la llum d’aquest món.

—Enfilem-nos en aquest puig verd! —va dir.

Els altres el seguiren, exhausts, pujant el llarg vessant, fins que arribaren al cim. Era un puig arrodonit, suau i sense vegetació, aïllat, a l’extrem nord de la cadena de pujols. El sol es ponia i les ombres del crepuscle queien com una cortina. Es trobaven sols en un món gris i informe, sense marques ni mesures. Només molt lluny, al nord-oest, s’entreveia una foscor més pregona contra la claror agonitzant: les Muntanyes de la Boira i, als seus peus, el bosc.

—No podem veure res que ens guiï cap allí —va dir en Guimli—. Bé, haurem de tornar a aturar-nos i esperar que passi la nit. Comença a fer fred!

—El vent ve del nord, de les neus —digué l’Àragorn.

—I d’aquí al matí bufarà de l’est —va dir en Légolas—. Descanseu, si ho necessiteu, però no abandoneu tota esperança. El demà ens és desconegut. Sovint hom troba consell a la sortida del sol.

—Doncs ja hem vist sortir tres sols en la nostra persecució i no ens han dut consell de cap mena —va dir en Guimli.

La nit esdevingué més freda. L’Àragorn i en Guimli dormien de tant en tant i cada cop que es despertaven veien en Légolas dret al seu costat o passejant amunt i avall, cantant suaument per a si mateix en la seva llengua i, mentre cantava, els estels blancs s’obrien a la volta esquerpa i negra de damunt seu. Així va transcórrer la nit. Van contemplar plegats com creixia lentament l’alba al cel, ara despullat i sense núvols, fins que, per fi, sortí el sol. Era pàl·lid i clar. El vent bufava de l’est i totes les boires s’havien dissipat; amples planures abandonades els envoltaven en aquella llum amarga.

Endavant i cap a l’est albiraren les terres altes i ventoses de Ròhan que ja havien entrellucat, feia molts de dies, des del Gran Riu. En direcció nord-oest aguaitava el bosc ombrívol de Fàngorn; les seves vores obagues encara eren a deu llegües de distància i els seus rosts més apartats es perdien en el blau llunyà. Molt més enllà, centellejant, com si surés damunt un núvol grisós, hi havia la testa blanca del Methedras, l’últim pic de les Muntanyes Boiroses. Del bosc sortia el Rieradent, que corria al seu encontre, amb un curs que ara era estret i ràpid, amb ribatges molt espadats. La pista dels orcs abandonava els pujols i es dirigia cap allí.

Tot seguint amb la mirada penetrant el rastre que anava cap al riu i, després, pel riu amunt cap al bosc, l’Àragorn distingí una ombra en aquella verdor llunyana, una mena de taca fosca que es movia veloç. Es llançà a terra i tornà a escoltar amb tota atenció. En Légolas, però, era al seu costat, protegint-se els brillants ulls èlfics amb la mà llarga i esvelta, i el que veia no era una ombra ni una taca, sinó figures diminutes de genets, de moltíssims genets, i el llambreig del matí a la punta de les seves llances era com el centelleig d’estels petitons més enllà dels límits de la visió mortal. Més endarrere encara, una fumarada fosca s’enlairava en primes filagarses entortolligades.

Els camps buits eren submergits en un gran silenci i en Guimli pogué sentir l’oreig que es gronxava a l’herba.

—Genets! —cridà l’Àragorn, incorporant-se d’un salt—. Molts genets en ràpids corsers s’acosten cap a nosaltres!

—Sí —va dir en Légolas—, n’hi ha cent cinc. Rossos són de cabell i brillants les seves llances. El seu cabdill és molt alt.

L’Àragorn somrigué.

—La mirada dels elfs és penetrant —va dir.

—I ca! Els genets no són a gaire més de cinc llegües —va dir en Légolas.

—Cinc o una —intervingué en Guimli—, en aquesta terra desarbrada no en podrem escapar. Voleu que els esperem aquí o que continuem el nostre camí?

—Esperem-los —respongué l’Àragorn—. Estic cansat i la nostra persecució ha fracassat. O, si més no, altra gent ha arribat abans que nosaltres; perquè aquests genets cavalquen de tornada de la pista dels orcs. Potser ens en puguin donar notícies.

—Mentre no ens donin llançades —va fer en Guimli.

—Hi ha tres selles buides, però no hi veig cap hòbbit —va dir en Légolas.

—No he dit pas que les notícies que portin hagin de ser bones —precisà l’Àragorn—. Però, bones o dolentes, els esperarem aquí.

Els tres companys abandonaren el cim del puig, on podien constituir un objectiu fàcil perquè es retallaven damunt el cel clar, i caminaren lentament pel vessant nord, sempre avall. Una mica abans d’arribar al peu del puig s’aturaren i, ben embolcallats amb llurs capes, s’assegueren ben arrupits damunt l’herbei marcit. El temps passà amb gran lentitud i pesantor. El vent era tallant i feridor. En Guimli estava intranquil.

—Què en sabeu, d’aquests genets, Àragorn? —preguntà—. Estem aquí asseguts esperant una mort immediata?

—He estat entre ells —va respondre l’Àragorn—. Són orgullosos i obstinats, però tenen bon cor i són generosos de pensament i de fets; agosarats però no cruels; assenyats però no savis, no escriuen llibres però canten moltes cançons, com solien fer els fills dels homes abans dels Anys Foscos. Desconec, però, el que s’ha esdevingut aquí darrerament i quin pot ser ara el pensament dels ròhirrim entre el traïdor d’en Sàruman i l’amenaça d’en Sàuron. Durant molt de temps han estat els amics de la gent de Góndor, tot i que no pertanyen al mateix llinatge. Vingueren aquí, provinents del nord, fa molt de temps, en anys que ja han estat oblidats, guiats per Eorl el Jove, i el seu llinatge és més proper al dels Bàrdings de Dale i al dels Beòrnings del Bosc, entre els quals encara es troben molts homes alts i rossos, com aquests genets de Ròhan. El que és segur, almenys, és que no senten cap simpatia pels orcs.

—Però en Gàndalf digué que circula el rumor que paguen un tribut a Mórdor —va dir en Guimli.

—No ho crec pas, com tampoc no ho va creure en Bóromir —va respondre l’Àragorn.

—Aviat en sabreu la veritat —va dir en Légolas—. Ja s’acosten.

Al capdavall fins i tot en Guimli escoltà el colpejar distant dels cascs al galop. Els genets, bo i seguint la pista dels orcs, havien abandonat el curs del riu i s’acostaven als pujols. Cavalcaven com el vent.

Ara sentiren clarament els crits de veus ferrenyes que ressonaven sobre els camps. De cop i volta foren arrossegats per un estrèpit com un tro i el genet capdavanter féu un viratge brusc, va passar al peu del puig i dirigí la host altre cop cap al sud, per les faldes occidentals dels turons. Tots el seguiren: una llarga filera d’homes amb cotes de malla, veloços, lluents, temibles i bells a la mirada.

Llurs cavalls eren de gran estatura, corpulents i de membres àgils, el seu pelatge gris relluïa, les llargues cues voleiaven al vent, les crineres eren trenades damunt els seus colls orgullosos. Els homes que els cavalcaven s’hi adeien bé: alts i de llargues proporcions; els cabells, d’un ros blanc, els sortien per sota els elms lleugers i queien a l’esquena en llargues trenes; els seus rostres eren severs i amables. A les mans duien llargues llances de freixe, escuts pintats els penjaven de l’esquena, duien llargues espases als cinyells i els brunyits faldars de cota de malla els penjaven fins als genolls.

Galopaven per parelles i, encara que, de tant en tant, algun s’aixecava sobre els estreps i atalaiava endavant o cap als costats, semblaren no adonar-se dels tres estranys que seien en silenci tot contemplant-los. La host quasi havia acabat de passar quan, tot d’una, l’Àragorn es dreçà i cridà amb veu ben forta:

—Quines notícies teniu del nord, genets de Ròhan?

Amb celeritat i perícia sorprenents van frenar els corsers, feren mitja volta i tornaren enrere a la càrrega. De seguida els tres companys es van trobar al bell mig d’un cercle de genets que no paraven de cavalcar al seu voltant, rost amunt, per darrere seu, avall, i sempre donant-los voltes i més voltes i estrenyent cada cop més el cercle. L’Àragorn romania callat i els altres dos seien sense bellugar-se, preguntant-se quin caire prendrien les coses.

Sense cap paraula ni crit, d’improvís, els genets s’aturaren. Una munió de llances apuntà els estrangers; alguns dels genets tenien arcs a les mans i les fletxes ja eren col·locades a les cordes. Aleshores un d’ells cavalcà endavant, un home alt, més alt que els altres, de l’elm del qual queia, com un crestall, una cua de cavall blanca. Avançà fins que la punta de la seva espasa quedà a un peu del pit de l’Àragorn. Aquest no es bellugà.

—Qui sou i què feu en aquesta terra? —preguntà el genet, emprant la llengua comuna de l’oest, amb una manera i un to similars al parlar d’en Bóromir, home de Góndor.

—Em dic Gambús —va respondre l’Àragorn—. Vinc del nord. Persegueixo els orcs.

El genet descavalcà d’un salt. Va donar la seva llança a un altre genet que s’atansà a cavall i que descavalcà també al seu costat. Va desembeinar l’espasa i romangué enfront de l’Àragorn, escodrinyant-lo amb una atenció no exempta de certa sorpresa. A la fi tornà a parlar.

—D’entrada m’havia semblat que també éreu orcs —va dir—, però ara ja veig que no. La veritat és que deveu saber-ne poca cosa, dels orcs, si els aneu perseguint d’aquesta manera. Eren ràpids i anaven ben armats i n’hi havia molts. Hauríeu passat de caçadors a presa, si els haguéssiu arribat a atrapar. Però hi ha alguna cosa estranya en vós, Gambús —i concentrà els seus ulls clars i brillants un altre cop sobre el muntaner—. El nom que dieu no és nom per a un home. I estranya és també la vostra vestimenta. Que heu brollat de l’herba? Com és que no us havíem vist? Potser sou gent èlfica?

—No —va dir l’Àragorn—. Només un de nosaltres és un elf, en Légolas, del Reialme Boscós, al distant Bosc Llobregós. Però vam passar per Lothlórien i els obsequis i el favor de la Senyora ens acompanyen.

El genet els esguardà encara més meravellat, però la seva mirada s’endurí.

—Això vol dir que hi ha una Senyora al Bosc Daurat, tal i com expliquen les antigues contalles! —exclamà—. N’hi ha pocs que escapin de les seves xarxes, segons diuen. Quins temps tan estranys! Si gaudiu, però, del seu favor, aleshores potser també vosaltres sou paradors de xarxes i bruixots —i, tot d’una, dirigí una llambregada freda a en Légolas i a en Guimli—. Per què no dieu res, vosaltres dos, tan silenciosos? —demanà.

En Guimli s’incorporà i plantà fermament els peus, ben separats; amb la mà subjectà l’empunyadura de la destral i els seus ulls foscos espurnejaren.

—Digueu-me el vostre nom, senyor dels cavalls, i jo us diré el meu i molt més —digué.

—Si us ho preneu així —va dir el genet, fitant el nan—, l’estranger hauria de ser el primer a presentar-se. Però jo m’anomeno Éomer, fill d’Éomund, i m’anomenen Tercer Mariscal de la Marca de la Cavalleria de Ròhan.

—Llavors Éomer, fill d’Éomund, Tercer Mariscal de la Marca de la Cavalleria de Ròhan, permeteu que en Guimli, el nan, fill d’en Gloin, us previngui contra paraules forassenyades. No malparleu d’allò que és bell més enllà de l’abast del vostre pensament, perquè l’única cosa que pot disculpar-vos-en és la vostra manca de seny.

La mirada de l’Éomer s’encengué i els homes de Ròhan remorejaren enutjats i tancaren més el cercle, tot avançant les seves espases.

—Us tallaria el cap, amb barbes i tot, Mestre Nan, si aixequéssiu un pam més de terra —va dir l’Éomer.

—No és ell sol —intervingué en Légolas, doblegant l’arc i disposant-hi una fletxa amb mans que es movien tan de pressa que hom no les podia veure—. Moriríeu abans que la vostra estocada el colpís.

L’Éomer brandà l’espasa i les coses podien haver pres un caire fatídic si l’Àragorn no s’hi hagués interposat, amb la mà alçada.

—Perdoneu-nos, Éomer! —cridà—. Quan sapigueu més comprendreu per què heu enutjat els meus companys. No volem cap mal per a Ròhan ni per a cap dels seus habitants, sigui home o cavall. No voleu saber la nostra història, abans de colpejar?

—Sí —va fer l’Éomer, abaixant l’espasa—. Però qui erra per la Marca de la Cavalleria en aquests temps d’incerteses, fóra més prudent usant menys altivesa. Digueu-me, en primer lloc, quin és el vostre nom de debò.

—Digueu-me, primer, a qui serviu —va dir l’Àragorn—. Sou amic o enemic d’en Sàuron, el Senyor Fosc de Mórdor?

—Només serveixo el Senyor de la Marca, el Rei Théoden, fill de Thénguel —va respondre l’Éomer—. No servim el Poder de la Terra Fosca, allà lluny, però tampoc no hi estem, encara, en guerra oberta; i si en fugiu, llavors el millor que podeu fer és abandonar aquesta terra. Ara tenim conflictes en totes les nostres fronteres i estem amenaçats, però només desitgem ésser lliures i viure com sempre hem viscut, mantenint el que ens pertany, i no servint cap senyor foraster, bo o dolent. Els hostes eren rebuts amablement durant els bons temps, però en aquests temps que corren els estrangers a qui nosaltres no hem cridat troben que som prests i durs. Vinga! Qui sou? A qui serviu vós? Sota quines ordres perseguiu orcs per les nostres terres?

—No estic al servei de ningú —respongué l’Àragorn—; però persegueixo els servents d’en Sàuron allà on vagin. Hi ha pocs homes d’entre els mortals que sàpiguen més dels orcs; i no els persegueixo d’aquesta manera perquè així ho hagi triat. Els orcs que perseguim van fer presoners dos dels meus amics. En aquestes circumstàncies, l’home que no disposa de cavall ha d’anar a peu i no demana permís per seguir-los el rastre. Ni compta els caps de l’enemic si no és amb l’espasa. No estic desarmat.

I l’Àragorn es tirà enrere la capa. La beina èlfica centellejà al moment d’agafar-la i la fulla brillant d’Andúril resplendí amb una flamarada inesperada en desembeinar-la.

—Eléndil! —va cridar—. Sóc Àragorn, fill d’Àrathorn, i sóc anomenat Eléssar, la Pedra Èlfica, Dúnadan, l’hereu d’Ísildur, el fill d’Eléndil de Góndor. Vet aquí l’Espasa-que-fou-trencada i que ha estat forjada de bell nou! M’ajudareu o voleu posar-me entrebancs? Elegiu, de pressa!

En Guimli i en Légolas contemplaven el seu company astorats, perquè mai no l’havien vist amb aquell temperament. Semblava haver crescut d’estatura, mentre l’Éomer havia empetitit, i al seu rostre vivent copsaren una breu llambregada del poder i de la majestat dels monarques de pedra. Als ulls d’en Légolas semblà com si, per uns instants, una flama blanca guspiregés al front de l’Àragorn, com una corona resplendent.

L’Éomer féu una passa enrere i el seu rostre reflectí una mirada d’espant. Abaixà la mirada orgullosa.

—Certament aquests són temps estranys —mormolà—. Somnis i llegendes cobren vida sortint de l’herba.

»Digueu-me, senyor —va afegir l’Éomer—, què us duu aquí? I quin era el sentit de les fosques paraules? Fa molt que en Bóromir, fill de Dénethor, marxà a la recerca d’una resposta i el cavall que li prestaren tornà sol, sense genet. Quin fat ens dueu des del nord?

—El fat de l’elecció —va dir l’Àragorn—. Li ho podeu dir a Théoden, fill de Théngel: té al davant la guerra oberta, amb en Sàuron o contra ell. Ningú no podrà continuar vivint com ha viscut fins ara i pocs servaran allò que anomenen seu. De tots aquests gran afers, però, en parlarem més tard. Si l’ocasió es presenta, jo mateix em presentaré al rei. Ara estic en un gran destret i us demano ajut o, si més no, informació. Ja heu sentit que perseguim una host d’orcs que havia agafat presoners els nostres amics. Què ens en podeu dir?

—Que no us cal perseguir-los més —respongué l’Éomer—. Els orcs han estat destruïts.

—I els nostres amics?

—Només hem trobat orcs.

—Això és molt estrany —va dir l’Àragorn—. Heu escorcollat els morts? No hi havia cossos que no fossin dels orcs? Devien ser petits, per a vosaltres només criatures, descalços i vestits de gris.

—No hi havia nans ni criatures —va dir l’Éomer—. Hem comptat tots els morts i els hem despullat i, després, hem amuntegat els cadàvers i els hem cremat, com solem fer. Les cendres encara fumegen.

—No ens referim a nans ni a criatures —l’interrompé en Guimli—. Els nostres amics eren hòbbits.

—Hòbbits? —repetí l’Éomer—. Què són? Quin nom tan estrany.

—Un nom estrany per a una gent estranya —explicà en Guimli—. Però els estimàvem molt. Sembla que a Ròhan heu sentit parlar dels mots que preocupaven a Minas Tirith. Parlaven del Mitgerol. Aquests hòbbits són mitgerols.

—Mitgerols! —va riure el genet que era al costat de l’Éomer—. Mitgerols! Però si només són una genteta que surt a les antigues cançons i als contes d’infants que provenen del nord. Caminem per llegendes o per la terra verda a la llum del dia?

—L’home pot fer ambdues coses —va dir l’Àragorn—. Ja que no som pas nosaltres, sinó els que vinguin després de nosaltres, aquells que elaboraran les llegendes de la nostra època. La terra verda, dieu? Aquesta és una poderosíssima llegenda, tot i que la trepitgeu sota la llum del dia!

—El temps apressa —va dir el genet, sense fer cas de l’Àragorn—. Hem d’acuitar-nos cap al sud, senyor. Deixem aquesta gent feréstega amb les seves fantasies. O lliguem-los i duguem-los al rei.

—Calma, Éothain! —va dir l’Éomer en la seva pròpia llengua—. Deixa’m una estona. Digues als éored que s’apleguin al camí i disposeu-vos a cavalcar cap al Gualent.

L’Éothain es va enretirar, rondinant, i parlà amb els altres. No van trigar a marxar tot deixant l’Éomer sol amb els tres companys.

—Tot el que em dieu és estrany, Àragorn —confessà—. Dieu la veritat, això és evident: els Homes de la Marca no menteixen i, per tant, no és fàcil d’enganyar-los. Però no ho heu dit tot. No voleu parlar ara amb més llibertat de la vostra missió, de manera que pugui decidir què he de fer?

—Vaig posar-me en camí a Ímladris, tal com es diu al vers, fa moltes setmanes —respongué l’Àragorn—. Venia amb mi en Bóromir, de Minas Tirith. La meva missió era anar en aquella ciutat amb el fill d’en Dénethor, per tal d’ajudar el seu poble en la lluita contra en Sàuron. Però la Germandat amb la qual viatjava tenia altres comeses. Ara no us en puc parlar, d’això. En Gàndalf el Gris era el nostre guia.

—En Gàndalf! —exclamà l’Éomer—. En Gàndalf Capagris és conegut a la Marca, però el seu nom, us ho aviso, ja no és una recomanació que gaudeixi del favor del rei. Ha estat hoste d’aquesta terra moltes vegades en el record dels homes, apareixent quan li vagava, després d’una estació o al cap de molts d’anys. Sempre anuncia esdeveniments sorprenents: amb ell ve el mal, diuen ara alguns.

»I la veritat és que, d’ençà que vingué per darrera vegada, a l’estiu, tot ha anat a mal borràs. Fou aleshores que començaren les nostres dificultats amb en Sàruman. Fins llavors havíem tingut en Sàruman per amic, però aleshores arribà en Gàndalf i ens previngué que una guerra inesperada es preparava a Ísengard. Digué que ell mateix havia estat empresonat a Òrthanc i que n’havia escapat a dures penes i ens suplicà que l’ajudéssim. Però en Théoden no se’l volgué escoltar i en Gàndalf marxà. No pronuncieu el nom d’en Gàndalf en veu alta a les orelles d’en Théoden! Està furiós! Perquè en Gàndalf agafà el cavall que s’anomena Grisencrín, el més preuat de tots els corsers del monarca, el cap dels Mearas, que només el Senyor de la Marca pot cavalcar. Perquè el pare de la seva raça va ser el gran cavall d’Éorl que coneixia el parlar dels homes. Fa set nits que el Grisencrín va retornar, però la còlera del rei no ha minvat, ja que ara el cavall està incontrolable i no deixa que el tracti cap home.

—Això vol dir que el Grisencrín ha sabut trobar tot sol el seu camí des del nord —va fer l’Àragorn—, perquè fou allí que en Gàndalf i ell se separaren. Dissortadament, en Gàndalf ja no cavalcarà mai més! Va caure a les tenebres de les mines de Mòria i no en tornà a sortir.

—Aquestes notícies sí que són dolentes —va dir l’Éomer—. Almenys per a mi, i per a molts, encara que no per a tots, com descobrireu potser, si arribeu a veure el rei.

—Són noves més dolentes del que ningú en aquesta terra és capaç de copsar, per més que els pot afectar greument abans que hagi acabat l’any —va dir l’Àragorn—. Quan els grans cauen, però, els petits els han de substituir. El meu paper ha estat guiar la nostra Germandat pel llarg camí des de Mòria. Passàrem per Lórien (a propòsit, faríeu bé d’aprendre’n la veritat abans que en torneu a parlar), i des d’allí per moltes llegües del Gran Riu fins a les cascades de Rauros. Fou allí que en Bóromir fou mort pels mateixos orcs que vosaltres heu destruït.

—Totes les vostres notícies són nefastes! —s’exclamà l’Éomer, desconhortat—. Aquesta mort serà un gran dany per a Minas Tirith i per a tots nosaltres. Era un home excepcional! Tothom l’elogiava. Vingué comptades vegades a la Marca, perquè sempre era a les guerres de les fronteres orientals; però jo el vaig veure. Segons el meu parer, s’assemblava més als fills veloços d’Éorl que als homes seriosos de Góndor i segurament hauria estat un gran capità de la seva gent, un cop arribada l’hora. Però no havíem sentit ni una paraula d’aquesta desgràcia fora de Góndor. Quan va ser que va caure?

—Ara fa quatre dies que fou mort —respongué l’Àragorn— i, d’ençà d’aquell mateix dia, al vespre, que ens posàrem en marxa sota l’ombra de Tol Brandir.

—A peu? —es meravellà l’Éomer.

—Sí, tal i com ens veieu ara.

Els ulls de l’Éomer reflectiren el seu esbalaïment.

—Gambús és un nom massa pobre, fill d’Àrathorn —va dir—. Jo us anomeno Peusalats. Aquesta comesa de tres amics hauria de ser cantada per moltes sales. Quaranta llegües i cinc més haureu recorregut abans que el quart dia haurà acabat! Que n’és, de resistent, la raça d’Eléndil!

»I ara, senyor, què és el que voleu que faci? He de tornar de pressa a Théoden. He parlat cautelosament davant els meus homes. És cert que encara no estem en guerra oberta amb la Terra Fosca i que n’hi ha alguns, propers a l’oïda del rei, que l’aconsellen amb covardia; però la guerra s’acosta. No oblidarem la nostra vella aliança amb Góndor i, mentre lluitin, nosaltres els ajudarem: això és el que dic jo i tots els que estan amb mi. La marca de l’est és al meu càrrec, la circumscripció del Tercer Mariscal, i m’he ocupat d’allunyar tots els nostres ramats i pastors, enretirant-los més enllà del Rieradent, bo i deixant aquí només els guàrdies i exploradors més ràpids.

—De manera que no pagueu cap tribut a en Sàuron? —va dir en Guimli.

—Ni el paguem ni l’hem pagat mai —va dir l’Éomer amb un llampegueig als ulls—; tot i que ha arribat a les meves orelles que algú propaga aquesta mentida. Fa alguns anys, el Senyor de la Terra Fosca desitjava comprar cavalls nostres per un preu molt elevat, però ens hi negàrem, perquè fa servir els animals amb fins malignes. De manera que envià orcs a saquejar-nos i encara ens pillen el que poden, elegint sempre els cavalls negres: de fet, ja ens en queden pocs. D’ací ve la nostra profunda animadversió pels orcs.

»Ara, però, la nostra preocupació principal és en Sàruman. Diu que té dret al domini de tota aquesta terra i ja fa molts mesos que estem en guerra. Ha agafat orcs al seu servei, i genets de llops i homes dolents, i ha tancat el Pas contra nosaltres, de manera que és molt probable que ens veiem assetjats al mateix temps per l’est i per l’oest.

»I és dolent d’heure-se-les amb un enemic com aquest: és un màgic astut i manifasser ensems, de moltes disfresses. Es passeja d’ací d’allà, diuen, com un vell encaputxat i amb capa, molt semblant a en Gàndalf, com ara molts recorden. Els seus espies es filtren per qualsevol xarxa i els seus ocells de mal averany estan escampats per tot el cel. No sé pas com acabarà tot això i tinc el cor ple de temences; perquè penso que no tots els seus amics habiten a Ísengard. Si aneu, però, a la casa del rei, ja us n’adonareu vosaltres mateixos. No hi voleu venir? Confio debades que m’heu estat enviats per ajudar-me en els meus dubtes i necessitats?

—Hi vindré quan pugui —va dir l’Àragorn.

—Veniu-hi ara! —digué l’Éomer—. L’hereu d’Eléndil donaria sens dubte gran coratge als fills d’Éorl en aquesta maror maligna. Ara hi ha batalles fins i tot a l’Oestemnet i temo que no en sortim gaire ben parats.

»La veritat és que aquesta cavalcada cap al nord l’he empresa sense autorització del rei, ja que, en absència meva, la seva casa queda amb ben poca guàrdia. Però els exploradors em van avisar de la presència de la host dels orcs que baixava de la Paret Est, ara farà tres nits, i m’informaren que n’hi havia que duien els senyals blancs d’en Sàruman. De manera que, sospitant allò que més temem, una coalició entre Òrthanc i la Torre Fosca, vaig acabdillar els meus éored, homes de la meva mateixa família, i vam atrapar els orcs a la caiguda de la nit, ara farà un parell de dies, prop dels encontorns del Bosquent. Allí els vam rodejar i ahir al matí els presentàrem batalla. Malauradament hi he perdut quinze dels meus homes i dotze cavalls! Perquè els orcs eren més nombrosos del que esperàvem. Se’ls n’havien unit d’altres, provinents de l’est, de l’altra banda del Gran Riu: és molt fàcil de veure’n el rastre una mica més al nord d’aquest indret. I alguns més, encara, van sortir del bosc. Grans orcs, que també duien la Mà Blanca d’Ísengard: aquests són d’una mena més cepada, i són més cruels que els altres.

»Amb tot, aconseguírem d’acabar amb ells. Però ja fa massa que hem partit. Ens necessiten al sud i a l’oest. No voleu venir? Hi ha cavalls sobrers, com veieu. L’Espasa té treball a fer. Sí, i podríem trobar ús per a la destral d’en Guimli i per a l’arc d’en Légolas, si em perdonen els mots arrauxats que he dit sobre la Senyora del Bosc. He parlat només com solen fer-ho tots els homes de la meva terra i no em faria res d’aprendre a fer-ho millor.

—Us agraeixo les vostres bones paraules —va dir-li l’Àragorn— i el meu cor desitja seguir-vos, però no puc abandonar els meus amics mentre quedi una engruna d’esperança.

—D’esperança, no us en queda —va dir l’Éomer—. No trobareu els vostres amics per aquests verals del nord.

—Doncs al darrere no hi són. Vam trobar una penyora molt evident no gaire lluny de la Paret Est i almenys un d’ells encara era viu allí. Però entre la paret i aquests pujols no n’hem descobert cap altre indici i no hi ha cap pista que se’n desviï, cap a una banda o l’altra, llevat que la meva perícia m’hagi abandonat totalment.

—Aleshores, què penseu que els pot haver succeït?

—No ho sé pas. Poden haver estat morts i cremats entre els orcs, però això em dieu que és impossible, i no ho dubto. L’única cosa que se m’ocorre és que se’ls enduguessin bosc endins abans de la batalla, abans fins i tot que encercléssiu l’enemic, potser. Podríeu jurar que no n’hi hagués cap que s’escapés, d’aquesta manera, de la vostra xarxa?

—Juraria que, des del moment que els tinguérem a les envistes, no se’ns escapà cap orc —va dir l’Éomer—. Vam arribar als volts del bosc abans que ells i si, després d’això, alguna cosa viva trencà el nostre cercle, no crec que fos cap orc i, si de cas, devia tenir alguna mena de poder èlfic.

—Els nostres amics duien la mateixa vestimenta que duem nosaltres —explicà l’Àragorn— i ens heu passat pel costat a plena llum del dia.

—Me n’havia oblidat —digué l’Éomer—. És difícil estar segur de qualsevol cosa entre tants fets extraordinaris. Tot el món ha esdevingut estrany. Elfs i nans caminen en bona companyia sobre els nostres camps de cada dia i hi ha gent que parla amb la Senyora del Bosc i continua viva; i l’Espasa-que-fou-trencada en èpoques tan llunyanes, quan els pares dels nostres pares cavalcaven per la Marca, torna a la guerra! Com voleu que un home jutgi què és el que cal fer en èpoques semblants?

—Com sempre ha jutjat —va dir-li l’Àragorn—. Bo i dolent no han canviat pas des dels temps antics; ni són una cosa entre els elfs i els nans i una altra entre els homes. La tasca de l’home és de saber-los discernir, tant al Bosc Daurat com a la seva pròpia casa.

—És ben cert —va dir l’Éomer—. No és que dubti del que dieu ni de l’empresa que el meu cor emprendria. Però no sóc lliure de fer-ho tot com jo voldria. Va en contra de les nostres lleis permetre als forasters que, fins que el rei els n’hagi donat l’autorització, vagaregin a llur grat per les nostres terres, i l’ordre és encara més estricta en aquesta època de perills. Us he suplicat que vinguéssiu per la vostra voluntat amb mi i no ho voleu fer. M’odiaria si hagués de començar una batalla de cent contra tres.

—No crec que la vostra llei fos feta per a un cas com aquest —va dir l’Àragorn—. A més, jo no sóc un foraster, perquè he estat abans en aquesta terra, més d’una vegada, i he cavalcat amb la host dels ròhirrim, encara que sota un altre nom i amb una altra aparença. A vós no us havia vist abans, perquè sou jove, però he parlat amb l’Éomund, el vostre pare, i amb en Théoden, fill d’en Thénguel. Als dies antics cap senyor principal d’aquesta terra no hauria obligat mai un home a abandonar una recerca com la meva. El meu deure, al capdavall, és evident, he de continuar endavant. Apa, fill d’Éomund, és arribada l’hora d’elegir. Ajudeu-nos o, en el pitjor dels casos, permeteu-nos de continuar lliurement. O intenteu de posar en pràctica la vostra llei. Si ho feu, seran menys els qui retornaran a les vostres guerres o al vostre rei.

L’Éomer va romandre callat uns segons i després parlà.

—Tots dos tenim pressa —va dir—. La meva companyia es despacienta per tornar i cada hora disminueix les vostres esperances. Aquesta és la meva decisió. Podeu anar-vos-en, i encara més: us deixaré cavalls. Només demano una cosa: quan la vostra recerca acabi o esdevingui vana, torneu amb els cavalls a Meduseld pel Gualent, a l’alta casa d’Édoras, on ara resideix en Théoden. Així li demostrareu que el meu judici no ha estat errat. Amb això em poso, i potser hi poso la meva vida, a disposició de la vostra bona fe. No em decebeu.

—No ho faré —digué l’Àragorn.

Quan l’Éomer donà ordres perquè els cavalls sobrers fossin prestats als forasters, es produí, entre els seus homes, un gran astorament i es van creuar moltes mirades dubtoses i receloses; però només l’Éothain gosà parlar-li obertament.

—Potser sigui escaient per a aquest senyor de la raça de Góndor, d’on diu que prové —va dir—, però, qui ha sentit a dir mai que es donés un cavall de la Marca a un nan?

—Ningú —va respondre en Guimli—. Però no us cal preocupar-vos-en: ningú no ho sentirà a dir. M’estimo més caminar que haver de seure a la gropa d’una bèstia tan grossa, sigui lliurement o a contracor.

—Doncs ara heu de cavalcar o, si no, ens destorbareu —va dir-li l’Àragorn.

—Apa, podeu seure darrere meu, amic Guimli —va dir-li en Légolas—. I així tot quedarà resolt: no us cal manllevar cap cavall ni heu de preocupar-vos-en.

Un gran cavall d’un gris fosc fou triat per a l’Àragorn, que el muntà.

—Respon al nom de Hasufel —va dir l’Éomer—. Que us condueixi bé i a millor fortuna que al seu difunt amo, en Gàrulf!

Un altre cavall, més petit i lleuger, però inquiet i fogós, fou lliurat a en Légolas. S’anomenava Àrod. En Légolas, però, demanà que li traguessin la sella i les regnes.

—No les necessito —va dir, i hi saltà amb lleugeresa i, amb gran sorpresa per part de tots, l’Àrod es mostrà dòcil i obedient al seu genet, anant amunt i avall a una sola paraula seva: tal era el capteniment dels elfs amb tots els animals bons. En Guimli fou muntat darrere el seu amic i s’hi aferrà, no gaire més tranquil que en Sam Gamgí en una barca.

—Adéu-siau, que trobeu el que cerqueu! —cridà l’Éomer—. Torneu tan de pressa com us sigui possible i feu que, d’ara endavant, les nostres espases centellegin plegades!

—Tornaré —va dir l’Àragorn.

—I jo també —va fer en Guimli—. L’afer de la Senyora Galàdriel encara queda pendent. Encara us he d’ensenyar la manera de parlar amb amabilitat.

—Ja ho veurem —digué l’Éomer—. Són tantes i tan estranyes les coses que s’han esdevingut, que aprendre a lloar una bella dama sota els cops amorosos de la destral d’un nan ja no semblarà res de l’altre món. Adéu-siau!

Així fou com se separaren els uns dels altres. Els cavalls de Ròhan eren molt ràpids. Quan, després d’una estona, en Guimli mirà enrere, la tropa de l’Éomer ja era molt lluny i s’empetitia. L’Àragorn no mirà enrere: esguardava la pista mentre hi corrien pel damunt, molt ajupit, amb el cap a l’alçada del coll del Hasufel. No trigaren gaire a arribar als marges del Rieradent i allí toparen amb l’altra pista de què els havia parlat l’Éomer, que provenia de l’est de l’altiplà.

L’Àragorn descavalcà i examinà el terra, després tornà a saltar a la sella i es dirigí durant un curt trajecte vers l’est, bo i mantenint-se en un costat i fent tots els possibles per no esborrar les petjades. Després tornà a desmuntar i escodrinyà el terra, anant amunt i avall a peu.

—Hi ha poc a descobrir —va dir, en tornar—. El rastre principal és molt confús a causa del pas dels genets a la tornada; el seu curs enllà devia quedar més a prop del riu. Però aquesta pista de l’est és fresca i clara. No hi ha cap senyal de petjades que es dirigissin en l’altra direcció, de retorn cap a l’Ànduin. Ara haurem de cavalcar més lentament i estar segurs que no hi ha cap indici ni cap petjada que se separi cap a un costat o cap a l’altre. A partir d’aquest punt els orcs devien adonar-se que eren perseguits; i és possible que fessin algun intent d’allunyar els presoners abans que els genets els encalcessin.

Mentre cavalcaven endavant, el dia s’havia anat ennuvolant. L’altiplà es tapava amb núvols baixos i grisencs. El sol estava envoltat d’un tel de boira. Cada cop més a prop, els restos coberts d’arbres de Fàngorn s’alzinaven i anaven ocultant a poc a poc el sol que s’enfonsava a l’oest. No van descobrir cap signe de cap pista ni a la dreta ni a l’esquerra, però, aquí i allà, passaren al costat d’orcs aïllats, caiguts al camí mentre corrien, amb fletxes de plomalls grisos clavades a l’esquena o al coll.

A la fi, quan la tarda ja s’esvania, arribaren als volts del bosc i, en una clariana oberta entre els primers arbres, trobaren l’indret de la gran pira: les cendres encara eren calentes i fumejaven. Al costat hi havia una pila enorme d’elms i cotes de malla, d’escuts esberlats i espases trencades, arcs i fletxes i altres arreus de guerra. Dalt d’una pica, al bell mig de l’escampadissa, hi havia clavat un gran cap de goblin; al seu elm abonyegat encara s’hi podia veure el senyal blanc. Més lluny, a no gaire distància del riu, que sortia impetuós del límit del bosc, hi havia un túmul. Era acabat de fer: el terra remogut era cobert amb herba acabada de tallar; al seu voltant hi havia plantades quinze llances.

L’Àragorn i els seus companys cercaren arreu arreu per tot el camp de batalla, però la llum empal·lidia i el crepuscle no trigà a caure, llostrejant i boirós. A entrada de nit no havien descobert el més mínim rastre d’en Merry i d’en Pippin.

—No hi podem fer més —va dir en Guimli, apesarat—. Ens hem topat amb massa endevinalles des que arribàrem a Tol Brandir, però aquesta sembla la més difícil de resoldre. Jo diria que els ossos cremats dels hòbbits jeuen barrejats amb els dels orcs. Males notícies per a en Frodo, si arriba a viure per sentir-les; i dolentes també per al vell hòbbit que espera a Rivendell. N’Élrond els desaconsellà que vinguessin.

—Però en Gàndalf no —va dir en Légolas.

—Però en Gàndalf també decidí de venir pel seu compte i fou el primer a caure —va respondre en Guimli—. La seva premonició li fallà.

—El consell d’en Gàndalf no es basava en cap premonició del que seria segur, ni per a ell ni per als altres —va dir l’Àragorn—. Hi ha coses que és millor començar-les que no pas rebutjar-les, per més tenebrós que pugui semblar-nos-en el final. No vull, però, apartar-me encara d’aquest indret. Sigui com sigui, ens caldrà esperar aquí la llum del matí.

Una mica més enllà del camp de batalla van organitzar el campament sota un arbre de brancam molt extens: semblava un castanyer, però encara conservava moltes fulles amples i brunes de l’any anterior, com mans eixutes amb dits llargaruts i desllorigats que, amb la brisa nocturna, produïen un cruiximent sinistre.

En Guimli s’estremí. Només havien agafat una flassada cadascú.

—Encenguem un foc —va dir—. Ja no em preocupa el perill. Tant se val que els orcs vinguin com un eixam de papallons d’estiu a la llum d’una espelma!

—Si aquests infeliços hòbbits estan perduts pel bosc, el foc potser els atrauria cap aquí —va afegir en Légolas.

—I també pot atreure altres coses que no siguin orcs ni hòbbits —va dir l’Àragorn—. Som prop de les marques muntanyoses del traïdor d’en Sàruman. A més ens trobem al marge mateix de Fàngorn i és perillós tocar els arbres d’aquest bosc, segons diuen.

—Però els ròhirrim ahir van fer aquí una gran pira —va dir en Guimli— i van tallar arbres per al foc, com heu pogut veure. I, tanmateix, un cop enllestiren la seva tasca, van passar-hi la nit, sans i estalvis.

—Eren molt nombrosos —va dir l’Àragorn— i no desperten la ira de Fàngorn perquè hi vénen molt rarament i no s’endinsen sota els arbres. Els nostres camins, però, és molt possible que ens duguin bosc endins. De manera que, aneu amb compte! No talleu cap branca viva!

—No cal pas —va dir en Guimli—. Els genets han deixat estelles i garbons a dojo i per terra hi ha branques mortes a balquena.

En Guimli se n’anà a recol·lectar llenya i s’ocupà de preparar i encendre una foguera; l’Àragorn, però, restà taciturn amb l’esquena recolzada al gran arbre, absort en els seus pensaments; i en Légolas romangué sol, sota el cel obert, amb la mirada perduda per les ombres pregones del bosc, acotat endavant, com algú que escoltés veus que cridessin a la distància.

Quan el nan hagué encès un petit foc ben brillant, els tres companys s’hi atansaren i s’assegueren plegats, amagant la llum amb les seves formes encaputxades. En Légolas aixecà la mirada vers els branquillons de l’arbre que es projectaven damunt seu.

—Fixeu-vos! —va dir—. L’arbre s’alegra del foc!

És possible que les ombres bellugadisses decebessin les seves mirades, però certament, a tots els semblà que els branquillons es torçaven d’ací i d’allà com si volguessin situar-se damunt les flames, mentre les branques superiors s’inclinaven; ara les fulles seques destacaven, rígides, i es refregaven les unes a les altres com moltes mans fredes i arrugades que s’aprofitessin de l’escalfor.

Es produí un silenci, perquè, tot d’una, el bosc fosc i desconegut, que era a tocar, es deixà sentir com una presència enorme i imponent, curulla de designis secrets. Després d’uns instants, en Légolas tornà a parlar.

—En Cèleborn ens va prevenir que no ens endinséssim a Fàngorn —va dir—. Sabeu per què, Àragorn? Quines són les faules que en Bóromir havia sentit sobre aquest bosc?

—Jo n’he sentit moltes, d’històries, a Góndor i a d’altres llocs, però si no hagués estat pels mots d’En Cèleborn hauria pensat que eren només algunes de les contalles inventades pels homes quan els falla el veritable coneixement. Jo anava a preguntar-vos què en sabíeu, de la veritat de tot això. I si un elf del Bosc no ho sap, com voleu que un home us ho aclareixi?

—Heu viatjat més lluny que no pas jo —va dir en Légolas—. A la meva terra, no n’havia sentit a dir res, de tot això. L’únic que conec són cançons que expliquen com els Onòdrim, que els homes anomenen Ents, van viure aquí, fa molt de temps; perquè Fàngorn és molt vell, vell fins i tot per als comptes dels elfs.

—Sí, ho és —va dir l’Àragorn—, tan vell com el bosc vora el Tossal dels Túmuls i molt més gran. N’Élrond diu que tots dos són semblants, que són les darreres fortaleses dels poderosos boscos dels Dies de l’Antigor, quan els Primogènits corrien lliures mentre els homes encara dormien. I, amb tot, Fàngorn guarda algun secret que li és propi. Però no sé pas quin és.

—I jo no ho vull pas saber —va fer en Guimli—. Per part meva, no penso pertorbar res del que hi habita!

S’ho van fer a la sort per a les imaginàries i tocà a en Guimli el primer torn. Els altres s’ajocaren. Gairebé d’immediat la son els emparà.

—Guimli! —va dir l’Àragorn, mig adormit—. Recordeu que és perillós tallar llenya o branques dels arbres vius de Fàngorn. No us allunyeu gaire per buscar llenya seca. Més val que deixeu morir el foc! Crideu-me si em necessiteu!

I, amb aquests mots, caigué adormit. En Légolas ja era immòbil, les mans pàl·lides doblades sobre el pit, com solen fer els elfs. En Guimli restà assegut, ben arrupit vora el foc, passant el polze, pensarós, damunt el tall de la destral. L’arbre feia un lleuger xiuxiueig. No hi havia cap altre so.

De sobte en Guimli alçà l’esguard i, allí, a la vora mateixa del redol de llum, veié un vell acotat, recolzat en una vara i embolcallat amb una gran capa; duia un barret d’ala ampla que li tapava els ulls. En Guimli s’incorporà d’un bot, massa sorprès en aquell moment per poder cridar, tot i que immediatament li passà pel magí que en Sàruman acabava d’enxampar-los. L’Àragorn i en Légolas es despertaren també a causa del seu moviment sobtat, s’assegueren i van mirar astorats. El vell no parlà ni féu cap signe.

—Bé, bon home, què és el que podem fer per vós? —va dir l’Àragorn, posant-se dempeus—. Acosteu-vos i escalfeu-vos, si teniu fred!

Féu una passa endavant, però el vell havia desaparegut. No n’hi havia ni rastre per aquells encontorns i no gosaren allunyar-se gaire. La lluna s’havia ocultat i la nit era molt negra.

De cop i volta en Légolas deixà escapar un crit:

—Els cavalls! Els cavalls!

Els cavalls havien desaparegut. Havien arrencat llurs estaques i havien desaparegut. Durant una estona els tres companys van romandre callats i quiets, confosos per aquell nou cop de l’adversitat. Es trobaven a la vora mateixa de Fàngorn i, entre ells i els homes de Ròhan, els seus únics amics en aquella terra enorme i perillosa, la distància era incalculable. Mentre restaven a peu dret, els semblà sentir, lluny en la nit, el so de cavalls que renillaven i piafaven. Després tot tornà a quedar quiet, llevat del xiuxiueig fred del vent.

—Bé, han marxat —digué a la fi l’Àragorn—. No podem trobar-los ni enxampar-los, de manera que, si no tornen pel seu compte, haurem de passar sense ells. Vam començar a peu i, de peus, encara en tenim.

—Peus! —va dir en Guimli—. Amb els peus podem caminar-hi, però no podem menjar-nos-els —i va tirar una mica de llenya al foc i s’hi estirà al costat.

—Fa només algunes hores no estàveu disposat a muntar un cavall de Ròhan —va riure en Légolas—. Encara heu d’arribar a ser un veritable genet.

—No sembla gaire probable que n’arribi a tenir l’oportunitat —féu en Guimli.

—Voleu saber què en penso? —tornà a començar després d’una estoneta—, doncs penso que era en Sàruman. Qui, si no? Recordeu els mots de l’Éomer: «es passeja d’ací d’allà com un vell encaputxat i amb capa». Això és el que ha dit. S’ha esfumat amb els nostres cavalls o ens els ha espantats, i aquí ens teniu. Tenim mala peça al teler, recordeu el que us dic!

—Ho tindré present —va dir l’Àragorn—. Però també us recordo que aquest vell duia un barret i no una caputxa. Amb tot, no dubto que aneu encertat i que aquí correm perill, tant de dia com de nit. Mentrestant, però, l’única cosa que podem fer és descansar mentre puguem. Ja me’n cuidaré jo ara una estona, de la vigilància, Guimli. Necessito més rumiar que no pas dormir.

La nit va transcórrer amb lentitud. En Légolas substituí l’Àragorn, i en Guimli en Légolas, i se’ls acabaren les imaginàries. Però no succeí res més. El vell no tornà a aparèixer i els cavalls no tornaren.





Capítol III

ELS URUK-HAI


En Pippin era sumit en un malson tenebrós i inquiet: li semblava poder escoltar la seva veueta ressonant en fosques cavernes, tot cridant «Frodo, Frodo!». En lloc d’en Frodo, però, hi havia centenars d’horribles rostres d’orcs que el contemplaven des de les ombres amb una rialla i centenars de braços repulsius que l’engrapaven per totes bandes. On era en Merry?

Es despertà. Un airet fred li fregava la cara. Era tombat cara amunt. Començava a llostrejar i el cel, enlaire, empal·lidia. Va fer mitja volta i descobrí que el malson no era gaire pitjor que la realitat. Tenia els canells, les cames i els turmells lligats amb cordes. Al seu costat en Pippin, amb la cara lívida, jeia amb un drap brut lligat damunt el front. Tot al seu voltant hi havia una gran companyia d’orcs, drets o asseguts.

Al cap adolorit d’en Pippin el record s’anà reconstruint lentament fins que va independitzar-se de la foscor dels somnis. Naturalment: ell i en Merry havien sortit corrent cap al bosc. Què els havia agafat? Per què havien sortit disparats d’aquella manera, sense parar esment del que deia el bon Gambús? Havien corregut un bon tros, cridant…, no recordava fins a on ni durant quant de temps, i llavors, de sobte, havien anat a petar al bell mig d’un grup d’orcs: s’estaven aturats i escoltaven i no semblà que veiessin en Merry i en Pippin fins que gairebé els tingueren als braços. Aleshores començaren a xisclar i, d’entre els arbres, sortiren dotzenes i més dotzenes de gòblins. En Merry i ell havien desembeinat les espases, però els orcs no volien lluitar i només havien intentat enxampar-los, en Merry fins i tot havia tallat alguns braços i mans. El pobrissó Merry!

I, en aquell moment, en Bóromir havia arribat corrent per entre els arbres. Els havia obligat a lluitar. N’havia morts molts i la resta havia fugit. Però no havien fet gaire tros del camí de tornada que els tornaren a atacar. Aquest cop hi havia, pel cap baix, cent orcs, alguns de molt corpulents, i els dispararen una veritable pluja de fletxes: sempre dirigides a en Bóromir. En Bóromir havia tocat el seu gran corn fins que tot el bosc retronà i, de bon principi, els orcs havien quedat desconcertats i s’havien enretirat, però en no arribar cap resposta a aquells ecos, els atacaren encara amb més feresa que abans. En Pippin no recordava gran cosa més. El seu darrer record era el d’en Bóromir recolzat en un arbre, traient-se una fletxa; després, tot d’una, es produí l’obscuritat.

«Suposo que em van clavar un cop al cap», es va dir. «Em pregunto si el pobre Merry té alguna ferida greu. Què se’n deu haver fet, d’en Bóromir? Per què no ens han matat, els orcs? On som i cap a on anem?».

No podia contestar totes aquestes preguntes. Tenia fred i es trobava malament.

«Tant de bo en Gàndalf no hagués convençut N’Élrond per deixar-nos venir», pensà. «De què he servit? Només per destorbar: un passatger, un paquet de l’equipatge. I ara m’han robat i només sóc un paquet per als orcs. Ah, si en Gambús o algú vingués i ens reclamés! Hauria de fer-me, encara, tantes il·lusions? És que això no destarotaria tots els seus plans? Ah, si pogués alliberar-me!».

Va fer una mica de força, prou inútilment. Un dels orcs que seien a prop va riure i es posà a parlar amb un dels seus companys en aquell idioma abominable.

—Descansa mentre puguis, ruc, més que ruc! —va dir després a en Pippin, en la llengua comuna, que convertia en una cosa gairebé tan odiosa com el seu propi llenguatge—. Descansa mentre puguis! Ja trobarem ben aviat un ús per a les teves cames. Abans que arribem a casa t’hauràs estimat més no tenir-ne.

—Si ho hagués pogut fer a la meva manera, ara ja t’estimaries més ser mort —va dir l’altre—. Jo sí que et faria xisclar, rata fastigosa —i s’inclinà damunt en Pippin, fent que els seus ullals groguencs li arribessin a frec de la cara. A la mà hi duia un ganivet negre, amb una fulla llarga i oscada—. Estigues quiet, o et faré pessigolles amb això —li xiuxiuejà—. I procura no cridar massa l’atenció, no fos cas que oblidés les ordres que he rebut. Maleïts isengardians! Uglúk u bagronk sha pushdug Sàruman-glob búbhosh skai —i prosseguí, molt enutjat, amb una llarga xerrameca en el seu idioma que lentament s’anà perdent convertida en un rondineig i un grunyit.

En Pippin, aterrit, va restar quiet, encara que el dolor que li atenallava els canells i els turmells era cada cop més intens i per bé que les pedres que tenia a sota se li estaven clavant a l’esquena. Per allunyar les pròpies preocupacions va escoltar atentament tot el que deien. Se sentien moltes veus tot al voltant i, encara que la parla dels orcs sempre sonava com si estigués plena d’odi i de còlera, li semblà evident que s’havia iniciat alguna mena de disputa, que s’exacerbava per moments.

Amb gran sorpresa per part seva, en Pippin s’adonà que comprenia una bona part del que parlaven; molts dels orcs empraven la llengua comuna. Pel que sembla hi havia membres de dues o tres tribus diferents i cadascun era incapaç d’entendre la parla òrquica dels altres. Es buscaven les raons, molt enutjats, per decidir quin era el pròxim pas: quin camí havien de seguir i què havien de fer amb els presoners.

—No tenim temps per matar-los com es mereixen —deia un—. No hi ha temps per divertir-se en aquest viatge.

—No hi podem fer res —afegia un altre—. Per què no els matem ben de pressa, ara mateix? Són un entrebanc fastigós i hem d’afanyar-nos. Comença a fer-se de nit i hauríem d’emprendre la marxa.

—Ordres —va dir una tercera veu amb un gruny profund—: «Mateu-los tots EXCEPTE els mitgerols; els heu de dur aquí vius i al més aviat possible». Aquestes són les meves ordres.

—I es pot saber per què els volen? —van preguntar diverses veus—. Per què vius? Són una bona diversió?

—No! He sentit a dir que un d’ells té una cosa, una cosa que necessiten per a la Guerra, algun trastet èlfic o alguna cosa semblant. De tota manera, segur que voldran interrogar-los a tots dos.

—Això és tot el que en saps? Per què no els escorcollem i així ho descobrirem? Potser els trobarem alguna cosa que nosaltres també podem fer servir.

—Aquesta és una idea molt interessant —va dir una veu burleta, més suau que les altres, però més perversa—. Potser caldrà que ho comuniqui, això. Els presoners NO han de ser escorcollats ni espoliats: aquestes són les meves ordres.

—I també les meves —va dir una veu profunda—. «Vius i tal com els captureu, res de pillatge». Aquestes són les meves ordres.

—Però no les nostres! —va dir una de les primeres veus—. Hem fet tot el camí des de les mines per tal de matar, per venjar la nostra gent. Desitjo matar i, després, me’n tornaré cap al nord.

—Doncs hauràs de frenar els teus desitjos —va dir la veu que grunyia—. Jo sóc Ugluk. Sóc jo qui mano. Penso tornar a Ísengard pel camí més curt.

—L’amo del Gran Ull, és en Sàruman? —demanà la veu perversa—. Crec que hauríem de tornar de seguida cap a Lugburz.

—Si poguéssim creuar el Gran Riu, potser sí —va dir una altra veu—. Però no som prou gent per aventurar-nos a baixar fins als ponts.

—Doncs jo vinc de l’altre costat —va dir la veu perversa—. Un Nazgûl alat ens espera al nord, a la riba oriental.

—Oh sí, potser sí! I aleshores sortiràs volant amb els presoners i rebràs tota la recompensa i tots els mèrits a Lugburz, i deixaràs que nosaltres hàgim d’anar a peu i que ens les apanyem com puguem a través del país dels cavalls. No, hem de romandre junts. Aquestes terres són perilloses: plenes de rebels fastigosos i de bandits.

—Sí, hem de fer pinya —grunyí l’Ugluk—. No confio en vosaltres, porcs. Quan sortiu de les vostres porquerisses sou ben bé uns tifes. De no haver estat per nosaltres hauríeu fugit corrents. Nosaltres som uruk-hai guerrers! Nosaltres hem matat el gran guerrer. I nosaltres hem enxampat els presoners. Som servidors d’en Sàruman el Savi; la Mà Blanca: la mà que ens dóna carn humana per menjar. Sortírem d’Ísengard i us hem dut fins aquí i us guiarem de retorn pel camí que nosaltres decidim. Jo sóc Ugluk. He dit.

—Has parlat més del que calia, Ugluk —se’n mofà la veu perversa—. Em pregunto si això els agradarà gaire, a Lugburz. Poden pensar que les espatlles d’Ugluk necessiten descansar del pes del seu cap massa inflat. Podrien preguntar-se d’on han sortit aquestes idees estranyes. Que vénen d’en Sàruman, potser? Qui es creu que és, reprenent la marxa tot sol amb els seus llardosos senyals blancs? Potser em donin la raó a mi, en Grishnakh, el seu missatger de confiança, i jo, Grishnakh, dic això: en Sàruman està tocat de l’ala i, a més, és un sonat i un traïdor fastigós. El Gran Ull, però, el té clissat.

»Porcs, oi? Què us sembla, nois? Oi que us agrada que aquests trepitja-femers d’un màgic de merdeta us anomenin porcs? El que mengen és carn d’orcs, us ho ben asseguro.

Una pila de xiscles òrquics li respongueren amb molt d’enrenou i se sentí la dringadissa de les armes en ser desembeinades. En Pippin s’enretirà rodolant amb precaució, esperant de veure què s’esdevindria. Els seus guardes havien anat a afegir-se a la batussa. A la penombra destrià un gran orc negre, probablement l’Ugluk, que s’enfrontava a en Grishnakh, una criatura baixeta, garrella, molt musculada i amb braços llargs que li penjaven quasi fins a terra. Al seu voltant hi havia una munió de gòblins més petits. En Pippin suposà que es tractava dels gòblins del nord. Havien desembeinat els punyals i les espases, però encara dubtaven si havien d’atacar l’Ugluk.

L’Ugluk cridà i alguns altres orcs de mida similar a la seva li feren costat. I llavors, tot d’una, sense cap mena d’avís, l’Ugluk saltà endavant i amb dues ràpides estocades tallà el cap de dos dels seus oponents. En Grishnakh saltà de costat i va desaparèixer entre les ombres. Els altres s’enretiraren i un féu un pas enrere i ensopegà amb la forma prostrada d’en Merry i, aleshores, va caure amb un renec. Això li salvà probablement la vida, perquè els seguidors de l’Ugluk li saltaren pel damunt i esquarteraren un altre orc amb les seves espases de fulla ampla. Era el guàrdia dels ullals grogosos. El seu cos va caure directament sobre en Pippin, aferrant encara el llarg punyal amb tall de serreta.

—Rendiu les armes! —cridà l’Ugluk—. I deixeu-vos estar de bajanades! D’aquí anirem directament cap a l’oest i escales avall. D’allí ens dirigirem directament als pujols i després seguirem el riu fins al bosc. I caminarem dia i nit. Queda clar?

«Ehem», pensà en Pippin, «si aquest tipus lletjot triga una mica més a controlar tota aquesta patuleia, encara puc tenir una oportunitat». Se li havia encès una espurna d’esperança. El tall del punyal negre li havia ferit una mica el braç i després havia relliscat fins al seu puny. Sentia la sang que li gotejava damunt la mà, però també notava el contacte fred de l’acer damunt la pell.

Els orcs es disposaven a reprendre la marxa, però alguns dels del nord continuaven rondinant i els isengardians encara n’assassinaren dos més abans que la resta s’intimidés. Hi havia molt d’enrenou i insults. De moment, en Pippin s’escapà de tota vigilància. Les cames les tenia fermament lligades, però els braços només els tenia subjectats pels canells i els tenia lligats al davant. Els podia moure tots dos alhora, encara que li havien estret els nusos amb crueltat. Va empènyer l’orc mort cap a un costat i després, sense gairebé gosar respirar, va fer fregar el nus de la corda dels canells, amunt i avall, contra la fulla del punyal. Era afilada i la mà morta encara l’aferrava amb força. Tallà la corda! En Pippin la va agafar tot seguit amb els dits i la tornà a convertir en unes manilles flonges que feien dues voltes, per on podia fer lliscar les mans. Després va quedar-se ben quiet.

—Agafeu aquests presoners! —va cridar l’Ugluk—. I que no se us ocorri de fer-los res! Si no són vius quan arribem, no seran els únics a morir.

Un orc es carregà en Pippin com si fos un sac, col·locà el cap entre les mans lligades del hòbbit i se les tirà cap avall, fins que la cara d’en Pippin quedà esclafada contra el seu clatell; després emprengueren la marxa. Un altre tractà en Merry de faisó semblant. La mà de l’orc, com una mena d’urpa, engrapà els braços d’en Pippin com si fos de ferro; les ungles se li clavaren. El hòbbit tancà els ulls i tornà a caure en terribles malsons.

De sobte fou llençat altra vegada damunt un terra de pedres. Era a primera hora de la nit, però la lluna, molt prima, ja començava a enfonsar-se a l’oest. Eren a la vora d’un estimball que semblava dominar un mar de boirina pàl·lida. A prop se sentia el so d’aigua que queia.

—Per fi han tornat els exploradors —deia un orc, allà al costat.

—Ep, què heu descobert? —grunyí la veu de l’Ugluk.

—Només un genet, i se n’ha anat cap a l’oest. Ara el camí és lliure.

—Ara, segur. Però, per quant de temps? Ases! L’havíeu d’haver matat. Donarà l’alarma. Aquests maleïts criadors de cavalls ja sabran la nostra presència al matí. Ara haurem de caminar el doble de ràpid.

Una ombra s’inclinà damunt en Pippin. Era l’Ugluk.

—Seu! —va dir l’orc—. Els meus noiets s’han cansat de dur-te a collibè. Ara et toca baixar i hauràs de fer servir les cames. Coopera. Res de plorar i res d’intentar escapar-te. Si ens fas alguna jugada tenim moltes maneres de fer-t’ho pagar que no t’agradaran, encara que no et facin perdre la utilitat que tens per al nostre Amo.

Va tallar els lligams que fermaven les cames i els turmells d’en Pippin, l’engrapà pels cabells i el sostingué dempeus. En Pippin caigué a terra, però l’Ugluk el tornà a aixecar pels cabells. Alguns orcs es posaren a riure. L’Ugluk li ficà un flascó a la boca i li tirà un líquid roent gola avall: en Pippin sentí que un foc coent l’inundava per dins. El dolor de les cames i els turmells desaparegué. Podia sostenir-se dret.

—I ara l’altre! —va dir l’Ugluk.

En Pippin va veure com s’atansava a en Merry, que jeia relativament a prop, i li clavava una puntada de peu. En Merry gemegà. Enxampant-lo de mala manera, l’Ugluk el féu seure i li arrencà la bena que duia al front. Després fregà la ferida amb un ungüent fosc que va treure d’una capseta de fusta. En Merry xisclà i bregà amb desesperació.

Els orcs aplaudiren i l’animaren.

—No vol prendre’s la medecina —reien—. No sap el bé que li fa. Ai! Prou que ens divertirem més endavant.

Però, de moment, l’Ugluk no estava d’humor per divertir-se. Necessitava rapidesa i havia de convèncer els seguidors més poc predisposats. Guaria en Merry a la manera dels orcs i el seu remei tenia un resultat immediat. Després d’haver fet empassar un glop del seu flascó per la gargamella del hòbbit, li va tallar els lligams de les cames i després el posà dret; en Merry s’hi sostingué, pàl·lid d’aspecte, però enfurismat i desafiant i ple de vida. El trau al front ja no el destorbava, però va conservar una cicatriu bruna fins a la fi dels seus dies.

—Hola, Pippin! —va dir—. De manera que també t’has apuntat en aquesta excursioneta? On és que ens tenen el llit i la taula parada?

—Prou! —va dir l’Ugluk—. Res de xerrar! Tanqueu la boca. Res de parlar l’un amb l’altre. Qualsevol problema el penso reportar quan arribem al nostre destí i Ell sabrà com pagar-vos-ho. Tindreu el llit i la taula parada, no us en preocupeu: tindreu més del que podreu pair.

La catèrvola dels orcs començà a davallar per una torrentera estreta que duia cap a la plana emboirada. En Merry i en Pippin, separats per una dotzena d’orcs, baixaven amb ells. Al capdavall trepitjaren l’herba i els cors dels hòbbits reviscolaren.

—I ara, tot recte! —cridà l’Ugluk—. Cap a l’oest i un pèl cap al nord. Seguiu en Lugdush.

—Però què farem quan surti el sol? —van preguntar alguns dels orcs del nord.

—Continuar corrent —respongué l’Ugluk—. Córrer! O no tornareu a veure mai més els vostres cataus estimats. Per la Mà Blanca! De què serveix que ens hagi enviat cucs de muntanya en una expedició com aquesta, si només estan ensinistrats a mitges? Correu, maleïts, correu! Correu mentre duri la nit!

De manera que tota la companyia començà a córrer amb les llargues passes dels orcs. No mantenien cap ordre, s’empenyien, entrexocaven i renegaven; nogensmenys, anaven a gran velocitat. Cada hòbbit tenia assignats tres guardes. En Pippin era bastant endarrere a la fila i es preguntà durant quant de temps seria capaç de resistir aquell pas: des del matí que no havia menjat res. Un dels seus vigilants duia un fuet. De moment, però, el licor dels orcs encara l’encenia per dins. I el seu enginy també estava perfectament esmolat.

De tant en tant, sense voler-ho, li venia a la ment la visió del rostre amable d’en Gambús acotat damunt un rastre fosc, corre que correràs darrere seu. Però què podria veure, encara que fos un muntaner, llevat d’un rastre confús de petjades d’orcs? Les seves petjadetes i les d’en Merry quedaven esborrades pel trepig de les sabates clavetejades de ferro que tenien al davant, al darrere i als costats.

Només havien caminat cosa d’una milla des del peu de l’espadat quan el terra encetà un pendent vers una depressió molt ampla i soma, on la terra era tova i molla. Hi havia boira, que, sota els darrers raigs de la falç de la lluna, tenia una brillantor lívida. Les formes fosques dels orcs del davant esdevingueren més borroses i, finalment, foren engolides per la boira.

—Ep! A poc a poc, ara! —cridà l’Ugluk des del darrere.

Una idea sobtada s’encengué al magí d’en Pippin i la posà en pràctica tot d’una. Tombà cap a la dreta i s’ajupí perquè el seu guarda no pogués enxampar-lo, tot llançant-se de cap vers la boira; va caure estès a l’herba.

—Alto! —xisclà l’Ugluk.

Durant uns segons es produí un aldarull de confusió. En Pippin s’aixecà i va córrer. Però els orcs el perseguien. Alguns aparegueren de sobte, gegantins, davant seu.

«No hi ha cap esperança d’escapar-ne!», pensà en Pippin. «Però queda l’esperança d’haver deixat algunes de les meves petjades ben marcades a la terra molla».

Es buscà el coll amb les mans encara lligades i desféu el fermall que li subjectava la capa. En el precís instant en què uns braços llargs amb urpes dures l’enxampaven, deixà caure el fermall a terra.

«Suposo que seguirà aquí fins a la fi dels dies», va pensar. «No sé ben bé per què ho he fet. Si els altres han aconseguit escapar-se, el més probable és que hagin acabat marxant amb en Frodo».

La llengua d’un fuet se li cargolà a les cames i hagué de contenir un crit.

—Prou! —cridà l’Ugluk, corrent fins a ell—. Encara li queda un llarg camí per córrer. Feu-los córrer tots dos! Fes servir el fuet només per refrescar-los la memòria.

—Però no pensis que això és tot —bordà, dirigint-se a en Pippin—. No me n’oblidaré. Però no tinc pressa a cobrar-m’ho. Apa, belluga les potes!

Ni en Pippin ni en Merry no recordaven gran cosa de la darrera part de l’expedició. Els malsons i la pitjor realitat es barrejaven en una mena de túnel llarg i miseriós, en el qual l’esperança esdevenia cada cop més feble i més llunyana. Van córrer i córrer, lluitant per mantenir el ritme que imposaven els orcs i, de tant en tant, eren llepats per aquell cruel assot hàbilment manejat. Si s’aturaven o ensopegaven, els aferraven i els arrossegaven una estona.

L’escalfor de la beguda òrquica havia desaparegut. En Pippin tenia fred i tornava a sentir-se malalt. De sobte va caure de cara a l’herba. Unes mans dures amb ungles que l’esquinçaven el van engrapar i l’aixecaren. Un cop més va ser carregat com un fardell i tot al seu entorn es va enfosquir, però no podia dir si era la foscor d’una altra nit o la ceguesa dels seus ulls.

Molt tènuement cobrà consciència d’una gran gatzara de veus: com si molts orcs demanessin una parada. L’Ugluk feia grans crits. Se sentí llençat a terra i restà tal com havia caigut, fins que uns somnis foscos se l’endugueren. No escapà, emperò, molt de temps al dolor; ben aviat el pessic de ferro de mans despietades s’havia tornat a emparar d’ell. Durant molt de temps fou empès i sacsejat i, després, lentament, l’obscuritat cedí i tornà al món de la vigília per descobrir que era de dia. Algú donava ordres i fou engegat contra l’herba de mala manera.

Restà allí una estona, lluitant amb la desesperació. El cap li rodava, però per la calor del cos endevinà que li havien donat a beure una altra glopada. Un orc s’ajupí al seu costat i li tirà una mica de pa i una llenca de carn crua i seca. Va menjar el pa ranci afamegat, però no la carn. Estava mort de fam, però encara no tant com per menjar carn que li havia llençat un orc, carn que no gosava pensar a quina criatura podia pertànyer.

Va asseure’s i esguardà al voltant. En Merry es trobava no gaire lluny. Eren a la riba d’un riu estret, de corrent ràpid. Al davant s’aixecaven unes muntanyes: un pic molt alt rebia els primers raigs del sol. La clapa fosca d’un bosc cobria els vessants baixos que tenien al davant.

Entre els orcs tot era cridòria i discussió, semblaven a punt de tornar a barallar-se els dels nord contra els isengardians. Alguns assenyalaven el sud, darrere seu, i d’altres assenyalaven l’est.

—Molt bé —va dir l’Ugluk—. Aleshores deixeu-me’ls a mi! Res de matar-los, com ja us he dit, però si voleu desfer-vos d’allò que hem vingut a agafar fent tot aquest camí, desfeu-vos-en! Jo me n’encarregaré. Que els uruk-hai guerrers facin la seva feina, com sempre. I si teniu por dels pells-blanques, fugiu-ne! Cuiteu! Aquí el teniu el bosc —cridà, assenyalant endavant—. Entreu-hi! És la vostra millor esperança. Apa, fora! I de presseta, abans que hagi d’escapçar algun cap més per posar una mica de sentit comú als altres.

Hi hagué un cert moviment i insults i, després, la majoria dels orcs del nord se separà i començà a córrer: més d’un centenar, corrent esbojarrats per la vora del riu cap a les muntanyes. Els hòbbits restaren amb els isengardians: una patuleia llòbrega i sinistra, almenys quatre vintenes d’orcs grossos, colrats, d’ulls esbiaixats, amb grans arcs i espases curtes i de fulla ampla. Alguns dels orcs del nord, els més cepats i valents, també s’hi quedaren.

—I ara ens les podem haver amb en Grishnakh —va dir l’Ugluk; però fins i tot alguns dels seus propis seguidors miraven intranquils cap al sud.

—Ja ho sé —va dir l’Ugluk—. Aquests maleïts nois a cavall ens han ensumat. Però això només és culpa teva, Snaga. A tu i als altres exploradors us hauria de tallar les orelles. Però nosaltres som els guerrers. Ens fumerem un bon àpat de carn de cavall o d’alguna coseta millor.

En aquell mateix moment en Pippin va veure per què una part de la tropa havia estat assenyalant cap a l’est. D’aquella direcció els arribaven ara crits rogallosos i en Grishnakh tornà a aparèixer i, darrere seu, un parell de vintenes d’orcs com ell: orcs de braços llargaruts i potes garrelles. Duien un ull vermell pintat a llurs escuts. L’Ugluk féu un pas endavant per sortir-los a l’encontre.

—De manera que has tornat? —va dir—. T’ho has repensat millor, oi?

—He tornat per comprovar que es compleixen les ordres i que els presoners estan bé —va respondre en Grishnakh.

—És clar! —féu l’Ugluk—. Temps perdut. A la tropa que jo mano, ja m’encarrego jo de fer complir les ordres. I per quina altra raó has tornat? Te’n vas anar molt de pressa. Que potser vas oblidar-te d’alguna cosa?

—D’un eixelebrat —rondinà en Grishnakh—. Però amb ell hi ha alguna gent ferma massa bona per perdre-la. Sabia que els duries al desori. He tornat per ajudar-los.

—Fantàstic! —va riure l’Ugluk—. Però, si no tens trempera per lluitar, has triat el camí errat. El teu camí era Lugburz. Els pell-blanques s’acosten. Què se n’ha fet del teu preciós Nazgûl? És que li han tornat a matar la muntura que duia a sota? Doncs mira, si l’haguessis portat, això sí que ens podria haver estat útil…, si és que aquests Nazgûl són tot allò que en diuen…

—Nazgûl, Nazgûl —repetí en Grishnakh, estremint-se i llepant-se els llavis, com si el mot tingués un gust fastigós que assaboria amb dolor—. Parles d’una cosa que és molt més enllà del que poden copsar els teus somnis enllotats, Ugluk! —va dir—. Nazgûl! Ah! Tot allò que en diuen! Algun dia desitjaràs no haver pronunciat aquestes paraules. Mico filós! —l’insultà amb ràbia—. Et seria bo de saber que són la nineta del Gran Ull. Però el Nazgûl alat… Encara no, encara no. Ell no permet que es mostrin a l’altra banda del Gran Riu, encara no, encara és massa aviat. Els guarda per a la Guerra… i per a altres coses.

—Sembles saber moltes coses —va dir l’Ugluk—. Més del que seria bo per a tu, em penso. Potser a Lugburz es preguntin com les saps i per què. Mentrestant, però, els uruk-hai d’Ísengard poden fer la feina bruta, com de costum. No t’estiguis aquí bavejant! Aplega tota la teva xusma! Els altres porquets teus ja corren tots, cames ajudeu-me, cap al bosc. Més valdrà que en segueixis l’exemple. No arribaries amb vida fins al Gran Riu. Fora de la marca! Ja! O et vindré al darrere!

Els isengardians tornaren a agafar en Merry i en Pippin i se’ls carregaren a l’esquena. Després la tropa reprengué la marxa. Van córrer hores i hores, detenint-se només, ara i adés, per passar els hòbbits a portadors més descansats. Fos perquè eren més ràpids i més resistents o per alguna maquinació d’en Grishnakh, els isengardians anaren avançant gradualment per entre els orcs de Mórdor i la gent d’en Grishnakh s’apressà a tancar la marxa. Aviat començaren a guanyar terreny, també, als orcs del nord que duien al davant. El bosc ja s’acostava.

En Pippin estava macat i esgarrinxat i el cap, que no parava de fer-li mal, era fregat per la mandíbula bruta i l’orella peluda de l’orc que el carregava. Davant mateix tenia esquenes ajupides i camarres resistents que pujaven i baixaven, amunt i avall, sense parar, com si estiguessin fetes de filferro i banya, marcant els segons d’un temps etern de malson.

A la tarda, la tropa que dirigia l’Ugluk va avançar els orcs del nord. Aquests començaven a tentinejar sota els raigs del sol llampant, un sol d’hivern que lluïa malgrat la pal·lidesa i la fredor del cel. Corrien amb els caps acotats i la llengua els penjava enfora.

—Cucs! —se’n befaven els isengardians—. Us faran la pell. Els pells-blanques us enxamparan i se us menjaran. Mi-te’ls, que ja vénen!

Un xiscle d’en Grishnakh demostrà que allò no era pura broma. Els genets, cavalcant molt veloços, ja havien estat apercebuts: encara eren molt lluny, però escurçaven la distància que els separava dels orcs, l’escurçaven com un cop de mar que escombra les planures on la gent erra extraviada pels marjals.

Els isengardians començaren a córrer amb renovellada embranzida i en Pippin se sorprengué d’aquella empenta terrible cap a la fi de la carrera. Després s’adonà que el sol ja davallava, ocultant-se darrere les Muntanyes Boiroses; les ombres s’allargassaven per terra, els soldats de Mórdor alçaren el cap i també començaren a augmentar llur velocitat. El bosc era llòbrec i molt pròxim. Ja havien passat alguns dels primers arbres, més espargits. El terra començava a pujar en un pendent cada cop més accentuat, però els orcs no s’aturaren. Tant l’Ugluk com en Grishnakh s’esgargamellaven per esperonar-los en aquell últim esforç.

«Encara ho aconseguiran. Encara s’escaparan», pensà en Pippin. I, llavors, pogué torçar una mica el coll per mirar enrere, amb un ull, per damunt l’espatlla. I s’adonà que el genets que arribaven per l’est, galopant per la planura, ja eren a l’altura dels orcs. La posta daurava les seves llances i elms i espurnejava en llurs pàl·lides cabelleres al vent. Acorralant els orcs, impedien que s’escampessin i els empenyien al llarg de la línia del riu.

Li hauria agradat molt de saber quina mena de gent eren. Ara li recava no haver après més coses a Rivendell, no haver estudiat més els mapes i tota la resta, però en aquells temps els plans per al viatge semblaven trobar-se en mans molt més competents i mai no se li havia acudit que poguessin trobar-se separats d’en Gàndalf o d’en Gambús i ni tan sols d’en Frodo. Tot el que podia recordar de Ròhan era que el cavall d’en Gàndalf, Grisencrín, provenia d’aquella terra. Allò semblava esperançador, tot i que no era gran cosa.

«Però, com sabran que no som orcs?», es preguntà. «Suposo que aquí baix mai no han sentit a parlar dels hòbbits. Suposo que hauria d’alegrar-me que aquests orcs bestials siguin destruïts, però m’estimaria més que jo pogués salvar-me». El més segur era pensar que ell i en Merry acabarien morts amb els seus raptors, molt abans que els homes de Ròhan poguessin adonar-se de la seva existència.

Alguns dels genets semblava que eren arquers, entrenats per disparar des dels cavalls que muntaven. Tot galopant ràpidament per situar-se, dispararen fletxes contra els orcs que es ressagaven i alguns d’aquests orcs van caure; després, els genets viraren per allunyar-se del radi de les fletxes de resposta dels seus enemics, disparades a la babalà, per què no gosaven aturar-se. Això es repetí moltes vegades i, en una de les ocasions, les fletxes anaren a caure entre els isengardians. Un d’ells, al davant mateix d’en Pippin, vacil·là i no tornà a aixecar-se.

Va caure la nit sense que els genets els presentessin batalla. Molts orcs havien caigut, però encara en quedaven dos-cents i escaig. Amb les primeres ombres del crepuscle, els orcs assoliren un turonet. Les vores del bosc eren probablement a no gaire més de tres estadis, però no podien continuar més endavant. Els genets els tenien encerclats. Un grupet desobeí les ordres de l’Ugluk i va córrer cap al bosc: només tres en tornaren.

—Bé, fins aquí hem arribat —rondinà, burleta, en Grishnakh—. Molt bon cabdill! Espero que el gran Ugluk ens podrà guiar una altra vegada.

—Deixeu els mitgerols a terra! —ordenà l’Ugluk, sense parar esment en allò que deia en Grishnakh—. Tu, Lugdush, tria’n dos més i vigila’ls! No els heu de matar per res, si no és que els porcs dels pells-blanques ens hi obliguen. Entesos? Mentre jo continuï amb vida, els vull vius. Però no permeteu que cridin ni que els rescatin. Lligueu-los les cames!

La darrera part de l’ordre fou complerta sense pietat. Però en Pippin trobà que, per primera vegada, era prop d’en Merry. Els orcs havien muntat un gran rebombori, xisclaven i feien entrexocar-se les armes, i els hòbbits aconseguiren xiuxiuejar alguns mots durant una estoneta.

—No sé si ens en sortirem —va dir en Merry—. Em sento gairebé acabat. Ni si estigués lliure, no crec que fos capaç d’arrossegar-me gaire lluny.

—Lembas! —li mormolà en Pippin—. Lembas: me’n queden algunes. I a tu? Em penso que no ens han tret res, només les espases.

—Sí, jo en duia un paquet a la butxaca —va respondre en Merry—, però ja només deuen quedar-ne les engrunes. I tant se val: no em puc dur la boca a la butxaca!

—No et caldrà. Jo tinc…

Però en aquell instant un cop de peu salvatge advertí en Pippin que el batibull havia minvat i que els guardes eren a l’aguait.

Feia una nit freda i quieta. Tot al voltant del turonet on s’havien aplegat els orcs sorgiren petites fogueres de vigilància, d’un color roig daurat en aquella foscor, fins a formar un cercle complet. Eren dins el radi d’un tir d’arc considerable, però els genets no es mostraren a la llum i els orcs malbarataren moltes fletxes disparant a les fogueres, fins que l’Ugluk els obligà a parar. Els genets no feien cap so. Més tard, durant la nit, quan la lluna sortí de la boira, els pogueren entrellucar de tant en tant, formes ombrívoles que centellejaven adesiara a la llum blanquinosa, mentre es movien en una patrulla incessant.

—Esperaran que surti el sol, els molt podrits! —grunyí un dels guardes—. Per què no ens ajuntem tots i els ataquem de cop? Què es pensa que fa, el vell Ugluk? M’agradaria saber-ho.

—Doncs em penso que ho sabràs —bramulà l’Ugluk acostant-se des de darrere—. Vols dir que ja no tinc cervell, oi? Perdut! Ets tan dolent com l’altre xusma: com els cucs i els micos de Lugburz. No serviria de res atacar-los. Un sol crit i tots giren cua, i n’hi ha més que suficients, d’aquests noiets a cavall, per acabar amb tots nosaltres a les planures.

»Només hi ha una cosa que aquests cucs saben fer: els seus ulls penetren la foscor com barrines. Però aquests pells-blanques, pel que he sentit a dir, tenen més bona vista de nit que la majoria dels homes; i no oblidis els seus cavalls! Poden veure l’oreig de la nit, o així se sol dir. I encara hi ha una cosa que aquesta bona gent no sap: en Mauhur i els seus xicots són al bosc i haurien d’aparèixer ara, en qualsevol moment.

Amb els mots de l’Ugluk n’hi va haver aparentment prou per satisfer els isengardians; però els altres orcs estaven desanimats i rebels. Van col·locar alguns sentinelles, però la majoria s’ajagué per terra, descansant en l’agradable obscuritat. I realment es tornà a fer molt fosc, perquè la lluna anà cap a l’oest i entrà en un núvol molt espès, i en Pippin fou incapaç de distingir res a pocs peus de distància. Les fogueres no projectaven cap claror fins al turonet. Els genets, tanmateix, no s’acontentaven simplement amb esperar l’alba, tot permetent que els seus enemics descansessin. Un xiscle sobtat a l’est del turó demostrà que alguna cosa no anava prou bé. Pel que semblava, alguns homes havien cavalcat fins ben a prop, havien deixat els cavalls, s’havien endinsat al camp dels orcs i n’havien mort uns quants i havien tornat a desaparèixer sense deixar rastre. L’Ugluk hi va córrer per evitar que fugissin a la desbandada.

En Pippin i en Merry es van asseure. Els seus guardes, isengardians, havien marxat amb l’Ugluk. Si els hòbbits tingueren, però, cap idea d’escapolir-se, aquesta aviat fou avortada. Un braç llarg i pelut agafà cada hòbbit pel bescoll i els ajuntà encara més. D’una manera borrosa, endevinaren el caparrot i el rostre horrible d’en Grishnakh entre tots dos, el seu alè nauseabund els tocava les galtes. Començà a palpar-los i els escorcollà. En Pippin s’estremí en sentir uns dits durs i freds que li tocaven l’espinada.

—Molt rebé, petitons! —digué en Grishnakh amb un xiuxiueig apagat—. Fruint d’aquest agradable descans, oi? O no? Potser sigui un lloc una mica raret: espases i fuets d’una banda i llances dolentes de l’altra! La gent petitona no s’hauria de barrejar en afers que els vénen massa balders.

Els seus dits continuaven regirant. Darrere els seus ulls hi havia una llum com un foc pàl·lid però calent.

A en Pippin la idea se li acudí de sobte, com si l’hagués engrapada directament a causa de la premura mateixa del pensament del seu enemic: «En Grishnakh coneix l’existència de l’Anell! L’està buscant, mentre l’Ugluk està ocupat: segurament el vol per a si mateix». El cor d’en Pippin sentí una por glaçadora, però, al mateix temps, es preguntà quin partit en podria treure, del desig d’en Grishnakh.

—Em penso que, d’aquesta manera, no ho trobaràs —li xiuxiuejà—. No és fàcil de trobar-ho.

—Trobar-ho? —repetí en Grishnakh. I els seus dits deixaren de regirar i engraparen l’espatlla d’en Pippin—. Trobar el què? De què parles, menut?

Per uns segons en Pippin callà. Després, de cop, a l’obscuritat, va fer un soroll amb la gola: gòl·lum, gòl·lum.

—Res, preciositat meva —afegí.

Els hòbbits sentiren com els dits d’en Grishnakh tremolaven.

—Ah, oh! —mussità suaument el goblin—. Això és el que vol dir, oi? Oh, oh! Molt, mooolt perillós, petitons meus.

—És possible —va dir en Merry, ara alertat i conscient de la intenció d’en Pippin—. És possible; i no sols per a nosaltres. De tota manera, tu deus conèixer millor els teus afers. Ho vols o no ho vols? I què ens donaràs a canvi?

—Que si ho vull? Si ho vull? —va dir en Grishnakh, com si l’haguessin desorientat; però els seus braços tremolaven—. Què us en donaria? Què voleu dir?

—Volem dir —va explicar en Pippin, bo i triant les paraules amb tota cura—, que no serveix de res regirar en la foscor. Et podríem estalviar temps i dificultats. Però, en primer lloc, ens hauries de deslligar les cames, o no farem res ni direm res.

—Estimadets menudets meus —xiuxiuejà en Grishnakh—, tot el que teniu i tot el que sabeu us serà extret quan arribi el moment: absolutament tot! Desitjareu tenir més a dir per tal de satisfer l’interrogador, i tant! Molt aviat. No apressarem l’interrogatori. Ah, no, estimats meus! Per què creieu que us han mantingut vius? Petitons meus, si us plau, creieu-me si us dic que no ha estat pas per galanteria: aquest no és, ni tan sols, un dels defectes de l’Ugluk.

—No em costa gens de creure-ho —va dir en Merry—. Però encara no teniu el blat ben lligat. I no sembla, tal i com van les coses, que el pugueu acabar de lligar, passi el que passi. Si arribem a Ísengard no serà pas el gran Grishnakh qui se’n beneficiï: en Sàruman prendrà tot el que pugui trobar. Si vols res per a tu mateix, ara és el moment de fer els tractes.

En Grishnakh començà a perdre els estreps. El nom d’en Sàruman semblà enfurismar-lo especialment. Passava el temps i l’aldarull minvava. L’Ugluk o els isengardians podien retornar en qualsevol moment.

—Ho teniu? Algun dels dos? —grunyí.

—Gòl·lum, gòl·lum! —repetí en Pippin.

—Deslliga’ns les cames! —l’apressà en Merry.

S’adonaren que els braços de l’orc tremolaven amb violència.

—Maleïts sigueu, cucs remenuts i fastigosos! —sibilà—. Deslligar-vos les potes? Penso deslligar-vos cadascuna de les cordes que teniu al cos. Penseu que no puc escorcollar-vos fins al moll dels ossos? Escorcollar-vos! Us tallaré tots dos en llenques palpitants. No em cal pas l’ajut de les vostres potes perquè us pugui dur amb mi… i tenir-vos per a mi tot sol!

De sobte els aferrà. La força dels seus llargs braços i de les seves espatlles era terrorífica. Se’n posà un sota cada aixella i els escruixí amb força contra els costats; una manassa ofegadora tapava la boca de cada hòbbit. Després va córrer endavant, mantenint-se ben ajupit. Avançava ràpidament i silenciosa, fins que arribà al final del turonet. Un cop allí, elegí un forat entre els vigilants i desaparegué com una ombra maligna nit endins, vessant avall i després cap a l’oest, cap al riu que sortia del bosc. En aquella direcció quedava un espai força gros i obert, amb una sola foguera.

Havent avançat una dotzena de iardes, s’aturà, tot vigilant i escoltant. Començà a avançar lentament, gairebé doblat, com si s’arrossegués per terra. Després s’assegué damunt els talons i tornà a escoltar. I aleshores s’aixecà, com si anés a intentar una fugida a corre-cuita. En aquell mateix instant, la forma fosca d’un genet es dreçà enlaire, davant per davant. Un cavall esbufegà i reculà. Un home donà l’alarma.

En Grishnakh es deixà caure ben pla a terra, arrossegant els hòbbits sota el seu cos; després desembeinà l’espasa. Sens dubte s’estimava més acabar amb els seus captius que permetre’ls escapar-se o ser rescatats; però allò fou la seva perdició. L’espasa féu un lleuger dring metàl·lic i llambrejà uns segons a la llum de la foguera que hi havia lluny, cap a l’esquerra. Una fletxa arribà xiulant des de l’obscuritat: havien apuntat amb perícia o havia estat guiada pel destí, i se li clavà a la mà dreta. Deixà caure l’espasa i proferí un esgarip de dolor. Se sentí un ràpid galop de cavall i, quan en Grishnakh s’alçava i es posava a córrer, un cavall l’abastà i el traspassà una llança. Va fer un xiscle estremidor i terrible i quedà estès.

Els hòbbits restaren ben arraulits a terra, tal i com en Grishnakh els havia deixats. Un altre genet cavalcà veloçment per ajudar el seu company. El seu cavall, fos per alguna capacitat especial de visió o per algun altre sentit, s’alçà i saltà amb lleugeresa per sobre seu; però el genet no els arribà a veure, estirats i tapats per les capes èlfiques com estaven, massa abaltits per tot el que s’esdevenia i massa esporuguits per bellugar-se.

A la fi, en Merry es bellugà i xiuxiuejà molt baixet:

—Fins ara ha anat molt bé; però, com ens ho farem per evitar que també ens enforquin?

La resposta arribà quasi immediatament. Els crits d’en Grishnakh havien alertat els orcs. Pels xiscles i esgarips que arribaven del turonet, els hòbbits deduïren que la seva desaparició havia estat descoberta: l’Ugluk, ben segur, devia estar tallant alguns caps més. Llavors, de sobte, crits de resposta de veus òrquiques arribaren des de la dreta, d’enfora del cercle de les fogueres que els vigilaven, del costat del bosc i de les muntanyes. Pel que semblava, en Mauhur havia arribat i atacava els assetjants. Arribà el so de cavalls al galop. Els genets estrenyien el seu cercle a l’entorn del turonet, arriscant-se a rebre les fletxes dels orcs, però cercant d’impedir qualsevol escapatòria, mentre una companyia sortia a l’encontre dels orcs que acabaven d’arribar. Tot d’una en Merry i en Pippin s’adonaren que, sense bellugar-se, ara es trobaven fora del cercle: entre ells i la fugida ja no hi havia res.

—Molt bé —va dir en Merry—, si tinguéssim les cames i les mans lliures, podríem escapar-nos. Però no puc tocar els nusos i, amb les dents, no hi arribo.

—No cal que t’hi esforcis —va fer en Pippin—. Abans anava a dir-t’ho: he aconseguit deslligar-me les mans. Aquests nusos només els duc per guardar les aparences. Més valdrà que, d’entrada, mengis una mica de lembas.

Va fer lliscar les cordes dels canells i en cercà un paquet. Les galetes s’havien esmicolat, però encara eren bones i es conservaven dins l’embolcall de fulles. Cada hòbbit en menjà dues o tres. Aquell gust els retornà el record de rostres bells i riures i menges completes en dies tranquils i, ara, molt allunyats. Durant una estoneta menjaren, pensatius, asseguts en la nit, sense parar esment dels crits i dels sorolls de la batalla que tenia lloc allí mateix. En Pippin fou el primer a retornar al present.

—Hem de fugir —va dir—. Un segon!

L’espasa d’en Grishnakh era allí al costat mateix, però resultava massa pesant i engavanyadora perquè ell en fes ús; de manera que, arrossegant-se endavant i havent topat amb el cadàver de l’orc, va treure’n de la beina un punyal llarg i esmolat. Amb aquesta arma es tallà ràpidament els lligams.

—Apa, som-hi! —va dir—. Quan ens hàgim escalfat una miqueta potser podrem aixecar-nos un altre cop i caminar. Però, de moment, més val que fugim de quatre grapes.

De manera que anaren arrossegant-se. L’herbam hi era atapeït i tou i això els ajudà, però els semblà que no s’acabava mai. Van fer un gran volt allunyats de les fogueres dels sentinelles i anaren progressant endavant a poc a poquet, com cucs, fins que arribaren a la riba del riu, que borbollava entre les ombres negres, al fons dels marges espadats. Aleshores van mirar enrere.



L’aldarull s’havia apagat. Era evident que en Mauhur i els seus «xicots» havien estat morts o allunyats. Els genets havien tornat a la seva vigilància callada i ominosa. No podia durar gaire més. La nit ja era molt avançada. A l’est, que havia restat lliure de núvols, el cel començava a adquirir tons pàl·lids.

—Hem de trobar on arrecerar-nos —va dir en Pippin— o ens veuran. No ens serviria de res que aquests genets descobrissin que no som orcs un cop estiguem morts —s’aixecà i picà de peus a terra—. Aquestes cordes m’han tallat com filferros, però torno a sentir una escalforeta als peus. Ara ja podria caminar fent ziga-zagues. I tu, Merry?

En Merry s’alçà.

—Sí —va dir—. Puc aguantar-me. Les lembas donen una mica de coratge! I també una sensació més plena que no pas la cremor d’aquell beuratge dels orcs. Em pregunto de què devia ser fet. Però més val no saber-ho, suposo. Beguem una mica d’aigua per treure’ns-el del pensament!

—Aquí no, els marges són massa escarpats —va dir en Pippin—. Vinga, endavant!

Es giraren i van caminar de costat, lentament, seguint el curs del riu. Darrere seu la llum creixia a l’est. Mentre avançaven van anar comparant experiències, xerrant amb lleugeresa, com solen fer els hòbbits, de les coses que els havien esdevingut d’ençà de la seva captura. Ningú que els hagués escoltat no hauria imaginat que havien sofert molt cruelment i que s’havien trobat en perills extrems, enduts sense esperança vers el turment i la mort; o que, fins i tot ara, com sabien molt bé, tenien ben poques esperances de tornar a trobar mai algun amic o un lloc segur.

—Sembla que no t’ha anat gaire malament, mestre Tuc —va dir en Merry—. Si mai arribo a tenir l’avinentesa d’explicar-li-ho, tindràs gairebé un capítol sencer al llibre del vell Bilbo. Bona feina: sobretot endevinant les intencions d’aquest malvat pelut i seguint-li el joc. Em pregunto, però, si algun dia hi haurà algú que ens segueixi la pista i trobi el teu fermall. El meu no m’agradaria gens perdre’l, però em temo que el teu ja no el tornaràs a veure mai més.

»Em penso que m’hauré de refrescar els dits dels peus, si vull posar-me a la teva alçada. La veritat és que el cosí Brandiboc ara et passarà la mà per la cara. Ara fa la seva entrada. Suposo que no tens ni gaire ni gens d’idea d’on ens trobem; però jo vaig dedicar els dies de Rivendell a coses més profitoses. Ens dirigim vers l’est, seguint el curs del Rieradent. Els cims de les Muntanyes Boiroses és allò que tenim al davant i això és el bosc de Fàngorn.

Mentre parlava la vora ombrívola del bosc semblà dreçar-se de ple davant seu. La nit semblava haver-se refugiat sota els seus arbres descomunals, escapolint-se de l’alba que s’atansava.

—Continua, mestre Brandiboc! —va dir en Pippin—. O, millor, atura’t! Hem estat advertits dels perills de Fàngorn i algú tan saberut com tu no ho deu haver oblidat.

—No —va respondre en Merry—, però, comptat i debatut, el bosc encara em sembla més desitjable que fer mitja volta i trobar-nos al centre de la batalla.

I obrí la marxa, bo i endinsant-se sota l’esponerós brancam dels arbres. Aquests semblaven antiquíssims, més del que ningú podia endevinar. En penjaven barbasses enormes de líquens que s’arrossegaven per terra i que s’agitaven i es gronxaven amb la brisa. Des de les ombres, els hòbbits esguardaren enfora, tornant a contemplar el rost que deixaven enrere: eren com figuretes furtives que, en aquella llum tenuíssima, semblaven infantons èlfics que llambreguessin, per primera vegada, des del fons del Bosc Salvatge, meravellats, llur primera aurora.

Molt més enllà del Gran Riu i de les Terres Brunes, a llegües i llegües de distància, arribava l’alba, roja com una flama. Els corns de caça ressonaren amb força per saludar-la. Els genets de Ròhan van cobrar vida en un tancar i obrir d’ulls. I a un corn li contestà un altre.

En Merry i en Pippin sentiren, nítid a l’airet fred, el renillar dels cavalls i els cants sobtats de molts homes. El segment solar despuntà, com un arc de foc, per damunt la vora del món. Després, amb un gran crit, els genets atacaren des de l’est; la llum rogenca resplendia a les cotes de malla i a les llances. Els orcs xisclaren i dispararen totes les fletxes que els quedaven. Els hòbbits van veure caure diversos genets, però la línia que formaven aguantà i pujà turonet amunt i baixà per l’altra banda i féu mitja volta i tornà a la càrrega. Aleshores la majoria dels orcs que continuaven vius trencaren files i fugiren a la desbandada, sense ordre ni concert, encalçats un a un fins a ser morts. Una colla, però, que es mantenia junta formant un cuny negre, avançà amb resolució en direcció al bosc. Rost amunt, ben rectes, atacaren els sentinelles. Ara ja s’acostaven i semblava segur que aconseguirien escapar-se: ja havien acabat amb tres genets que els barraven el pas.

—Ja hem vist massa —va dir en Merry—. Allí hi ha l’Ugluk! No vull tornar-me’l a trobar —i els hòbbits giraren cua i s’amagaren al fons de tot del bagueny del bosc.

I així fou com no arribaren a presenciar la darrera resistència, quan l’Ugluk fou reduït i acorralat al llindar mateix de Fàngorn. Allí, finalment, fou mort per l’Éomer, el Tercer Mariscal de la Marca, que descavalcà i hi lluità cara a cara. I per les planures esbarjoses els genets de penetrant mirada atraparen els escassos orcs que s’havien pogut escapar i que encara tenien forces per fugir.

Després, quan hagueren enterrat sota un túmul els companys caiguts i n’hagueren cantat les lloances, van fer una gran foguera i escamparen les cendres dels seus enemics. Així acabà la seva ràtzia i, ni a Mórdor ni a Ísengard, mai més no en van tornar a saber res; però el fumerol de la foguera s’enlairà cel amunt i fou vist per moltes mirades vigilants.





Capítol IV

EN BARBARBRAT


Mentrestant els hòbbits avançaven amb tota la velocitat que els permetia aquell bosc bagueny i embullat, tot seguint el curs del riu, cap a l’oest i amunt pels aiguavessos de les muntanyes, endinsant-se cada cop més a Fàngorn. A poc a poc el seu temor als orcs anà minvant i van alentir el pas. Una sensació rara d’ofec s’emparà d’ells com si l’aire hi fos massa prim o insuficient per respirar.

Finalment en Merry s’aturà.

—No podem seguir així —panteixà—. Vull una mica d’aire.

—De tota manera beguem alguna cosa —va dir en Pippin—. Estic mort de set.

S’enfilà en una gran arrel que es ficava serpentejant al riu i, tot ajupint-s’hi, va treure una mica d’aigua fent com un tassó amb les mans. Era clara i fresca i en begué repetides vegades. En Merry l’imità. L’aigua els refrescà i semblà eixorivir-los els cors; durant una estona van estar-se allà, al marge del riu, remullant-s’hi les cames i els peus botits i esguardant a l’entorn els arbres que es dreçaven silenciosos, una filera rere l’altra, fins a perdre’s de vista, en totes direccions, en una penombra gris.

—Suposo que encara no ens has fet perdre? —va dir en Pippin, arrepapant-se contra el tronc del gran arbre—. Si més no, podem seguir el curs d’aquest riu, del Rieradent o com se digui, i tornar a sortir pel mateix camí per on hem entrat.

—Podríem, si les cames ens ho permetessin —va dir en Merry— i si poguéssim respirar com cal.

—Sí, aquí trobo que tot és molt apagat i asfixiant —va dir en Pippin—. Per alguna raó em recorda aquella sala vella al Gran Indret dels Tucs, als Smials de Vilatuc: un lloc enorme, on els mobles no han estat mai enretirats ni canviats de lloc durant generacions i generacions. Diuen que el vell Tuc hi va viure anys i anys i que ell i la cambra s’anaven fent cada cop més vells i més decrèpits… i que mai no ha estat canviada d’ençà que va morir, fa un segle. I el vell Geròntius era el rebesavi: la qual cosa vol dir que, d’això, ja en fa una pila d’anys. Però això no és res comparat amb la sensació de vellúria d’aquest bosc. Fixa’t en totes aquestes barbes i bigotis de líquens que pengen i s’arrosseguen per terra! I la majoria dels arbres sembla mig coberta amb parracs de fulles seques que mai no han arribat a caure. Molt desendreçat. No em puc imaginar quin aspecte pot tenir, aquí, la primavera, si és que mai hi arriba; i encara menys com podria ser una bona neteja primaveral.

—El sol, de tota manera, hi deu entrar alguna vegada —va dir en Merry—. No s’assembla de res a la descripció que en Bilbo va fer del Bosc Llobregós, ni en dóna la sensació. Allò era tot fosc i negre i hi vivien coses negroses i obscures. Aquí només hi ha poca llum i és terriblement arbrívol. Costa d’imaginar-te alguna mena d’animal que visqui aquí o que s’hi quedi molt de temps.

—Ni cap animal, ni cap hòbbit —acceptà en Pippin—. I tampoc no m’agrada la idea d’haver de travessar-lo. Cent milles sense res per dur-se a la boca, suposo. Com anem de queviures?

—Malament —va respondre en Merry—. Vam sortir corrent sense altra cosa que un parell de paquets de lembas i abandonàrem tota la resta.

Contemplaren el que quedava de les galetetes èlfiques: trossos esmicolats per a cinc dies ben magres, això era tot.

—I ni una flassada ni una manta —va continuar en Merry—. Anem on anem, aquesta nit ens pelarem de fred.

—Bé, doncs val més que decidim ara el camí —va dir en Pippin—. El matí ja deu anar avançant.

En aquell precís moment s’adonaren d’una llum grogosa que acabava d’aparèixer una mica més enllà, bosc endins: feixos de llum semblaven acabar de travessar, de cop i volta, el sostre del bosc.

—Vaja! —va dir en Merry—. El sol devia estar tapat per un núvol mentre nosaltres érem sota aquests arbres i ara ha tornat a treure el nas; o bé ja està prou alt per filtrar-se a través d’alguna clariana. No és gaire lluny… Anem a investigar!

Resultà ser més lluny del que pensaven. El sòl continuava elevant-se amb un pendent fort i uniforme i esdevenia, per moments, més rocós. La llum es va fer més intensa a mesura que progressaren i no van trigar a descobrir que, al davant, hi tenien una paret de pedra: el vessant d’un puig o el final abrupte d’alguna llarga rel de les distants muntanyes que arribava fins allí. No hi creixia cap arbre i el sol queia de ple sobre la superfície rocosa. Els branquillons dels arbres, als seus peus, es projectaven rectes i immòbils, com si volguessin tocar l’escalfor. Allí on abans tot tenia una aparença tan decrèpita i grisa, ara el bosc hi lluïa amb castanys intensos i amb els suaus negres i grisos de l’escorça, llustrosa com el cuir. Les capçades dels arbres resplendien amb un verd suau, com l’herba tendra: el despuntar de la primavera o una visió fugissera del que podia arribar a ser els embolcallava.

A la cara de la paret rocosa hi havia una cosa semblant a una escala: potser natural i feta pel desgast i l’esberlament de la roca, perquè era barroera i desigual. Molt amunt, gairebé al nivell de les puntes dels arbres del bosc, hi havia una lleixa sota un espadat. No hi creixia res, només algunes herbes i matolls que eren al marge mateix, i la soca vella d’un arbre que només conservava dues branques acalades; tenia un aspecte semblant a la figura d’algun vell retorçat que estigués allí, palplantat, pampalluguejant sota el sol del matí.

—Apa, amunt! —va dir en Merry, alegre—. Podrem respirar una bona alenada d’aire, i tindrem un bon panorama d’aquests topants!

Van escalar i s’enfilaren per la roca. Si l’escala havia estat construïda, ho havia estat per a peus més grossos i cames més llargues que les seves. Anaven massa atabalats per sorprendre’s quan s’hagueren adonat de la manera com les ferides i nafres de llur captivitat havien guarit i com els havia retornat la vigoria. Al capdavall assoliren la vora de la lleixa, quasi al peu mateix d’aquella soca vella; després s’hi acabaren d’enfilar i es giraren i van donar l’esquena a la muntanya, respirant profundament i mirant cap a l’oest. Van veure que només s’havien endinsat pel bosc unes tres milles: els cims dels arbres baixaven vessant avall, cap a la plana. I allí, vora el llindar del bosc, grans columnes de fum negrós s’entortolligaven cap amunt, oscil·lant i flotant vers ells.

—Està canviant el vent —va dir en Merry—. Ara torna a bufar cap a l’est. Fa fresqueta, aquí dalt.

—Sí —corroborà en Pippin—. Em temo que això sigui un solet passatger i que després torni a agrisar-se. Quina llàstima! Aquest bosc antic i decrèpit semblava tan diferent sota la llum del sol… Tenia la sensació que quasi m’agradava aquest lloc.

—La sensació que quasi t’agradava el bosc! Això és bo! És d’una amabilitat verament insòlita per part teva! —va fer una veu estranya—. Feu mitja volta i deixeu-me veure-us les cares. Quasi tinc la sensació que no m’agradeu cap dels dos, però no cal posar el carro davant els bous. Mitja volta!

Una manassa plena de nusos retorçats agafà els dos hòbbits per l’espatlla i els obligà a girar-se, amb suavitat però de manera irresistible; i llavors dos grans braços els alçaren.

Es trobaren esguardant un rostre absolutament extraordinari. Pertanyia a una figura enorme, semblant a un home, gairebé com un ogre, de catorze peus d’alçària, pel cap baix, molt resistent, de cap llarg i pràcticament sense coll. Si anava vestit d’una cosa que semblava escorça verda i grisa o si allò era el seu amagatall, era difícil de dir. En qualsevol cas, els braços, a poca distància del cos, no eren pas arrugats, sinó coberts d’una pell bruna i llisa. Els peus, grossos, tenien set dits cadascun. La part baixa d’aquella cara allargassada quedava coberta per una barba grisa i penjadissa que, a les arrels, gairebé feia branquillonets, mentre que als extrems era esclarissada, com si fos molsa. D’entrada, però, els hòbbits no advertiren gran cosa més, a part dels ulls. Aquells ulls penetrants ara els escodrinyaven, lents i solemnials, però molt intensos. Eren de color castany, amarats d’una lluïssor verda. En temps venidors en Pippin intentà moltes vegades descriure la primera impressió que li causaren.

«Notaves com si, darrere seu, hi hagués un pou enorme, curull de les edats del record i de rumiaments llargs, lents, constants; però la seva superfície guspirejava amb el present: com el sol que brilla al fullam exterior d’un gran arbre o a les ondulacions d’un llac molt profund. No ho sé ben bé, però era com si alguna cosa que creixés a la terra…, adormida, podríeu dir, o que es considerés a si mateixa com quelcom entre punta de teulada i punta de fulla, entre terra profunda i cel, s’hagués desvetllat sobtadament i t’observés amb la mateixa atenció parsimoniosa amb què havia ponderat els seus afers interns durant anys incomptables».



—Hrum, Hum —murmurà la veu, una veu fonda com un instrument de vent molt baix—. Molt estrany, moltíssim! No vulguis córrer, aquest és el meu lema. Però si us hagués vist abans d’escoltar les vostres veus, simplement us hauria trepitjat, perquè us hauria confós amb orcs menuts, i no hauria descobert el meu error fins que hauria estat massa tard. Molt rarets sou, oidà! Rel i branca, molt rars!

En Pippin, tot i que encara continuava desconcertat, ja no tenia por. Sota aquella mirada experimentava una certa angúnia, però no por.

—Si li plau —va dir—, qui és vostè? I què és?

Una mirada sospitosa aparegué als ulls vellíssims, una mena de cansament; els pous profunds quedaren tapats.

—Hrum, vejam —va respondre la veu—; bé, sóc un ent, o aquest és el nom que em donen. Sí, el nom és ent. Podríeu dir que jo sóc l’ent segons la vostra manera de parlar. Segons alguns el meu nom és Fàngorn i uns altres m’anomenen Barbarbrat. Barbarbrat serveix.

—Un ent? —va fer en Merry—. I què és, això? I vostè mateix què considera que és? Quin és el seu nom de debò?

—Para el carro! —replicà en Barbarbrat—. Ep! Aquesta sí que no s’acabaria mai! No correu tant. Aquí, sóc jo qui pregunto. Sou al meu país. Jo em demano: què sou vosaltres? No us puc localitzar. No sembleu sortir a les llargues llistes que vaig aprendre quan era jove. Però això fou fa molt, molt de temps, i potser n’han fet de noves, de llistes. Deixeu-me veure! Dallonses! Com anava?


Ara aprendràs

i comptaràs

els éssers vius!

Quatre primer,

els pobles lliures:

és el més vell

el dels elfs bells;

i el dels nans,

de fosques cases;

els ents de terra

tenen l’edat

de les muntanyes;

i els humanals

domen cavalls:



»Ehem, ehem, hum


Castor fa cases,

salta el boc,

l’ós busca el rusc,

lluita el senglar,

fam té el llebrer,

la llebre por…



»Ehem, hum, hum


L’àguila vola,

pastura el bou,

té corns el cérvol,

falcó és veloç,

blanc tot el cigne,

freda la serp…



»Huum, ehem; huum, ehem, com feia? Ruum tum, ruum tum, ruumti tuum tum. Era una llista molt llarga. Però, tant se val, em penso que no encaixeu enlloc!

—Sempre sembla que ens oblidessin, a les llistes antigues i als contes de l’antigor —remugà en Merry—. Però la veritat és que fa força temps que existim. Som hòbbits.

—Per què no inventa un rodolí nou? —va dir en Pippin—:


“Viuen en caus,

no són babaus:

deuen ser hòbbits”.



»Ens col·loca entre els altres quatre, al costat dels homes (de la Gent Grossa), i ho tindrà solucionat.

—Ehem! No està malament, gens malament —va dir en Barbarbrat—. Servirà. De manera que viviu en caus, eh? Sembla molt escaient i educat. Però, qui és que us anomena hòbbits? No em sona gaire èlfic, això. I els elfs van fer tots els mots antics: ells ho començaren.

—No ens ho diu ningú; som nosaltres que ens ho diem —va fer en Pippin.

—Hum, ehem! Anem a pams! Parlem-ne! Vosaltres us anomeneu a vosaltres mateixos hòbbits? Doncs no hauríeu de dir que no us ho diu ningú. O acabareu per deixar fora els vostres mateixos noms. Heu d’anar amb compte.

—No hi anem gaire amb compte, amb això —va dir en Merry—. De fet jo sóc un Brandiboc, Meriadoc Brandiboc, encara que la majoria de la gent simplement m’anomena Merry.

—I jo sóc un Tuc, Peregrín Tuc, però solen anomenar-me Pippin o, fins i tot, Pip.

—Ehem, vosaltres sí que voleu córrer, ja ho veig —va dir en Barbarbrat—. Em sento honrat per la vostra confiança, però no hauríeu de mostrar-vos tan desimbolts tot d’una. Hi ha ents i ents, sabeu?; o, més ben dit, hi ha ents i coses que semblen ents però que no ho són, com diríeu vosaltres. Us anomenaré Merry i Pippin, si no us fa res…, són noms bonics. Perquè, el que és jo, no penso dir-vos el meu nom, almenys no encara —una mirada rara, mig de murri, mig de sorneguer, aparegué als seus ulls amb un guspireig verd—. Més que res, em duria molt de temps: el meu nom no para de créixer i he viscut molts, molts anys; de manera que el meu nom és com un conte. Els noms veritables en la meva llengua, l’antic entesc, que potser diríeu vosaltres, us expliquen la història de les coses a què pertanyen. Es tracta d’una llengua molt bella, però es triga molt a poder dir-hi res, perquè nosaltres no diem res en aquesta llengua, llevat que pagui la pena de trigar molt de temps a dir alguna cosa i a escoltar-la.

»Però ara —i els seus ulls esdevingueren molt vius i “presents”, semblaven fer-se més petits i quasi tallants—, què és el que passa? I què hi feu, vosaltres, en tot això? Puc veure i escoltar (i ensumar i sentir) bona part de tot això, de tot això, de tot això a-lalla-lalla-rumba-kamanda-lind-or-burúmë. Perdoneu-me: això és una part del nom que jo li dono, no sé quin nom té en les llengües forasteres; ja sabeu el que vull dir, la cosa aquesta que hi ha ara, des d’on jo sóc puc esguardar els matins clars i pensar en el sol i en l’herba més enllà del bosc i en els cavalls i en els núvols i en el descabdellament del món. Què és el que passa? Quina una en prepara, en Gàndalf? I aquests… buràrum —i va fer un soroll de profunds borborigmes, com una nota discordant en un gran orgue—, aquests orcs i el jove Sàruman allà baix a Ísengard? M’agrada tenir notícies. Però no vulgueu córrer.

—Estan passant moltes coses —va dir en Merry— i, encara que intentéssim anar de pressa, trigaríem molt de temps a explicar-les. Però ens ha dit que anéssim a pams. Creu que ja hem de dir-li alguna cosa? Li semblaríem mal educats si li preguntéssim què pensa fer amb nosaltres i de quin costat està? Va conèixer en Gàndalf?

—Sí, el conec: és l’únic màgic que es preocupa de debò pels arbres —va dir en Barbarbrat—. El coneixeu?

—Sí —va respondre en Pippin—, el coneixíem. Era un gran amic i el nostre guia.

—Aleshores puc contestar a les altres preguntes vostres —va dir en Barbarbrat—. No penso fer res amb vosaltres, almenys no si el que voleu dir és «fer alguna cosa a nosaltres» sense el vostre permís. Podríem fer algunes coses plegats. Pel que fa als costats, no sé què dir-vos. Jo vaig pel meu camí; però potser el vostre pugui anar amb el meu durant algun temps. Parleu, però, del mestre Gàndalf com si pertanyés a un conte que ja s’ha acabat.

—Sí, efectivament —va dir en Pippin amb tristor—. El conte sembla continuar, però em temo que en Gàndalf ja hi ha acabat el seu paper.

—Huu, apa! —va dir en Barbarbrat—. Huum, ehem, ah, bé —va callar, esguardant llargament els hòbbits—. Huum, ah, bé, no sé pas què dir. Apa, veniu!

—Si vol saber alguna cosa més —va dir en Merry—, li ho direm. Però trigaríem una mica. No li agradaria deixar-nos a terra? No podríem seure aquí, al solet, tots tres, mentre n’hi hagi? Es deu cansar d’aguantar-nos enlaire.

—Ehem, cansat? No, no estic pas cansat. No em canso fàcilment. I no m’assec mai. No sóc gaire, ehem, doblable. Però allí, hi toca el sol. Deixem em aquest…, com heu dit que en dieu?

—Turó? —suggerí en Pippin.

—Lleixa? Grao? —suggerí en Merry.

En Barbarbrat repetí els mots cavil·lós.

—Turó. Sí, és això. Però és una paraula molt ràpida per a una cosa que ha estat aquí des que aquesta part del món fou conformada. No importa. Deixem-lo i anem.

—On anirem? —preguntà en Merry.

—A casa meva, en una de les meves cases —va respondre en Barbarbrat.

—És lluny?

—No ho sé. Vosaltres potser en diríeu lluny. Importa gaire?

—Doncs, veurà, hem perdut totes les nostres pertinences —va dir en Merry—. I només tenim una miqueta de menjar.

—Oh! Ehem! No cal que us preocupeu per això —va dir en Barbarbrat—. Us puc donar una beguda que us mantindrà verds i us farà créixer durant molt, molt de temps. I si decidim separar-nos, us puc deixar fora del meu territori en qualsevol punt que elegiu. Apa, anem!

Bo i subjectant els hòbbits amb suavitat però amb fermesa a la creuera de cada braç, en Barbarbrat aixecà primer un dels seus grans peuarros i després l’altre i els va fer avançar per la vora d’aquella lleixa. Els dits dels peus, en forma d’arrel, s’aferraven a les roques. A continuació, amb gran cura i solemnitat, anà baixant pas a pas fins arribar al bosc.

Tot seguit es posà a caminar amb passes llargues i deliberades a través dels arbres, endins, endins del bosc, sense allunyar-se massa del riu, pujant constantment rost amunt cap als vessants de les muntanyes. Molts dels arbres semblaven adormits o tan poc conscients de la seva presència com de la de qualsevol altra criatura que els hagués passat per davant; però n’hi havia d’altres que s’estremien i alguns, en veure’l que s’acostava, aixecaven les branques per damunt el seu cap. Tota l’estona, mentre caminava, no parà de parlar tot sol amb un flux llarg i interminable de sons musicals.

Els hòbbits van restar callats durant algun temps. Se sentien, per sorprenent que pugui semblar, còmodes i segurs i tenien moltes coses en què pensar i de què meravellar-se. A la fi, en Pippin gosà parlar un altre cop.

—Si li plau, Barbarbrat —va dir—, puc preguntar-li una cosa? Per què ens previngué En Cèleborn d’anar amb compte amb el seu bosc? Ens advertí que no ens arrisquéssim a quedar-hi enxampats.

—Ehem, de debò ho va dir? —remugà en Barbarbrat—. Crec que jo us hauria fet la mateixa advertència, si us haguéssiu dirigit cap a l’altra direcció. No us arrisqueu a quedar enxampats als boscos de Laurelindórenan! Així és com els elfs solien anomenar-lo, tot i que ara solen abreujar-ne el nom: Lothlórien, en diuen. Potser tinguin raó: potser s’apaga en lloc de créixer. La terra de la vall de l’Or Cantaire, això és el que era, temps era temps. Ara és Flor-de-somni. Què hi farem! Però és un lloc estrany i no és recomanable que qualsevol s’hi aventuri. Em sorprèn que aconseguíssiu sortir-ne, però encara em sorprèn més que poguéssiu entrar-hi: no he sentit de cap foraster que ho aconseguís des de fa molts anys. És un país singular.

»I aquest també. Gent que ha vingut aquí ho ha lamentat. Sí, sí, se n’ha lamentat. Laurelindórenan lindelorendor malinornélion ornemalin —va mussitar en veu baixa—. Em penso que allí s’estan quedant un xic endarrerits respecte al que passa al món —afegí—. Ni aquest país ni tota la resta, a excepció del Bosc Daurat, ja no és el que solia ser quan En Cèleborn era jove. De tota manera:


Taurelilómëa-tumbalemorna Tumbaletaurëa Lómëanor.



»Això és el que solien dir. Les coses han canviat, però en alguns llocs encara és cert.

—Què vol dir? —demanà en Pippin—. Què és el que encara és cert?

—Els arbres i els ents —respongué en Barbarbrat—. Jo mateix no comprenc tot el que succeeix, de manera que no us ho puc explicar. Alguns de nosaltres encara som veritables ents i, a la nostra manera, força vius, però molts s’endormisquen, esdevenen, podríem dir-ne, una mica arbrosos. La majoria dels arbres, evidentment, no són més que simples arbres; però molts estan mig desperts. I n’hi ha de molt desperts, i uns pocs, doncs, bé, ah, uns pocs s’estant tornant entescs. I això passa cada dos per tres.

»Quan a un arbre li ocorre això, t’adones que alguns tenen mal cor. No té res a veure amb llur fusta: no és pas això el que vull dir. Però coneixia alguns salzes prou vells i bons, allà baix al Rieradent, que ja fa qui-sap-lo que no existeixen, malauradament! Eren força buits, la veritat és que ja queien a trossos, però eren tranquils i d’un parlar amorosit com una fulla jove. Però, d’altra banda, teniu alguns arbres a la vall, sota les muntanyes, forts com un bou i dolents de cap a peus. I és la mena de cosa que sembla encomanar-se. Solia haver-hi alguns indrets molt perillosos en aquest país. I encara hi ha alguns redols molt negres.

—Vol dir com el Bosc Vell del nord? —preguntà en Merry.

—Justa la fusta, però molt pitjor, encara. Estic convençut que hi ha alguna ombra de la Gran Foscor que encara roman allà dalt al nord; i els records dolents es transmeten. En aquesta terra, però, hi ha comalades buides d’on la Foscor no s’ha aixecat mai i els arbres hi són més vells que jo. De tota manera, fem el que podem. No deixem entrar els forasters ni els temeraris; i entrenem i ensenyem, caminem i traiem les males herbes.

»Nosaltres, els vells ents, som pastors d’arbres. Ara ja no en quedem gaires. Les ovelles acaben assemblant-se al pastor i el pastor a les ovelles, diuen; però lentament, i cap dels dos no hi és gaire temps, al món. Encara és més ràpid i més fort amb els arbres i els ents, que caminen junts al llarg de les edats. Perquè els ents són més com els elfs: menys interessats en ells mateixos que no pas els homes i més aptes per entrar dins altres coses. I, tanmateix, els ents són més com els homes, són més mudables que els elfs, i més ràpids, podríeu dir, a adoptar el color de fora. O millor que tots dos: perquè són més constants i mantenen el pensament centrat en les coses durant més temps.

»Ara, alguns de la meva raça són idèntics als arbres i els cal alguna cosa excepcional per deixondir-los; i només parlen amb un xiuxiueig. Alguns dels meus arbres, però, tenen les extremitats flexibles i molts poden parlar amb mi. Tot ho van començar els elfs, naturalment, despertant els arbres i ensenyant-los a parlar i aprenent la seva llengua arbrosa. Sempre volien parlar amb tot, això es refereix als elfs antics. Però aleshores arribà la Gran Foscor i se n’anaren a l’altra banda de la Mar o fugiren a valls allunyades i s’amagaren i van fer cançons sobre els dies que no tornarien a venir mai més. Mai més. Ai, ai, temps era temps, tot era un sol bosc, des d’aquí fins a les Muntanyes de Lhûn, i això no era més que el Confí de l’Est.

»Aquells van ser els grans dies! Existí un temps en què podia passejar i cantar tot el dia sense sentir res més que l’eco de la meva veu als turons buits. Els boscos eren com els boscos de Lothlórien, però més espessos, més forts i més joves. I l’aroma de l’aire! Solia passar-me una setmana sencera només respirant.

En Barbarbrat callà, però va seguir trescant quasi sense fer soroll amb els seus peuassos. Aleshores es posà a taral·larejar i acabà amb un cant que era com un murmuri. Gradualment, els hòbbits comprengueren que cantava per a ells:


Pels salzars de Tasarínan

caminava en primavera.

Quines olors, quines vistes,

florien a Nan-tasàrion!

«Que n’és de plaent!», vaig dir.

A l’estiu vagarejava

per omedes d’Ossiríand.

Quina llum, quina musica,

fan els Set Rius a Ossir!

«No hi ha res tan bo», pensí.

A les fagedes de Nèldoreth

vaig arribar amb la tardor.

Quins vermells i quins daurats,

quina remor el fullam;

la tardor a Taur-na-nèldor!

Més jo ja no desitjava.

A les pinedes més altes

de Dorthónion pugí

quan arribava l’hivern.

Quin vent i quina blancor

i branques negres d’hivern

amunt a Órod-na-Thôn!

S’enlairà la meva veu

i cantà per tot el cel.

Ara totes eixes terres

dormen sota les onades.

I jo vaig per Ambarona,

Tauremorna i Aldalomë

i vaig per la meva terra,

pel bosc anomenat Fàngorn,

on són llargues les arrels.

I més espessos que fulles

són els anys que van caient

al meu Tauremornalomë.



I, en acabar, continuà caminant en silenci i, per tot el bosc, fins allà on l’oïda era capaç d’escoltar, no se sentí cap so.

El dia anà transcorrent i el crepuscle començà a arrupir-se als volts de les capçades dels arbres. A la fi els hòbbits veieren, elevant-se borrosament al seu davant, una terra obscura i abrupta: havien arribat al peu de les muntanyes i a les arrels verdes del gran Methedras. Vessant avall, el jove Rieradent, saltironejant des de les seves deus, molt amunt, corria sorollós d’un salt a un altre al seu encontre. A la dreta del corrent hi havia un rost llarg, entapissat de gespa, que ara lluïa grisenca sota la llum vesprejant. No hi creixia cap arbre i era obert al cel; els estels ja centellejaven com llacs entre ribes ennuvolades.

En Barbarbrat pujà pendent amunt, quasi sense afluixar el ritme del pas. Tot d’una, al seu davant, els hòbbits descobriren una gran clariana. Hi havia dos grans arbres, un a cada banda, com les columnes vives d’una portalada, però no hi havia cap cancell, llevat de les branques que se’ls creuaven i entrellaçaven. A mesura que el vell ent s’hi acostà, els arbres les aixecaren i totes les fulles s’estremiren i fressejaren. Perquè eren arbres de fulla perenne i aquestes eren fosques i polides i lluïen sota la llum crepuscular. Al seu darrere hi havia un espai ampli i planer, com si haguessin preparat el terra d’una gran sala, tallat a l’aiguavés de la muntanya. A banda i banda les parets pujaven amunt, fins que assolien cinquanta peus o més d’alçària, i al llarg de cadascuna hi havia una filera d’arbres que també augmentava en grandària a mesura que ells s’hi endinsaven.

Al final de tot la paret era de roca viva, però per la part baixa havia estat foradada de manera que formava una balma profunda amb un sostre en forma d’arc. Era l’únic sostre de tota aquella sala, llevat de les branques dels arbres que, a l’extrem interior, cobricelaven tot el terra deixant-hi només un ampli camí al bell mig. Un torrentet s’escapava de les fonts més altes i, abandonant el corrent principal, degotava en una fina cascada per la cara nua de la roca formant un gotellim argentat com una cortina finíssima que tapés la balma excavada a la roca. L’aigua tornava a ser recollida en un estany de pedra, al terra, entre els arbres, i d’allí vessava i discorria pel costat del caminal obert fins a ajuntar-se altre cop al Rieradent en el seu viatge a través del bosc.

—Ehem! Bé, ja hi som! —va dir en Barbarbrat, trencant el seu llarg silenci—. Us he dut unes setanta mil passes entesques, però no sé a què equivalen en les mesures del vostre país. Tant se val, ara som prop de les arrels de l’Última Muntanya. Una part del nom d’aquest lloc podria ser, si el traduíssim a la vostra llengua, Casal del Brull. M’agrada. Aquesta nit la passarem aquí.

I els diposità a l’herba, entre les fileres d’arbres, i els hòbbits el seguiren cap a la gran balma de pedra. Ara els hòbbits advertiren que, quan caminava, els genolls quasi no es doblegaven, mentre que les seves cames s’obrien per fer uns passos molt grans. Primer plantava els ditarros dels peus a terra (i realment eren molt grossos i molt amples) i després la resta del peu.

Durant un instant, en Barbarbrat va romandre sota el plugim que formava la cascada del rierol i respirà profundament; després va riure i prosseguí endins. Hi havia una gran taula de pedra, però sense cadires. Al fons de l’entrada ja era bastant fosc. En Barbarbrat aixecà dos grans pitxers i els deixà damunt la taula. Semblaven plens d’aigua, però els mantenia tapats amb les mans i de seguida van començar a resplendir, l’un amb una llum daurada i l’altre amb una llum d’un verd intens; i la mescla de totes dues enllumenà la balma, com si el sol d’estiu brillés a través d’un sostre de fulles joves. Mirant enrere, els hòbbits veieren que els arbres del redol també havien començat a brillar, d’antuvi amb feblesa, però cada cop més intensament, fins que totes les fulles tingueren un voraviu de llum: verda en unes, daurada en d’altres, vermellosa com el coure en unes poques; els troncs, mentrestant, semblaven columnes esculpides en una pedra lluminosa.

—Molt bé, molt bé, ara podem tornar a parlar —va dir en Barbarbrat—. Suposo que teniu set. I potser també esteu cansats. Beveu això!

Tornà al fons de la balma i llavors van veure que hi havia diverses gerres altes de pedra, amb tapadores pesants. En Barbarbrat en va destapar una i hi ficà un gran culler i amb aquest n’omplí tres bols, un de molt gros i dos de més petits.

—Això és una casa entesca —va explicar— i em sap greu però no hi ha seients. Però podeu asseure-us a la taula.

I agafà els hòbbits i els deixà damunt la gran llosa de pedra, a sis peus de terra, on quedaren asseguts, amb les cames pengim-penjam i bevent a glopets.

La beguda era com aigua, realment molt similar a l’aigua del Rieradent que havien begut al llindar del bosc i, tanmateix, tenia un gustet o un sabor que no sabien descriure: era molt feble però els recordava l’oloreta d’un bosc distant transportada des de lluny per l’oreig fresquívol de la nit. L’efecte de la beguda començava pels dits dels peus i pujava gradualment per tots els membres, atorgant estímul i vigoria a mesura que s’obria camí amunt, fins a la punta mateixa dels cabells. Els hòbbits van tenir, efectivament, la sensació que els cabells se’ls posaven de punta, que s’arrissaven i enrinxolaven i creixien. Pel que fa a en Barbarbrat, la primera cosa que va fer fou rentar-se els peus a l’estany que quedava a l’altra banda de l’arcada i després es begué el seu pitxer d’una sola glopada, una glopada llarga i lenta. Els hòbbits pensaren que no acabaria mai.

A la fi tornà a deixar el pitxer.

—Ah, ah —sospirà—. Ehem, huum, ara podrem xerrar millor. Podeu seure a terra i jo m’ajauré, això farà que la beguda no em pugi al cap i em quedi adormit de seguida.

A la banda dreta de la balma hi havia un gran llit amb potes baixetes, de no més d’un parell de peus d’alçària, cobert amb una tofa de fulles seques i falgueres. En Barbarbrat va ajeure-s’hi a poc a poquet (amb només una petitíssima indicació de doblar-se per la meitat), fins que hi quedà estirat tan llarg com era amb els braços darrere el cap, tot esguardant el sostre, on espurnejaven algunes llums, com el joc que fan les fulles sota el sol. En Merry i en Pippin se li assegueren al costat, damunt coixins d’herba.

—Ara podeu explicar-me la vostra història, i no cal que aneu de pressa! —va dir en Barbarbrat.

Els hòbbits començaren a relatar-li les seves aventures d’ençà que havien abandonat Hobbiters. No van seguir un ordre gaire clar, perquè contínuament s’interrompien l’un a l’altre i, a més, en Barbarbrat aturava sovint el narrador i tornava en algun punt anterior o saltava endavant per fer preguntes sobre esdeveniments posteriors. No van mencionar l’Anell absolutament per res i no li explicaren per què havien emprès la marxa ni vers on es dirigien; i ell tampoc no els demanà cap explicació.

Estava extraordinàriament interessat per tot: pels Genets Negres, per N’Élrond, per Rivendell, pel Bosc Vell, per en Tom Bombadil, per les mines de Mòria i per Lothlórien i la Senyora Galàdriel. Els va fer descriure La Comarca i els encontorns una i mil vegades. I, en aquest punt, va dir una cosa rara.

—Per allà no deveu veure mai, ehem, ents de cap mena, oi? Bé, en realitat no hauria de dir ents, sinó mullerents.

—Mullerents? —repetí en Pippin—. Que s’assemblen gens a vostè?

—Sí, ehem, en realitat no: la veritat és que ara no ho sé —va dir en Barbarbrat pensatiu—. Però els agradaria la vostra terra, per això ho pregunto.

En Barbarbrat, amb tot, estava especialment interessat per qualsevol cosa que fes referència a en Gàndalf; i més interessat que res per les fetes d’en Sàruman. Els hòbbits lamentaren saber-ne tan poca cosa: només un informe força vague que en Sam havia fet del que en Gàndalf havia dit al Consell. Però, com a mínim, tenien clar que l’Ugluk i la seva patuleia venien d’Ísengard i que s’havien referit a en Sàruman com al seu amo.

—Ehem, huum! —repetí en Barbarbrat, quan per fi van concloure el relat i arribaren a la batalla entre els orcs i els genets de Ròhan—. Bé, bé! Això és un bon paquet de notícies, no hi ha dubte. No m’ho heu dit tot, naturalment que no, ni de bon tros. Però no dubto que feu el que en Gàndalf hauria volgut. S’ha endegat alguna cosa molt grossa, d’això ja me n’adono, i potser m’assabenti a temps o a deshora de què es tracta. Per les arrels i les branques, es tracta d’un afer ben estrany: surten de sota terra unes gentetes que no eren ni a les llistes antigues i alça!, els Nou Genets oblidats reapareixen per perseguir-los i en Gàndalf els dirigeix en un gran viatge i Na Galàdriel els acull a Caras Galàdhon i els orcs els empaiten d’un confí a l’altre de les Terres Salvatges: la veritat és que semblen haver estat enxampats al bell mig d’una grandíssima tempesta. Espero que se’n sàpiguen sortir!

—I què ens en diu, de vostè? —preguntà en Merry.

—Huum, ehem, jo no me n’he preocupat, de les Grans Guerres —va respondre en Barbarbrat—. Principalment afecten els elfs i els homes. I això és afer dels màgics: els màgics sempre estan preocupats per l’esdevenidor. I a mi no m’agrada preocupar-me pel futur. Jo, de fet, no estic al costat de ningú, perquè no hi ha ningú que estigui del tot del meu costat, si enteneu el que vull dir. No hi ha ningú que es preocupi pels boscos com jo me’n preocupo; en l’actualitat ni els elfs no se’n preocupen com jo. De tota manera, sento més simpatia pels elfs que per altres criatures: els elfs foren els que ens guariren de la mudesa fa molt de temps i allò fou un gran do que no pot ésser oblidat, encara que, des d’aleshores, els nostres camins s’hagin separat. I hi ha algunes coses, evidentment, a les quals no puc fer costat de cap manera; hi estic ben bé en contra: aquests… buràrum —i va tornar a fer un profund murmuri de fàstic—, aquests orcs i els seus amos.

»Solia sentir-me neguitós quan l’ombra era al Bosc Llobregós, però quan va passar a Mórdor no me’n vaig preocupar durant algun temps: Mórdor és molt lluny. Però sembla que el vent bufa de l’est i potser s’apropa el marciment de tots els boscos. No hi ha res que un vell ent pugui fer per detenir aquesta tempesta: l’ha de saber suportar o estar disposat perquè l’esqueixi.

»Però ara també hi ha en Sàruman! I en Sàruman és un veí: no puc oblidar-me’n. Suposo que hauré de fer alguna cosa. Darrerament m’he preguntat moltes vegades què puc fer amb en Sàruman.

—Qui és, en Sàruman? —preguntà en Pippin—. En sap res, de la seva història?

—En Sàruman és un màgic —va respondre en Barbarbrat—. Més que això ja no puc dir. No conec la història dels màgics. Van aparèixer per primer cop després que els Grans Vaixells vinguessin per damunt la Mar; però si van venir o no amb els vaixells, això ja no ho sé dir. En Sàruman era considerat un dels grans entre ells, em penso. Deixà la vida errívola i ja no volgué ocupar-se dels afers dels homes i dels elfs, d’això ja fa algun temps…, per a vosaltres seria fa molt de temps; i va establir-se a Àngrenost, o Ísengard, com l’anomenen els homes de Ròhan. D’entrada va romandre molt callat, però la seva fama començà a créixer. Fou elegit cap del Consell Blanc, diuen, però això no anà gaire bé. Ara em pregunto si aleshores en Sàruman no estava entrant ja pels camins del mal. Sigui com sigui, no solia causar cap preocupació als seus veïns. Jo solia parlar-hi. Hi hagué un temps en què sempre venia a passejar pels meus boscos. En aquella època era educat, sempre em demanava permís (almenys quan ens topàvem); i sempre estava disposat a escoltar. Li vaig explicar moltes coses que mai no hauria descobert pel seu compte, però no m’ho pagà mai amb la mateixa espècie. Que jo recordi, ni tan sols no em va comunicar res a canvi. I cada cop anà esdevenint més i més d’aquesta manera; el seu rostre, tal com el recordo, perquè fa molt de temps que no l’he vist, era com finestres en una paret de pedra: finestres amb porticons per dins.

»Crec que ara comprenc el que trama. Està maquinant convertir-se en un Poder. Té una ment de metalls i rodes i no li importen les coses que creixen, a excepció d’aquelles que poden ser-li d’utilitat en un moment donat. I ara és evident que és un traïdor tenebrós. S’ha ajuntat amb gent fastigosa, amb els orcs. Brm, huum! I encara pitjor: els ha estat fent alguna cosa, alguna cosa perillosa. Perquè aquests isengardians s’assemblen més als homes malvats. No suportar el sol és un senyal de les coses malignes que van aparèixer amb la Gran Foscor; però els orcs d’en Sàruman el resisteixen, encara que l’odiïn. Em pregunto què els ha fet. Són, potser, homes que ha destruït o és que ha encreuat les races dels orcs amb les dels homes? Això sí que fóra d’una maldat tenebrosa.

En Barbarbrat renouejà un instant, com si pronunciés alguna maledicció entesca, profunda i subterrània.

—Fa algun temps em vaig preguntar com era que els orcs gosaven passar pels meus boscos amb tanta despreocupació —prosseguí—. Fins fa poc no vaig endevinar que la culpa era d’en Sàruman i que feia molt de temps que havia estat espiant-ne totes les sortides i que havia descobert tots els meus secrets. Ell i la seva gent fastigosa ara causen molt d’enrenou. Als llindars del bosc estan tallant arbres…, arbres bons. Alguns simplement els tallen i els deixen podrir: aquesta és la maldat dels orcs; però la majoria els serren i els duen a Òrthanc per alimentar-ne els focs. Avui dia en surt fum constantment, d’Ísengard.

»Maleït sia, branca i rel! Molts d’aquests arbres eren amics meus, criatures que havia conegut des que érem nou i gla, alguns tenien veus pròpies que ara s’han perdut per sempre. I ara hi ha extensions de soques tallades i esbarzers on en altre temps existiren arbredes cantaires. He estat sense fer res. He deixat passar coses. Cal que això s’acabi!

En Barbarbrat es dreçà d’una embranzida del llit, s’alçà i descarregà un cop de puny damunt la taula. Els pitxers de llum tremolaren i deixaren escapar, amunt, dues flamarades. Als ulls d’en Barbarbrat s’encengué un llampegueig de llum verda i la seva barba s’enrigidí, encarcarada, com un escombrall.

—Jo ho acabaré! —retronà—. I vosaltres vindreu amb mi. Potser em podreu ajudar. D’aquesta manera, a més, ajudareu també els vostres amics, perquè si no parem els peus a en Sàruman, Ròhan i Góndor tindran un enemic a l’esquena a més de tenir-ne un al davant. Els nostres camins segueixen el mateix curs…, cap a Ísengard!

—Anirem amb vostè —va dir en Merry—. Farem el que podrem.

—Sí —va dir en Pippin—. M’agradaria veure enderrocada la Mà Blanca. M’agradaria presenciar-ho, encara que no hi pugui fer gran cosa: mai no podré oblidar l’Ugluk i l’expedició per Ròhan.

—Fantàstic! Fantàstic! —va dir en Barbarbrat—. Però he parlat massa apressadament. I no hem de tenir pressa. Sentia massa fogositat. He de refredar-me una mica i rumiar, perquè és més fàcil cridar prou! que aturar-lo de debò.

Passejà fins a l’arcada i restà una estona sota el plugim del rierol. Després rigué i s’espolsà i, allà on les gotes queien lluents del seu cos, brillaven a terra com guspires roges i verdes. Després tornà a entrar, es va ajeure al llit un altre cop i restà callat.

Després d’algun temps, els hòbbits el tornaren a sentir remorejar. Semblava comptar amb els dits.

—Fàngorn, Finglas, Flàdrif, ai, ai —sospirà—, el problema és que en quedem tan pocs —afegí, tot girant-se cap als hòbbits—. Només quedem tres ents dels que marxàrem pels boscos abans de la Foscor: jo, Fàngorn, en Finglas i en Flàdrif…, per anomenar-los amb llurs noms èntics; vosaltres els podeu anomenar Rullfull i Pellcorfa, si us agrada més. I, de nosaltres tres, en Rullfull i en Pellcorfa no ens poden ajudar gaire en aquest afer. En Rullfull està endormiscat, gairebé arbrenc, que diríeu: ara li ha agafat la dèria de quedar-se tot sol, mig adormit, durant tot l’estiu, amb la tofa d’herba dels prats al voltant dels genolls. És cobert d’un pèl fullaracós. Solia despertar-se a l’hivern, però, darrerament, fins a l’hivern es troba massa marejat per caminar. En Pellcorfa vivia als vessants occidentals de la muntanya, cap a Ísengard. Allí és on hi ha hagut més problemes. Va ser ferit pels orcs i una bona part de la seva gent i dels seus ramats d’arbres van ser assassinats i destruïts. Se n’ha anat cap als llocs alts, entre els bedolls, que és on més li agrada, i no vol baixar. Tot i així, crec que podria aplegar una bona colla de la nostra gent més jove…, si és que els arribo a fer entendre la urgència del cas. He d’aconseguir animar-los, nosaltres som una gent que no anem amb presses. Quin greu, que en quedem tan pocs!

—Com és que en queden pocs si fa tant de temps que viuen en aquesta contrada? —preguntà en Pippin—. N’han mort molts?

—Oh, no! —va dir en Barbarbrat—. Ningú no ha mort per dins, com es podria dir. Alguns van patir la funesta fortuna del pas del temps, és clar, i molts d’altres són ara arboris. Però sempre hem estat pocs i no hem augmentat. No hi ha hagut entellics, no hi ha hagut nens, com diríeu vosaltres, des de fa una terrible pila d’anys. Perquè, veureu, hem perdut mullerents.

—Quina pena! —va dir en Pippin—. Com va ser que van morir totes?

—No van morir! —va dir en Barbarbrat—. Jo no dic morir. Que els hem perdut, dic. Que els hem perdut i no els podem trobar —sospirà—. Pensava que la majoria de la gent ho sabia. Hi havia cançons sobre la caça de mullerents que feien els ents, que eren cantades pels elfs i els homes, des de Góndor al Bosc Llobregós. No poden haver-les oblidades del tot.

—Ho sento, em temo que les cançons no han passat cap a l’oest, per damunt les muntanyes de La Comarca —va dir en Merry—. No ens en vol dir alguna cosa més, o cantar-nos una de les cançons?

—Sí, i tant que sí —va dir en Barbarbrat, aparentment cofoi de la petició—. Però no la puc explicar com cal, només resumida; i aviat haurem de finir la conversa: demà haurem de fer reunions i posar-nos a la feina i, potser, haurem de començar un viatge.

—És un relat força estrany i trist —prosseguí, després d’una pausa—. Quan el món era jove i els boscos eren feréstecs i enormes, els ents i les mullerents (i en aquells temps hi havia poncellents, ah!, quina bellesa la de la Fimbrèthil, la Branquilloneta de pas lleuger, als dies de la nostra jovenesa!) caminaven junts i vivien a les mateixes cases. Però els nostres cors no continuaren creixent de la mateixa manera: els ents lliuraven el seu amor a les coses que trobaven al món i les mullerents posaven els seus pensaments en altres coses, perquè els ents estaven enamorats dels grans arbres i dels boscos feréstecs i dels vessants dels pics elevats; i bevien dels rierols muntanyencs i només menjaven aquells fruits que els arbres deixaven caure en llur camí; i aprenien dels elfs i parlaven amb els arbres. Però les mullerents fixaren el seu magí en arbres més petits i en els camps a plena llum del sol, lluny del llindar dels boscos; i veien l’aranyó a l’esbarzer i la poma salvatge i la cirera que esclatava a la primavera i les herbes verdes als terrenys xops a l’estiu i l’herbam granat als camps de la tardor. No és que desitgessin parlar amb aquestes coses; però volien que les escoltessin i obeïssin allò que els deien. Les mullerents els ordenaren que creixessin tal i com elles volien i que fessin fulla i fruit segons elles desitjaven; perquè les mullerents volien ordre i abundor i pau (amb la qual cosa volien donar a entendre que tot havia de quedar on elles ho havien posat). De forma i manera que les mullerents feren horts per viure-hi. Els ents, però, continuaren rodant món i només apareixien pel horts de tant en tant. Aleshores, quan la Foscor arribà al nord, les mullerents van creuar el Gran Riu i plantaren nous horts i conrearen nous camps i nosaltres les vam veure només molt ocasionalment. Després, quan la Foscor fou vençuda, la terra de les mullerents fructificà, ubèrrima, i els seus camps eren plens de blat. Molts homes van aprendre les arts de les mullerents i les honoraren, però, per a ells, nosaltres érem sols una llegenda, un secret al cor mateix de la boscúria. I, tanmateix, nosaltres encara existim, mentre que tots els horts de les mullerents han esdevingut terra erma: els homes ara els anomenen les Terres Brunes.

»Recordo que, fa molt de temps, a l’època de la guerra entre en Sàuron i els Homes de la Mar, vaig sentir el desig de tornar a veure la Fimbrèthil. Als meus ulls, l’última vegada que l’havia vista, encara era molt bella, tot i que ja no s’assemblava gaire a les poncellents dels temps antics. Les mullerents s’havien anat acotant i eren colrades a conseqüència de les seves tasques, els seus cabells s’havien ressecat amb el sol i havien adquirit el color del blat de moro madur i tenien les galtes com pometes vermelles. Els seus ulls, nogensmenys, continuaven essent els ulls de la nostra gent. Vam travessar l’Ànduin i arribàrem a la seva terra, però hi vam trobar un desert: tot hi era cremat i desarrelat, car la guerra hi havia passat pel damunt. I les mullerents ja no hi eren. Les vam cridar molt de temps i vam buscar molt; i vam preguntar a tota la gent que vam trobar quin camí havien seguit les mullerents. Alguns van respondre que no les havien vistes mai; i d’altres digueren que les havien vist marxar cap a l’oest, o cap a l’est, o cap al sud, però enlloc on vam anar no vam poder trobar-les. La nostra aflicció era enorme. Però com que el bosc feréstec ens cridava, hi vam haver de tornar. Durant molts anys vam sortir de tant en tant a cercar les mullerents i anàvem fins a molt lluny i les cridàvem pels seus noms bellíssims. A mesura que transcorregué el temps, però, vam sortir cada cop més rarament i no ens allunyàrem tant. I ara les barbes se’ns han fet llargues i grises. Els elfs van fer moltes cançons sobre la Recerca dels Ents i algunes fins i tot van passar a les llengües dels homes. Però nosaltres no en vam fer, de cançons, perquè, si pensàvem en les mullerents, ens bastava entonar els seus noms bellíssims. Creiem que encara ens tornarem a reunir en un temps venidor i potser en algun lloc trobarem una terra on viure plegats, per ser-hi feliços tots junts. Però ha estat predit que això succeirà només quan els uns i les altres hàgim perdut tot el que ara tenim. I és molt possible que, ara, per fi, ens acostem en aquesta època. Ja que si, antigament, en Sàuron destruí els horts, l’Enemic sembla, avui, disposat a acabar amb tots els boscos.

»Hi havia una cançó èlfica que parlava d’això o, almenys, així és com jo la interpreto. Solia ser cantada amunt i avall del Gran Riu. No va ser mai una tonada èntica, naturalment: en entesc hauria estat una cançó llarguíssima! Però ens la sabem de memòria i, de tant en tant, la taral·laregem. En la vostra llengua diu així:


ENT.

Quan desclou la primavera

les fulles a la fageda

i hi ha saba als branquillons;

quan al rierol boscà

toca el llum i al cim el vent;

quan la passa es fa més llarga

i esdevé l’alè pregon

i és bo l’aire muntanyenc;

torna, torna!, torna a mi!,

i digues: «Quin bell país!».

MULLERENT.

Quan la primavera arriba

i entra per tanques i camps

i esclata el gra a la tija;

quan les flors com neu brillant

s’escampen per tots els horts;

quan pluja i sol a la terra

tornen l’aire més fragant;

vull restar, i no venir,

perquè és bell el meu país.

ENT.

Quan l’estiu cobreix el món

i, al migdia d’or, els arbres,

sota el fullam adormit,

van desplegant els seus somnis;

quan verd i fresc és el bosc

i bufa el vent de l’oest;

torna, torna a mi!, i digues:

«Res millor que mon país».

MULLERENT.

Quan l’estiu escalfa el fruit

i fa madurar les baies;

quan és daurada la palla

i es torna l’espiga blanca

i ve el temps de la collita;

quan la mel ja sobreïx

i es va arrodonint la poma,

malgrat el vent de l’oest,

vull restar aquí sota el sol,

car és el millor país.

ENT.

Quan l’hivern cruel arriba

i acaba amb turons i boscos;

quan cauen d’arrel els arbres

la nit sens cap estel

devora el dia sens sol

i el vent de l’est, mortal, bufa;

llavors en la pluja amarga

et buscaré i cridaré

i altre cop tornaré a tu.

MULLERENT.

Quan és l’hivern que s’acosta

i s’acaben les cançons;

quan per fi cau la foscor

i es trenca la branca nua

i queda enrere la llum

i el treball de cada dia;

t’esperaré i buscaré,

fins que ens tornem a trobar

i emprenguem junts el camí

dessota la pluja amarga.

AMBDÓS.

Junts emprendrem el camí

que ens menarà a l’oest,

per trobar, lluny, un país

on els cors tinguin arrest.



En Barbarbrat acabà la seva cançó.

—Així és com fa —va dir—. És èlfica, naturalment: lleugereta, de mots ràpids i aviat acabada. Gosaria dir que és prou bonica. Però els ents, per la seva banda, podrien dir més coses, si tinguessin temps! Bé, ara vaig a aixecar-me; vull dormir una mica. O us estimeu més quedar-vos de peu dret?

—Nosaltres, normalment, per dormir jaiem —va dir en Merry—. Estarem molt bé aquí on som.

—Jeure per dormir! —exclamà en Barbarbrat—. És clar, és clar que jaieu! Ehem, huum: me n’oblidava; cantant aquesta cançó el cap se me n’ha anat als vells temps; ja quasi creia que parlava amb entellics jovenets, de debò. D’acord, podeu jaure al llit. Jo vaig a plantar-me sota el plugim. Bona nit!

En Merry i en Pippin s’enfilaren al llit i s’ajocaren enmig de l’herba flonja i les falgueres. Tot hi era fresc i feia una olor dolceta i tèbia. Les llums s’apagaren i la brillantor dels arbres s’esvaní. Fora, però, sota l’arcada, podien veure el vell Barbarbrat, palplantat allí, immòbil, amb els braços aixecats per damunt el cap. Els estels resplendents esguardaven des del cel nocturn i il·luminaven l’aigua que esquitxava els dits i el cap de l’arbre i que degotava i degotava, en centenars de gotes argentades, fins als seus peus. Tot escoltant aquell ruixim de les gotetes, els hòbbits van quedar adormits.

Quan despertaren es van trobar amb un sol fred lluint al gran redol dels arbres i al terra de la balma. Dalt es veien filagarses de núvols molt alts, que corrien sota un vent constant de l’est. En Barbarbrat havia desaparegut de la vista, però, quan en Merry i en Pippin es banyaven a l’estany vora l’arcada, el sentiren taral·larejar i cantar i aparegué que pujava pel caminet entre els arbres.

—Hoo, ha! Bon dia, Merry i Pippin! —bramà, en veure’ls—. Esteu fets uns dormilegues. Jo ja he fet molts centenars de passes, avui. Ara podem prendre una beguda i anirem a l’Assemblent.

Els serví dos bols plens d’una gerra de pedra, però d’una gerra diferent. El gust no era el mateix que havia tingut la nit anterior: era més terrenc i intens, més envigoridor i semblant al menjar, per dir-ho d’alguna manera. Mentre els hòbbits bevien, asseguts a la vora del llit, i rosegaven trossets de les galetes èlfiques (més perquè creien que menjar era una part necessària del desdejuni que no pas perquè tinguessin gana), en Barbarbrat va romandre allí, mormolejant en entesc o en èlfic o en alguna llengua estranya i esguardant el cel.

—On és l’Assemblent? —s’aventurà a demanar en Pippin.

—Hoo, eh? L’Assemblent? —repetí en Barbarbrat, tot girant-se—. No és un lloc, és una reunió d’ents…, que, als temps actuals, no es produeix amb gaire freqüència. Però he aconseguit que un nombre important em prometessin de venir-hi. Ens reunirem a l’indret on sempre ho fem: al Clotobac, que en diuen els homes. És força lluny, cap al sud d’aquí. Hi hem de ser abans de migdia.

No trigaren gaire a emprendre la marxa. En Barbarbrat duia els hòbbits als braços, com havia fet el dia abans. A l’entrada de la clariana va tombar cap a la dreta, travessà el riu d’una gambada i es posà a caminar vers el sud tot seguint la falda d’uns rostos molts accidentats on els arbres eren escassos. Més amunt els hòbbits distingiren espessoralls de bedolls i de moixeres i, més amunt encara, pinedes fosques que s’enfilaven per la muntanya. Aviat en Barbarbrat se separà una mica dels serrats i es ficà per arbredes massisses, on els exemplars eren els més gruixuts, més alts i més espessos que els hòbbits havien vist en sa vida. Durant una estona van experimentar dèbilment aquella sensació d’ofec que ja havien advertit quan s’aventuraren per primera vegada a Fàngorn, però va ser passatgera. En Barbarbrat no els parlava. Murmurava sol, capficat i pensatiu, però en Merry i en Pippin no arribaren a captar cap paraula sencera: tot sonava com un buum, buum, rumbuum, buurar, buum, buum, buum, dahrar buum, buum, dahrar buum, i sempre igual, però amb un canvi constant de notes i de ritme. De tant en tant els semblava escoltar una resposta, un rondineig o un estremiment de so, que semblava brollar de la terra o de les branques que tenien al damunt o, potser, de les capçades dels arbres; però en Barbarbrat no s’aturà ni va girar la testa cap a cap banda.

Feia una bona estona que havien sortit (en Pippin havia intentat dur el compte de les «passes èntiques» però havia fracassat, perquè després de les tres mil s’havia perdut), quan en Barbarbrat començà a disminuir la marxa. De sobte s’aturà, diposità els hòbbits a terra i es portà les mans retorçades a la boca, de manera que feien un tub buit; llavors bufà o hi cridà a través. Un gran huum, hum ressonà als boscos com un cor de profundíssima gola i semblà trobar eco als arbres. Des de diverses direccions, al llunyedar, arribà un huum, hum, huum similar, que no era un eco sinó una resposta.

En Barbarbrat es col·locà ara en Merry i en Pippin damunt les espatlles i continuà avançant; de tant en tant s’aturava i feia una altra crida de corn i, cada cop, les respostes es feren més fortes i més pròximes. D’aquesta manera arribaren per fi en allò que semblava ser una muralla impenetrable d’arbres foscos de fulla perenne, arbres d’una mena que els hòbbits no havien vist mai: les branques els sortien directament de les arrels i tenien un vestit atapeït de fullam fosc i lluent, com el grèvol, però sense punxes, i tenien molts pecíols, rectes i durs, amb grans poncelles d’un brillant color d’oliva.

Tombant a l’esquerra i evitant aquest enorme clos, en Barbarbrat arribà, amb poques passes, en una petita entrada. Allí s’iniciava un caminoi gastat que s’enfonsava de cap per un llarg rost, molt pendent. Els hòbbits van adonar-se que descendien vers una gran clotada, gairebé tan rodona com un bol, molt àmplia i fonda, coronada a la part alta per aquell clos alt d’arbres de fulla perenne. L’interior era suau i entapissat de gespa i no hi havia arbres, a excepció de tres bedolls argentats, altíssims i molt bells, que eren al fons de la clotada. Uns altres dos camins duien fins al fons de la coma: l’un venia de l’est i l’altre de l’oest.

Molts ents ja hi havien arribat. N’hi havia més que baixaven pels altres viaranys, i ara n’hi havia alguns que seguien en Barbarbrat. En aproximar-s’hi, els hòbbits els contemplaren. Havien esperat veure un cert nombre de criatures tan similars a en Barbarbrat com un hòbbit s’assembla a un altre (si més no a ulls d’un estrany) i els sorprengué trobar-se amb quelcom molt diferent. Els ents eren tan diferents els uns dels altres com un arbre ho és d’un altre arbre: alguns tan diferents com un arbre ho és d’un altre del mateix nom però de creixement i història molt diferent; i alguns eren tan diferents com una classe d’arbre ho és d’una altra, com el bedoll del faig o el roure de l’avet. Hi havia uns pocs ents més ancians (tot i que no n’hi havia cap que semblés tan gran com en Barbarbrat); i n’hi havia de forts i alts, de membres àgils i pell suau com arbres forestals al seu punt dolç; però no hi havia ents jovenets, no hi havia arbrissons. Tot plegat hi havia unes dues dotzenes d’arbres esperant en aquella esbarjosa superfície d’herba de la clotada i uns altres tants que arribaven aleshores.

Al començament, en Merry i en Pippin quedaren sorpresos, principalment, per la varietat que veien: tantes formes i colors, diferències de cossatge i d’alçària, i de longitud de cama i de braç; i tanta diferència en el nombre de dits als peus o a les mans (però sempre entre tres i nou). Uns pocs semblaven si fa no fa emparentats amb en Barbarbrat i els feren pensar en faigs o roures. Però n’hi havia d’altres menes. Alguns recordaven el castanyer: ents de pell bruna amb grans mans de dits bisellats i cames curtes i vigoroses. Alguns recordaven els freixes: ents alts, tibats, grisos, amb mans de molts dits i cames llargues. Alguns altres els avets (això els ents més alts), i altres el bedoll, la moixera i el til·ler. Però quan tots els ents s’aplegaren al voltant d’en Barbarbrat, bo i abaixant lleugerament el cap, mormolant amb llurs veus baixes i musicals i esguardant llargament i intensa els forasters, llavors els hòbbits comprengueren que tots pertanyien a la mateixa família i que tots tenien els mateixos ulls: no tots tan vells o tan profunds com en Barbarbrat, però tots amb la mateixa expressió lenta, constant i consirosa, i amb la mateixa lluentor verda.

Quan tota la companyia s’hagué reunit, formant un gran cercle al voltant d’en Barbarbrat, s’inicià una conversa curiosa i inintel·ligible. Els ents es posaren a xiuxiuejar lentament: primer començava un i després s’hi afegia un altre, fins que tots acabaven cantant plegats amb un ritme llarg, amb pujades i baixades, adés més intens en una banda de la rotllana, adés morint en aquella part per pujar amb gran ressò a l’altra banda. Encara que no en podia copsar ni entendre els mots (suposava que la llengua devia ésser l’entesca), en Pippin trobà que, de bell començament, el so era molt agradable d’escoltar; gradualment, però, la seva atenció va desviar-se. Després de molta estona (i aquell cantar no donava senyals d’acabar) es començà a preguntar, sabent que l’entesc era un idioma tan «calmós», si s’haurien dit gran cosa més que bon dia; i quants de dies duraria l’enumeració, si a en Barbarbrat se li acudia de passar llista dels assistents. «M’agradaria saber com es diu sí i no en entesc», pensà. I va fer un badall.

En Barbarbrat s’adonà immediatament de la seva presència.

—Ehem, ah, ei, el meu Pippin! —va dir, i tots els altres ents van parar de cantar—. Ets una persona amb presses, me n’oblidava, i, de totes maneres, és avorrit d’escoltar una llengua que no entens. Pots baixar, si vols. Ja he dit els vostres noms a l’Assemblent i us han vist i estan d’acord que no sou orcs i que cal afegir una nova línia a les llistes antigues. Encara no hem passat d’aquí, però, per a una Assemblent, això és anar molt ràpid. En Merry i tu podeu passejar pel Clotobac, si voleu. Hi ha un pou amb aigua bona, si voleu refer-vos, una mica més amunt, cap al marge nord. Encara hem de dir-nos algunes paraules abans que l’Assemblent comenci de debò. Ja vindré a trobar-vos i us diré com van les coses.

Va dipositar els hòbbits a terra. I aquests, abans d’anar-se’n, van fer una reverència. Aquesta acció semblà divertir molt els ents, si s’havia de judicar pel to de llurs murmuris i per l’espurneig dels seus ulls. Aviat, però, tornaren a ocupar-se dels seus afers. En Merry i en Pippin van pujar pel caminet que arribava des de l’oest i esguardaren a través de l’obertura que hi havia al gran clos. Des del llavi mateix de la comalada s’elevaven vessants recoberts d’arbres i, darrere seu, molt lluny, per sobre els avets de la serralada més llunyana, es dreçava, incisiu i blanc, el pic d’una muntanya altíssima. Cap al sud, a la seva esquerra, podien veure el bosc, perdent-se cap avall, al llunyedar grisenc. Molt distant, s’endevinava una claror verdosa, que en Merry suposà que era un llambreig de les planures de Ròhan.

—Em pregunto on queda Ísengard —va dir en Pippin.

—No sé massa bé on som —va dir en Merry—, però aquell pic probablement és el Methedras i, pel que recordo, l’anell d’Ísengard queda probablement en una mena d’enforcall o afrau profunda al final de les muntanyes. És molt possible que quedi a l’altra banda d’aquesta serra. Allà és com si hi hagués un fum o una boirina, cap a l’esquerra del pic, no et sembla?

—Com és Ísengard? —demanà en Pippin—. De tota manera, em pregunto què és el que els ents hi poden fer.

—Jo també —afegí en Merry—. Ísengard és una mena d’anell de roques o turons, em penso, amb un espai pla al mig i una illa o columna de roca al centre, anomenada Òrthanc. En Sàruman hi té una torre. Hi ha una porta, o potser més d’una, a la paret que l’envolta i crec que hi ha un riu que hi passa; és un riu que neix a les muntanyes i que passa a través del Pas de Ròhan. No sembla el lloc més adient per ser atacat pels ents. Però aquests ents em produeixen una sensació estranya: per alguna raó em penso que no són ni tan segurs ni, bé, ni tan divertits com semblen. Tenen un aspecte lent, rarot i carregat de paciència, gairebé trist; i, amb tot, crec que poden arribar a rebel·lar-se. Si això arriba mai, més m’estimaria no ésser a la banda contrària.

—Exactament! —va dir en Pippin—. Sé el que vols dir. Pot haver-hi tanta diferència com la que hi pugui haver entre una vaca vella que seu i mastega tot rumiant i un toro que envesteix; i el canvi pot ser una cosa sobtada. Em pregunto si en Barbarbrat serà capaç d’eixorivir-los. Estic convençut que està disposat a intentar-ho. Però no els agrada gaire que els deixondeixin. Anit en Barbarbrat s’animà tot sol i després es tornà a apagar.

Els hòbbits van fer mitja volta. Les veus dels ents seguien pujant i baixant en llur conclave. El sol ara ja s’havia aixecat prou per clissar per damunt de l’alta tanca del clos: lluïa als cims dels bedolls i il·luminava la part nord de la clotada amb una llum grogosa i freda. Allí veieren una fonteta que resplendia. Van seguir caminant pel perímetre de la gran coma, al peu mateix dels arbres de fulla perenne. Era agradable de sentir una altra vegada l’herba fresca sota els peus i de no anar amb presses. Després baixaren fins al brollador d’aigua. En van beure una mica, una glopada clara, fresca i intensa, i s’assegueren en una pedra molsosa, contemplant les clapes del sol damunt l’herbei i les ombres dels núvols errabunds que creuaven pel terra del Clotobac. El murmuri dels ents no havia cessat. Aquell semblava un indret molt rar i remot, fora del seu món i distant de tot el que, fins aleshores, els havia esdevingut. Se sentiren inundats per un gran enyor de les cares i les veus dels seus companys, especialment les d’en Frodo i d’en Sam i la d’en Gambús.

Al capdavall es va fer una pausa al so de les veus èntiques; i, en alçar l’esguard, veieren que en Barbarbrat se’ls acostava i que venia acompanyat d’un altre ent.

—Ehem, huum, ja em teniu aquí altra vegada —va dir en Barbarbrat—. Comenceu a cansar-vos o a sentir-vos impacients? Ehem, eh? Bé, em temo que encara no hauríeu de despacientar-vos. Ara hem acabat la primera part; però encara haig de tornar a explicar coses a aquells que viuen a molta distància, molt, molt lluny d’Ísengard, i a aquells amb qui no he pogut connectar abans de l’Assemblent i, després de tot això, aleshores decidirem què cal fer. De tota manera, prendre una decisió, per als ents, no costa tant com repassar els fets i esdeveniments sobre els quals els cal decidir. Amb tot, no vull enganyar-vos, encara serem aquí força temps: molt probablement un parell de dies. I és per això que us he cercat un company. Té una casa èntica aquí a prop. El seu nom èlfic és Bregalad. Diu que ell ja ha pres la seva decisió i que no li cal seguir a l’Assemblent. Ehem, ehem, entre nosaltres és el que més s’acosta a un ent amb presses. Hauríeu d’anar de costat. A reveure! —i en Barbarbrat girà cua i els deixà.

En Bregalad va romandre una estoneta contemplant els hòbbits amb molta solemnitat; i aquests també l’esguardaven, preguntant-se quan donaria mostres d’algun símptoma d’«apressament». Era alt i semblava ésser un dels ents joves; la pell dels seus braços i cames era suau i brillant, els llavis eren rogencs i els cabells d’un gris verdós. Es podia vinclar i agitar com un arbrissó jove al vent. Finalment parlà i la seva veu, tot i que també ressonava, era més aguda i clara que la d’en Barbarbrat.

—Ha, ehem, amics, fem una passejadeta! —va dir—. Jo sóc en Bregalad, que en la vostra llengua vol dir Moixera-que-guilla. Però això, com podeu suposar, només és un sobrenom. M’anomenen així d’ençà que vaig contestar que sí a un ent més vell abans que acabés la seva pregunta. I, a més, bec de pressa i me’n vaig quan alguns encara s’estan remullant les barbes. Seguiu-me!

Abaixà dos braços ben conformats i va donar una mà de dits llargs a cada hòbbit. Durant tot el dia van passejar amb ell pels boscos, cantant i rient; perquè en Moixera-que-guilla reia sovint. Reia si veia sortir el sol des de darrere un núvol i reia si trobaven un rierol o una font: llavors s’aturava i s’hi remullava els peus i el cap; de vegades reia per algun so o pels mormols del vent als arbres. Cada cop que veia una moixera s’aturava una estoneta amb els braços ben oberts i cantava i es balancejava tot cantant.

Al vespre els va dur a la seva casa èntica: era simplement una pedra coberta de molsa, col·locada damunt uns munts de terra, sota un tossal verd. Hi havia moixeres que hi creixien al voltant, formant-hi un cercle, i hi havia aigua (com a totes les cases dels ents) en una fonteta que bombollejava des de la vorada. Van xerrar uns instants mentre el bosc s’anava enfosquint. No gaire lluny encara es distingien les veus de l’Assemblent; ara, però, semblaven més fondes i menys reposades i de tant en tant s’aixecava una veuarra amb una música aguda i veloç, mentre totes les altres s’apagaven. Al seu costat, però, en Bregalad els parlava amablement en llur llengua, gairebé amb un xiu-xiu; i així van saber que pertanyia als Pellcorfes i que el país on vivia havia estat devastat. Aquella semblà als hòbbits una raó més que suficient per explicar la seva «pressa», si més no en allò que feia referència als orcs.

—A casa meva hi havia moixeres —va dir en Bregalad, amb dolçor i tristesa—, moixeres que havien tret les arrels quan jo era un entellic, fa molts, moltíssims anys, en la pau del món. Les més antigues havien estat plantades pels ents per intentar de complaure les mullerents, però aquestes les contemplaren i van dir que sabien d’un lloc on hi havia flors més blanques i fruits més saborosos. I, tanmateix, en tota aquesta raça de la gent de la rosa, per a mi no hi ha cap altre arbre que sigui tan bell. I aquests arbres van créixer i créixer, fins que l’ombra que projectava cadascun fou com una sala verda i, a la tardor, les seves baies roges eren abundor, bellesa i meravella. Els ocells solien aplegar-s’hi. A mi m’agraden, els ocells, fins i tot quan fan piuladissa, i la moixera té tot el que vol i encara n’hi sobra. Però els ocells esdevingueren insuportables i cobejosos i picotejaven els arbres i llençaven els fruits per terra i no se’ls menjaven. I aleshores els orcs van aparèixer amb destrals i van talar els meus arbres. Jo vaig anar-hi i els vaig cridar pels seus noms llarguíssims, però ni es bellugaren, no em sentien ni responien: eren morts.


Oh, Orofarnë, Lassemista, Carnimírië!

Oh, bella moixera, que n’era, de blanca,

la florida dels teus cabells!

Oh, moixera meva, t’he vist lluir

els dies estiuencs, lluent de pell,

el fullam lleuger, suau i fresca la veu:

la corona que duies, orgullosa, al cap,

amb quina daurada vermellor no fulgia!

Oh, moixera morta, la teva cabellera

ara és seca i s’ha agrisat;

ha caigut la corona, la teva veu ha callat

per tots els dies, per sempre més!

Oh, Orofarnë, Lassemista, Carnimírië!



Els hòbbits van quedar adormits amb la música suau del cant d’en Bregalad, que semblava plànyer en tantes llengües la tala dels arbres que havia estimat.

L’endemà el van passar també en companyia d’en Bregalad, però no s’allunyaren gaire de la seva «casa». La major part del temps la van passar, callats, sota el recer del marge; el vent bufava més fred i els núvols eren més grisos i propers; el sol lluí poca estona i, al llunyedar, les veus dels ents seguien pujant i baixant de to a l’Assemblent, de vegades fortes i tronadores, d’altres baixetes i tristes, adés més ràpides, adés lentes i solemnials com un cant fúnebre. Arribà la segona nit i els ents encara seguien al seu conclave sota els nuvolats que corrien i els estels rampelluts.

I va néixer el tercer dia, ventós i lúgubre. Amb l’alba, les veus dels ents s’elevaren fins a fer una gran gatzara i després tornaren a apagar-se. A mesura que el matí anà avançant el vent va decaure i l’atmosfera esdevingué carregada i anhelant. Els hòbbits s’adonaren que, ara, en Bregalad escoltava amb molta atenció, tot i que, per a ells, des del fons del clot de la seva casa èntica, el so de l’Assemblent era molt feble.

Arribà la tarda, i el sol, en tombar cap a l’oest, en direcció a les muntanyes, envià els seus raigs llargs i grocs entre les esquerdes i fissures dels núvols. Tot d’una s’adonaren que tot havia quedat molt silenciós; tot el bosc es trobava en una mena de quietud a l’aguait. Naturalment, les veus dels ents havien parat. Què volia dir, allò? En Bregalad estava dempeus, rígid i tens, amb la mirada dirigida cap al nord, cap al Clotobac.

I aleshores, amb un gran espetec, arribà un crit sorollós: ra huum-ra! Els arbres s’estremiren i es vinclaren com si una ràfega els hagués enxampat. Es produí una altra pausa i llavors començà una música de marxa, com un redoblament solemne de timbal, i per damunt del redoblament i dels cops de tambor sorgien veus que cantaven molt alt i fort:


Venim, venim, redoblant el tambor:

ta-runda runda runda rom!



Els ents s’acostaven, cada cop més a prop, i la seva cançó era també, a cada moment, més intensa:


Venim, venim, amb corn i tambor:

ta-rūna rūna rūna rom!



En Bregalad agafà els hòbbits de terra i sortí a grans passes de casa seva.

No trigaren gaire a veure la filera que se’ls acostava: els ents es balancejaven amb grans passes, baixant pel coster cap a ells. En Barbarbrat obria la marxa i, al darrere, hi duia uns cinquanta seguidors, de dos en dos, que marcaven el pas amb els peus i seguien el compàs picant amb les mans als costats. A mesura que s’atansaven pogueren contemplar la lluïssor i l’espurneig dels seus ulls.

—Huum, hum! Aquí venim amb un terratrèmol, per fi venim! —els cridà en Barbarbrat quan s’adonà d’en Bregalad i els hòbbits—. Apa, sumeu-vos a l’Assemblent! Hem emprès la marxa! Marxem cap a Ísengard!

—A Ísengard! —van cridar els ents amb moltes veus.

—A Ísengard!


A Ísengard! Encara que sigui tancat i barrat

amb portes de pedra;

encara que sigui fort i molt dur,

fred com la roca i nu com l’os,

anem-hi, anem-hi, anem a la guerra,

per esberlar la pedra i trencar la porta;

perquè troncs i branques ara cremen

i rugeix el foc, anem a la guerra!

A la terra fosca amb el pas del destí,

el redoblar dels timbals, venim, venim;

a Ísengard venim amb el destí!

Amb el destí venim, venim amb el destí!



Així cantaven mentre es dirigien cap al sud.

En Bregalad, amb una brillantor als ulls, s’afegí a la filera, al costat d’en Barbarbrat. El vell ent agafà ara els hòbbits i se’ls col·locà damunt les espatlles, de manera que van cavalcar-hi, orgullosos, capdavanters d’aquella companyia cantaire, amb el cor bategant i la testa ben alta. Tot i que esperaven que, en algun moment, alguna cosa havia d’esdevenir-se, foren sorpresos pel canvi que s’havia produït en els ents. Ara els semblava una cosa tan sobtada com l’esclat d’una inundació que ha estat retinguda molt de temps per un dic.

—Comptat i debatut, els ents han acabat decidint-se prou de pressa, oi? —gosà dir en Pippin, un cop transcorregut algun temps, quan els càntics s’aturaren uns instants i només se sentia el colpejar de mans i peus.

—De pressa? —digué en Barbarbrat—. Humm! I tant, i tant. Més del que jo esperava. La veritat és que feia moltes edats que no els veia tan excitats. Als ents no ens agrada excitar-nos i mai no arribem a sortir-nos de polleguera llevat que els nostres arbres i les nostres vides estiguin en gran perill. I això no s’havia esdevingut en aquesta Forest des del temps de les guerres d’en Sàuron amb els Homes de la Mar. És la feineta dels orcs, la tala desenfrenada, ràrum, que ni tan sols no gaudeix de la mala excusa d’alimentar els focs, el que tant ens ha enutjat; i la traïdoria d’un veí, que ens hauria d’haver ajudat. Els màgics haurien de saber millor el que es fan: i ho saben. No hi ha cap maledicció prou forta en èlfic, en entesc, ni en les llengües dels homes, per a una traïció d’aquesta mena. Acabem amb en Sàruman!

—Creuen realment que esfondraran les portes d’Ísengard? —preguntà en Merry.

—Ho, ehem, bé, podríem, de debò! És possible que no tinguis idea de la nostra fortalesa, és possible. Però els ogres no són més que imitacions, estrafetes per l’Enemic durant la Gran Foscor com a burla per als ents, com els orcs ho eren per als elfs. Nosaltres som més forts que els ogres. Estem fets dels ossos de la terra. Podem trencar pedres com les trenquen les arrels dels arbres, però més de pressa, molt més de pressa, si hi posem els cinc sentits! Si no ens tallen ni ens destrueixen mitjançant foc o per art d’encantament podem estellar Ísengard fins a fer-ne bocins i esberlar-ne les murades fins a esmicolar-les.

—Però en Sàruman farà tots els possibles per aturar-los, oi que sí?

—Ehem, sí, ah, exactament. No me n’he oblidat. En realitat, fa molt que hi penso. Però, compreneu?, molts dels ents són més joves que jo, moltes vides d’arbre més joves. Ara estan tots decidits i només tenen el pensament en una cosa: esbotzar Ísengard. Però, d’aquí a no gaire, es tornaran a posar a rumiar; i aleshores es refredaran un xic, quan prenguem la nostra beguda del vespre. I quina set que tindrem! Ara, però, que caminin i que cantin! Tenim un llarg camí per endavant i encara ens quedarà temps per rumiar. Ja és alguna cosa haver emprès la marxa.

En Barbarbrat seguí el camí, bo i cantant amb els altres durant una estona. Un xic després, però, la seva veu s’apaivagà fins a esdevenir un murmuri i tornà a restar callat. En Pippin podia veure que el seu vell front era molt arrugat i ple de nusos. Quan, a la fi, alçà la vista, en Pippin va copsar una mirada trista als seus ulls, trista però no infeliç. Tenien una mena de llum, com si la flameta verda s’hagués submergit més encara als pous obscurs dels seus pensaments.

—Evidentment, és més que probable, amics meus —va dir lentament—, més que probable que ens estiguem dirigint al nostre fat: aquesta podria ser la darrera marxa dels ents. Però si ens quedéssim a casa, sense fer res, el fat, més tard o més d’hora, també vindria al nostre encontre. Aquesta és una idea que fa temps que va arrelant als nostres cors i aquesta és la raó per la qual ara ens hem posat en camí. No ha estat una decisió precipitada. Ara, si més no, la darrera marxa dels ents potser sigui digna de convertir-se en una cançó. Ai —sospirà—, potser puguem ajudar altres pobles abans de desaparèixer. De tota manera, he de confessar que m’hauria agradat veure realitzades les cançons sobre les mullerents. Hauria donat qualsevol cosa per tornar a veure la Fimbrèthil. Però, recordeu-ho, amics, les cançons, com els arbres, només fan fruit quan els toca i a la seva manera: i, de vegades, es marceixen inoportunament.

Els ents seguiren trescant a molt bon pas. Havien baixat cap a un replec molt llarg de la terra, que tirava cap al sud; i ara començaren a pujar, amunt, amunt, cap al cim de la serralada de ponent. Els boscos quedaren enrere i van trobar-se amb redols aïllats de bedolls i, després, amb els aguavessos pelats, on només creixien pins esprimatxats i escadussers. El sol es va pondre darrere el turó fosc que tenien al davant. Es va fer un crepuscle grisós.

En Pippin esguardà enrere. El nombre d’ents havia augmentat… o què era el que succeïa? On hauria hagut d’haver-hi els aiguavessos pelats i incerts que acabaven de creuar, li semblà veure boscos d’arbres. Però es movien! Era possible que els arbres de Fàngorn estiguessin desperts i que el bosc s’hagués posat dempeus, avançant pels serrats cap a la guerra? Es fregà els ulls bo i preguntant-se si la son i les ombres l’havien enganyat, però les grans formes grisenques es movien endavant, sense parar. A moltes branques hi havia un soroll com de vent. Els ents, ara, ja s’acostaven a la cresta de la carena i totes les cançons cessaren. Caigué la nit i tot s’omplí de silenci: no se sentia res, llevat del lleugeríssim estremiment de la terra sota els peus dels ents i una remoreta, l’ombra d’un xiuxiueig, com si caiguessin moltes fulles. Per fi van assolir el cim i contemplaren, al fons de tot, una fondalada negra: la gran afrau al confí de les muntanyes, ço és, Nan Curunir, la vall d’en Sàruman.

—La nit s’estén damunt Ísengard —va dir en Barbarbrat.





Capítol V

EL CAVALLER BLANC


—Estic glaçat fins al moll dels ossos —va dir en Guimli, bellugant els braços i picant de peus a terra. Per fi havia arribat el dia. A l’alba els companys s’havien preparat un esmorzaret com havien pogut; ara, sota la claror matinal que augmentava, es disposaven a escorcollar una altra vegada el terreny a la recerca d’indicis dels hòbbits.

—I no us oblideu del vell d’anit! —va fer en Guimli—. Em sentiria millor si pogués descobrir la petjada d’una bota.

—Us faria sentir millor? —va dir-li en Légolas.

—Sí, perquè un vell amb peus que deixen petjades potser no sigui altra cosa que allò que aparenta —va respondre el nan.

—És possible —digué l’elf—, però una bota prou pesant podria no deixar cap petjada, aquí: l’herba hi és molt alta i tofuda.

—No crec que això despisti un muntaner —va contestar en Guimli—. Amb una herbeta torta n’hi ha prou perquè l’Àragorn ho pugui llegir. Tot i que no espero que trobi rastres de cap mena. El que vam veure anit era el fantasma maligne d’en Sàruman. N’estic ben convençut, fins i tot a la llum del dia. És possible que, fins i tot ara, la seva mirada continuï clavada en nosaltres des de Fàngorn.

—Molt probable —va dir l’Àragorn—, però no n’acabo d’estar segur. Estic pensant en els cavalls. Anit vau dir, Guimli, que havien fugit espantats, però no ho crec. Que els vau sentir, Légolas? Us feren la impressió de ser bèsties aterrides?

—No —va dir en Légolas—. Els vaig sentir molt bé. De no haver estat per l’obscuritat i pels nostres propis temors, hauria dit que eren animals que s’esveraven per alguna cosa inesperada i feliç. Parlaven com els cavalls quan es topen amb un amic que fa molt de temps que no han vist.

—Això és el que em semblà a mi —va dir l’Àragorn—, però no puc desentrellar l’endevinalla, llevat que tornin. Apa! Es fa de dia molt de pressa. Busquem primer i ja resoldrem després les endevinalles! Hauríem de començar aquí, prop del nostre lloc d’acampada, escorcollant amb molta cura els voltants i després tirant pel coster amunt, cap al bosc. La nostra comesa és trobar els hòbbits, pensem el que pensem del nostre visitant d’anit. Si, per algun casual, van arribar a escapar-se, s’haurien d’haver amagat entre els arbres, perquè altrament els haurien vist. Si no trobem res entre aquí i el llindar del bosc, aleshores farem un darrer escorcoll al camp de batalla i entre les cendres. Però allí crec que hi tenim poques esperances: els genets de Ròhan van fer la seva feina massa bé.

Durant algun temps els tres companys van examinar i regirar el terra. L’arbre romania entristit per sobre seu, amb les fulles seques que ara li penjaven, inermes i entrexocant-se les unes amb les altres sota el vent glaçat de l’est. L’Àragorn se’n separà a poc a poc. Arribà a les cendres de la foguera de vigilància, prop del marge del riu i, aleshores, es posà a resseguir el camí, enrere, vers el turonet on havia estat lliurada la batalla. Tot d’una s’ajupí i acotà la cara fins gairebé tocar l’herba. Després cridà els altres. Tots dos hi anaren a corre-cuita.

—Aquí, per fi, tenim notícies! —va dir l’Àragorn. I alçà una fulla trencada perquè la veiessin. Una fulla grossa i pàl·lida d’un to daurat, que ja es marcia i agafava un to castany—. Això és una fulla de màl·lorn de Lórien i hi queden algunes engrunes de no res i, a l’herba, n’hi ha unes poques més. I, guaiteu, aquí hi ha uns trossos de corda tallada!

—I aquí el punyal amb què les van tallar! —va dir en Guimli. I s’ajupí i va treure d’uns matolls, on l’havia enfonyat alguna petjada potent, una fulla de punyal curta i oscada. L’empunyadura en què havia estat muntada era al costat—. Era una arma d’orc —va dir, tot sostenint-la cautelosament i mirant amb malfiança l’empunyadura cisellada: tenia la forma d’un cap horrible amb ulls esbiaixats i boca impúdica.

—Molt bé, aquesta em sembla l’endevinalla més sorprenent de totes les que hem trobat! —exclamà en Légolas—. Un presoner que va lligat s’escapa dels orcs i dels genets que els envoltaven. Després s’atura, quan encara és a camp obert, i es talla els lligams amb el punyal d’un orc. Però, com i per què? Perquè, si tenia les cames lligades, com s’ho va fer per caminar? I, si tenia lligats els braços, com es va tallar els lligams amb el punyal? I, si no estava lligat de mans ni de peus, per què va tallar les cordes? Devia estar tan satisfet amb la seva habilitat que aleshores va asseure’s i menjà tranquil·lament una mica de pa-de-camí! Això, si més no, indica a bastament que havia de ser un hòbbit, no ens calia la fulla de màl·lorn. Després d’això, suposo, devia convertir els seus braços en ales i devia sortir volant i cantant fins als arbres. No serà pas massa difícil trobar-lo: però ens caldria tenir ales també!

—Que aquí hi ha hagut alguna cosa de màgia, és segur —va dir en Guimli—. Què hi feia anit aquell vell? Què me’n dieu, Àragorn, de la deducció d’en Légolas? La podeu millorar?

—Potser sí —va fer l’Àragorn, somrient—. Hi ha alguns altres indicis ben a prop que no heu tingut en consideració. Accepto que el presoner era un hòbbit i que devia tenir les cames o les mans lliures abans d’arribar aquí. Crec que devien ser les mans, perquè llavors l’endevinalla és més senzilla i també perquè, tal com jo llegeixo tots aquests indicis, va ser dut fins en aquest punt per un orc. Aquí hi va haver sang, a poques passes, i és sang d’orc. Hi ha petjades molt fondes de cavall per tota aquesta zona i senyals que alguna cosa molt pesada hi fou arrossegada. L’orc fou mort pels genets i després el seu cos fou dut fins a la pira. Però el hòbbit no fou vist: no era «a camp obert», perquè era de nit i encara duia la seva capa èlfica. Estava exhaust i mort de fam i no ens ha de sorprendre que, un cop s’hagués tallat els lligams amb el punyal del seu enemic caigut, la primera cosa que fes, abans d’allunyar-se, fos descansar i menjar una mica. Però és reconfortant de saber que duia una mica de lembas a la butxaca, tot i haver fugit sense cap armament ni motxilla; això, potser, sigui típic d’un hòbbit. I dic un, encara que confio que tant en Merry com en Pippin eren aquí junts. De tota manera, no hi ha res que ho demostri amb certesa.

—I de quina manera suposeu que els nostres amics aconseguiren tenir una mà lliure? —li preguntà en Guimli.

—No sé pas com es podia produir —va respondre l’Àragorn—. Ni tampoc sé per què un orc se’ls enduia. No crec que fos per ajudar-los a escapar-se, d’això en podem estar segurs. No, més aviat crec que ara començo a entendre una cosa que m’ha desorientat des del principi: per què, quan va caure en Bóromir, s’acontentaren els orcs amb la captura d’en Merry i d’en Pippin? No van sortir a buscar la resta de la Germandat ni atacaren el campament; el que van fer fou fugir ben de pressa cap a Ísengard. Suposaven, potser, que havien capturat el Portador de l’Anell i el seu fidel company? No ho crec pas. Els seus amos no haurien gosat donar als orcs unes ordres tan planeres, encara que haguessin tingut aquesta certesa; no els haurien dit res, a les clares, de l’Anell: no són servidors en qui confiar, els orcs. Però crec que els orcs havien rebut ordres de capturar hòbbits, vius i a qualsevol preu. Algun orc efectuà un intent d’escapolir-se amb els presoners abans de la batalla. Traïció, potser, cosa no gens estranya en aquesta gentussa; algun orc gros i decidit potser intentà d’escapar-se tot sol, enduent-se’n el botí per als seus propis fins. Això és el que en dedueixo. Potser es pot reconstruir d’una altra manera. Hi ha una cosa, emperò, que podem donar per segura: almenys un dels nostres amics s’ha escapat. El nostre deure és trobar-lo i ajudar-lo abans de tornar a Ròhan. No ens hem d’acovardir davant Fàngorn, ja que fou la necessitat la que obligà el nostre company a entrar-hi.

—No sé pas què és el que més m’intimida: si Fàngorn o la idea del llarg camí a peu per tot Ròhan —va dir en Guimli.

—Anem, doncs, cap al bosc —digué l’Àragorn.

L’Àragorn no trigà gaire a descobrir nous senyals. En un indret, prop de la riba del Rieradent, trobà unes petjades: petjades de hòbbits, però massa superficials per poder-ne deduir gran cosa. Després, altre cop, sota la capçada d’un gran arbre, al llindar mateix del bosc, hi descobriren més petjades. El terra era sec i pelat i no revelà gran cosa.

—Aquí almenys un hòbbit va aturar-se per mirar enrere durant una estona; i després va fer mitja volta i s’endinsà al bosc —va dir l’Àragorn.

—En aquest cas, nosaltres també l’haurem de seguir —va dir en Guimli—. Però no m’agrada gaire l’aspecte d’aquest bosc de Fàngorn; i ja ens ho van prevenir. M’hauria estimat més que aquesta persecució ens hagués dut en algun altre lloc.

—Jo no crec que el bosc tingui mal aspecte, diguin el que diguin les contalles —va dir en Légolas. Ara es trobava al llindar mateix del bosc, ajupit endavant, com si escoltés, amb els ulls fits en les ombres—. No, no és dolent; i si hi ha alguna dolenteria és molt lluny d’aquí. Només capto ecos molt remots de llocs obscurs on els cors dels arbres són tenebrosos. Per aquí prop no hi ha cap malícia, però si vigilància i rancúnia.

—Bé, no té cap raó per estar enutjat amb mi —va fer en Guimli—. Jo no li he fet res de dolent.

—És cert —replicà en Légolas—. Però això no vol dir que no hagi patit grans danys. A dins, s’hi està produint alguna cosa o és a punt de produir-s’hi. No noteu la tensió? Em talla l’alè.

—Jo noto que l’aire és enrarit —va dir el nan—. Aquest bosc és més lleuger que el Bosc Llobregós, però és una mica florit i tronat.

—És vell, molt vell —va dir l’elf—, tan vell que gairebé em torno a sentir jove, com no me n’havia sentit d’ençà que em vaig posar en camí amb vosaltres. És vell i curull de records. Hi hauria pogut ser feliç, aquí, si hi hagués vingut en dies de pau.

—No em sorprendria gens —remugà en Guimli—. De tota manera vós sou un elf boscà, per més que qualsevol casta d’elfs sempre és una cosa rara. Però em tranquil·litzeu. Allà on vós aneu, jo també hi aniré. Però tingueu l’arc preparat a la mà i jo mantindré la destral a punt al cinturó. No pas per emprar-la amb els arbres —afegí a corre-cuita, esguardant l’arbre sota el qual es trobaven—. No vull tornar-me a trobar aquell vell estant desprevingut i sense un argument a l’abast de la mà, això és tot. Apa, som-hi!



Amb aquests mots els tres caçadors s’endinsaren al bosc de Fàngorn. En Légolas i en Guimli deixaren que l’Àragorn seguís el rastre. Però era poc el que podia veure. El terra del bosc era sec i cobert per una catifa de fullaraca; suposant, però, que els fugitius haguessin seguit un curs pròxim a l’aigua, l’Àragorn retornava sovint a les ribes del riu. I així fou com trobà l’indret en què en Merry i en Pippin havien begut i s’havien banyat els peus. Allí tots tres van poder veure palesament les petjades dels dos hòbbits, les unes un xic més petites que les altres.

—Aquestes sí que són bones notícies —digué l’Àragorn—. Però aquests senyals són de fa dos dies. I sembla com si, en aquest punt, els hòbbits haguessin abandonat la vora del riu.

—Aleshores, què podem fer? —preguntà en Guimli—. No els podem seguir per tota la immensitat de Fàngorn. Hem vingut mal preparats. Si no els trobem aviat, no els servirem de res, com no sigui per asseure’ns al seu costat i demostrar-los la nostra amistat morint-hi de fam.

—Si això fos realment l’única cosa que poguéssim fer, això fóra el que faríem —va dir l’Àragorn—. Endavant.

Al capdavall arribaren a la fi abrupta i espadada del turó d’en Barbarbrat i esguardaren aquella paret de roca amb els graons barroers que conduïen fins a la lleixa superior. El sol penetrava a través dels núvols, que creuaven molt veloços els seus raigs, i el bosc, ara, semblava menys grisenc i temible.

—Pugem-hi i donarem una bona ullada per aquests volts! —suggerí en Légolas—. Encara noto que em manca una mica d’aire. M’agradaria tastar l’aire més lliure durant una estoneta.

Els tres companys s’enfilaren amunt. L’Àragorn tancava la marxa i es movia lentament: escrutava amb atenció els graons i les plataformes.

—Estic pràcticament convençut que els hòbbits van pujar aquí —digué—. Però hi ha d’altres senyals, senyals molt estranys, que no comprenc. Em pregunto si des d’aquesta lleixa podrem veure alguna cosa que ens ajudi a endevinar per quin camí van seguir a continuació.

Va posar-se dret i atalaià l’horitzó, però no veié res que els fos útil. La lleixa mirava al sud i a l’est; però el panorama només quedava obert cap a la banda de l’est. D’aquell costat podia veure les puntes dels arbres que baixaven en fileres cap a la plana des d’on havien pujat.

—Hem fet un llarg camí —va dir en Légolas—. Podríem haver arribat aquí tots plegats i sense tants de perills si haguéssim abandonat el Gran Riu al segon o tercer dia i haguéssim tombat cap a l’oest. És difícil de preveure a on duu el camí abans d’arribar-ne al final.

—Però no volíem venir pas a Fàngorn —va comentar en Guimli.

—No, però ja hi som… I ben enxampats a la xarxa —va dir en Légolas—. Mireu!

—Que mirem què? —va dir en Guimli.

—Allí, als arbres.

—On? Jo no tinc mirada èlfica.

—Silenci! Parleu més baixet! Fixeu-vos! —va dir en Légolas, assenyalant—. A baix de tot, al bosc, allà, pel mateix camí per on acabem de pujar. És ell. No el podeu veure, que passa d’arbre en arbre?

—Ara el veig, ara el veig! —xiuxiuejà en Guimli—. Guaiteu, Àragorn! No us ho havia dit? Allà hi ha el vell. Tot ell amb parracs bruts i grisosos: aquesta és la raó per la qual no el podia veure al principi.

L’Àragorn esguardà i destrià una figura encorbada que es movia lentament. No era gaire lluny. Semblava un captaire vell, de caminar cansat, recolzat en un bastó primitiu. Duia el cap cot i no mirava vers ells. En altres terres l’haurien saludat amb mots amables, però ara van restar callats, cadascú afectat per una rara tensió: alguna cosa s’apropava que contenia un poder ocult… o una amenaça.

En Guimli el fità una estona amb ulls com taronges, a mesura que la figura s’acostava més i més. Després, tot d’una, incapaç de contenir-se per més temps, esclatà:

—L’arc, Légolas! Carregueu-lo! Tingueu-lo a punt! És en Sàruman. No deixeu que parli o ens farà un encanteri! Dispareu-li abans!

En Légolas agafà l’arc i el tibà, lentament, com si una altra voluntat l’en privés. Sostenia una fletxa penjant a la mà, però no la va dur a la corda. L’Àragorn seguia callat i el seu rostre era alerta i concentrat.

—Per què espereu? Què és el que us ocorre? —xiuxiuejà amb urgència en Guimli.

—En Légolas té raó —va dir l’Àragorn, baixet—. No hem de disparar contra un vell d’aquesta manera, mentre està desprevingut i sense que ens hagi fet res, siguin quins siguin els nostres dubtes i les nostres temences. Observeu i espereu!

En aquell precís instant el vell apressà el pas i arribà amb una rapidesa sorprenent al peu de la paret de roca. Després, de sobte, mirà amunt, mentre ells romanien immòbils, mirant avall. No se sentia cap soroll.

No li podien veure la cara, perquè duia una caputxa i, al damunt, un barret d’ala ampla, de manera que els seus trets quedaven ocults per les ombres, llevat de la punta del nas i de la barba grisa. A l’Àragorn, però, li semblà distingir el llambreig d’uns ulls amables i brillants al fons de les ombres d’aquelles celles sota la caputxa.

A la fi el vell trencà el silenci.

—És bo de trobar-vos, amics —va dir amb veu suau—. Desitjo parlar amb vosaltres. Voleu baixar o he de pujar jo? —i, sense esperar una resposta, començà l’ascensió.

—Ara! —va dir en Guimli—. Atureu-lo, Légolas!

—Que no acabo de dir que volia parlar amb vosaltres? —va dir el vell—. Deixeu estar l’arc, mestre elf!

L’arc i la fletxa van caure de les mans d’en Légolas i els braços li quedaren penjant als costats.

—I vós, mestre nan, si us plau, traieu la mà del mànec de la destral fins que arribi a dalt! No els haureu de menester, aquesta mena d’arguments.

En Guimli se sobresaltà i restà de pedra, atònit, mentre el vell anava pujant aquells graons barroers amb l’agilitat d’un isard. Tot el cansament semblava haver-lo abandonat. Quan saltà finalment a la lleixa, hi havia un espurneig, massa breu per estar-ne segur, un ràpid espurneig blanc, com si alguna vestimenta oculta pels parracs grisosos s’hagués revelat un instant. La inspiració de l’alenar d’en Guimli se sentia, en aquell silenci, com un profund esbufec.

—És bo de trobar-vos, torno a repetir! —va dir el vell, tot atansant-s’hi. Quan ja només era a uns pocs peus de distància, es dreçà, bo i ajudant-se amb la vara que duia, el cap tirat endavant, fitant des de sota la caputxa—. Es pot saber què hi feu, per aquests topants? Un elf, un home i un nan, tots tres vestits a la manera èlfica. De segur que, darrere tot això, hi ha alguna història que paga la pena d’escoltar. No són coses que hom vegi sovint, per aquests verals.

—Parleu com si coneguéssiu bé el bosc de Fàngorn —va dir l’Àragorn—. Vaig errat?

—Més aviat sí —va dir el vell—, això requeriria l’estudi de moltes vides. Però hi vinc de tant en tant.

—Podríem saber el vostre nom i escoltar després allò que ens voleu dir? —li demanà l’Àragorn—. El matí avança i tenim una comesa que no pot esperar.

—Pel que fa a allò que volia dir, ja ho he dit: què hi feu per aquests topants i quina història em podeu donar de vosaltres mateixos? Pel que fa al meu nom! —i es va interrompre, amb una rialla llarga i suau. L’Àragorn, davant aquell so, sentí un calfred que l’estremia, una mena d’emoció rara i freda; i, nogensmenys, no era temença ni terror allò que sentia, més aviat era com un mos sobtat d’un aire més pur o la bufetada d’una pluja freda que desperta aquell que tenia somnis intranquils.

—El meu nom! —va repetir el vell—. Encara no l’heu endevinat? Em penso que l’heu sentit anteriorment. Sí, sí que l’heu sentit. Però, apa, expliqueu-me ara la vostra història.

Els tres companys van quedar callats i no respongueren res.

—N’hi hauria alguns que començarien a tenir dubtes sobre si la vostra és una comesa que pugui ser explicada —va dir el vell—. Per sort, jo en sé alguna cosa. Esteu seguint el rastre de dos hòbbits jovenets, em penso. Sí, hòbbits. No poseu aquests ulls com si fos la primera vegada que sentiu aquest nom estrany. L’heu sentit abans i jo també. Bé, van enfilar-se aquí dalt abans d’ahir; i s’hi van trobar algú que no esperaven. Us tranquil·litza, això? I ara us agradaria saber on els van dur? Bé, bé, potser jo us en puc donar algunes notícies. Però, què hi fem drets? Seiem, que estarem més còmodes.

El vell féu mitja volta i s’ajupí cap a un munt de pedres esllavissades, al peu de l’espadat que tenien darrere. Immediatament, com si hagués estat aixecat un encanteri, els altres es relaxaren i es van moure. La mà d’en Guimli es dirigí tot d’una al mànec de la destral. L’Àragorn va desembeinar l’espasa. I en Légolas engrapà l’arc.

El vell no en va fer cap mena de cas i s’inclinà i va asseure’s en una llosa baixa. Llavors la seva capa grisa s’obrí i s’adonaren, sense cap mena de dubte, que, a sota, anava tot vestit de blanc.

—Sàruman! —cridà en Guimli, saltant cap a ell amb la destral a la mà—. Parla! Digues on has amagat els nostres amics! Què els has fet? Parla o et faré un bony al barret que no tindràs manera de treure-te’l per més màgic que siguis!

El vell resultà massa veloç per a ell. S’alçà de cop i saltà al capdamunt d’una gran roca. I hi va romandre, com si de sobte s’hagués fet molt més alt, alzinant-se per damunt seu. Va desfer-se la caputxa i els parracs grisos i ho va llençar tot. Els seus abillaments blancs resplendien. Enlairà la vara i la destral d’en Guimli li fugí del puny i va caure a terra amb un so metàl·lic. L’espasa de l’Àragorn, rígida a la seva mà immòbil, centellejà amb un foc inesperat. En Légolas deixà escapar un gran crit i disparà una fletxa que sortí amunt, enlaire, i es perdé amb un centelleig de flama.

—Mithràndir! —exclamà—. Mithràndir!

—És bo de trobar-vos, us ho torno a repetir, Légolas! —va dir el vell.

Tots l’esguardaren, bocabadats. Tenia els cabells blancs, com la neu sota el sol lluent; el seu vestit era d’un blanc resplendent; sota les celles espesses, els ulls li llambrejaven, intensos com els raigs del sol; tenia poder a la mà. Sorpresa, alegria i temor els mantingueren dempeus, sense cap paraula a dir.

A la fi, l’Àragorn es va moure.

—Gàndalf! —va dir—. Més enllà de tota esperança, torneu a nosaltres en moments de necessitat! Quina mena de vel m’ennuvolava la vista? Gàndalf!

En Guimli no va dir res, però va caure de genolls i es tapà els ulls.

—Gàndalf! —repetí el vell, com si recordés, en alguna memòria llunyana, un mot que havia caigut en desús feia molt de temps—. Efectivament, aquest era el meu nom. Jo era en Gàndalf.

Baixà de la roca i, agafant altre cop la capa grisa, s’hi embolcallà: semblà com si el sol, que havia estat brillant, hagués tornat a amagar-se rere un núvol.

—Sí, encara podeu seguir anomenant-me Gàndalf —va dir, i la veu era la veu del seu antic amic i guia—. Aixequeu-vos, el meu bon Guimli! No teniu res de què penedir-vos i no m’heu causat cap dany. A més, amics, cap de vosaltres no té cap arma que em pugui ferir. Alegreu-vos-en! Tornem a trobar-nos. Quan canvia la marea. S’acosta una gran tempesta, però la marea ha canviat.

I col·locà la seva mà damunt el cap d’en Guimli i el nan aixecà l’esguard i, tot d’una, esclafí a riure.

—Gàndalf! —va dir—. Però si aneu tot vestit de blanc!

—Sí, ara sóc blanc —va dir en Gàndalf—. I, certament, gairebé es podria dir que sóc en Sàruman, en Sàruman tal i com aquest hauria hagut d’ésser. Però ara, vinga, conteu-me alguna cosa de vosaltres! Jo he passat a través del foc i de les aigües profundes, d’ençà que ens separàrem. He oblidat molt de tot allò que pensava saber i he tornat a aprendre molt de tot allò que havia oblidat. Puc veure moltes coses molt allunyades, però moltes que són a tocar no les veig. Expliqueu-me alguna cosa de vosaltres!

—Què voleu saber? —va dir l’Àragorn—. Tot el que s’ha esdevingut d’ençà que ens separàrem al pont fóra un relat molt llarg. No ens voleu donar, d’entrada, notícies dels hòbbits? Els heu trobats? Estan bé?

—No, no els he trobat —va dir en Gàndalf—. Hi havia tenebres damunt les valls d’Emyn Muil i desconeixia llur captivitat fins que l’àguila me n’assabentà.

—L’àguila! —va dir en Légolas—. L’he vista molt amunt i distant: la darrera vegada fou fa tres dies, sobre Emyn Muil.

—Sí —va dir en Gàndalf—, era Gwàihir, el Senyor dels Vents, l’àguila que em rescatà d’Òrthanc. La vaig enviar per endavant perquè atalaiés el Riu i recollís informació. Té una vista penetrant, però no pot veure tot el que passa sota els arbres o els turons. Ha vist algunes coses i, jo mateix, n’he vist d’altres. L’Anell, ara, és més enllà del meu possible ajut o del de qualsevol de la Germandat que va sortir de Rivendell. Va estar a punt de ser revelat a l’Enemic, però aconseguí escapar-se’n. Jo hi vaig tenir quelcom a veure, perquè vaig seure en un lloc molt encimat i vaig lluitar amb la Torre Fosca; i l’Ombra va passar. Però en vaig quedar cansat, molt cansat; i he caminat molt de temps sumit en foscos pensaments.

—De manera que teniu notícies d’en Frodo! —digué en Guimli—. Com li van les coses?

—No ho puc dir. Fou salvat d’un gran perill, però encara en té molts al davant. Decidí d’anar sol a Mórdor i es posà en camí: això és tot el que puc dir.

—Sol no —puntualitzà en Légolas—. Creiem que en Sam va anar amb ell.

—De debò? —exclamà en Gàndalf, i els seus ulls s’il·luminaren i un somriure aparegué al seu rostre—. Ho dieu de debò? Això sí que és una notícia, tot i que no em sorprèn. Bé! Molt bé! Em traieu un pes del damunt. M’heu d’explicar més coses. Apa, seieu al meu costat i expliqueu-me la història del vostre viatge.

Els tres companys van seure a terra, als seus peus, i l’Àragorn inicià la narració. Durant molta estona en Gàndalf no va dir res i no féu cap pregunta. Tenia els ulls closos i les mans estirades damunt els genolls. Al capdavall, quan l’Àragorn parlà de la mort d’en Bóromir i del seu darrer viatge pel Gran Riu avall, el vell sospirà.

—Àragorn, amic meu, no has dit tot el que saps o endevines —va dir pausadament—. Pobre Bóromir! No podia veure què li havia ocorregut. Va ser una prova massa dura per a un home com ell: guerrer i senyor entre els homes. Na Galàdriel em va dir que estava en perill. Però a la fi se n’escapà. Me n’alegro. No ha estat inútil que els hòbbits joves vinguessin amb nosaltres, encara que només hagués estat per en Bóromir. Aquest, però, no és l’únic paper que hi jugaran. Van ésser duts fins aquí, a Fàngorn, i la seva arribada ha estat com la caiguda de pedretes que desencadenen una allau a les muntanyes. Mentre som aquí, xerrant, ja en sento els primers espetecs. A en Sàruman li valdrà més que no el sorprenguin lluny de casa, quan el dic rebenti!

—Hi ha una cosa en la qual no heu canviat gens, estimat amic —va dir l’Àragorn—. Seguiu parlant amb endevinalles.

—Què? Amb endevinalles? —va dir en Gàndalf—. I ca! És que estava pensant en veu alta. És un costum dels vells: elegeixen per parlar-hi la persona més assenyada d’entre els presents; les llargues explicacions que els joves necessiten acaben per cansar —i va riure, però el so ara semblava càlid i amable com la brillantor del sol.

—Doncs jo ja no sóc jove, ni tan sols segons els comptes dels homes de les Cases Antigues —va dir-li l’Àragorn—. No em voleu obrir el vostre pensament d’una manera més entenedora?

—I què vols que digui? —respongué en Gàndalf, i s’aturà un moment, pensarós—. De manera resumida, així és com jo veig, ara, les coses, si és que vols tenir un trosset del meu magí de la manera més entenedora possible. L’Enemic, naturalment, fa molt de temps que sap que l’Anell és en camí i que el duu un hòbbit. Ara coneix els integrants de la Companyia que va sortir de Rivendell i la raça de cadascun. Però encara no entén clarament quina és la nostra intenció. Suposa que anem tots plegats a Minas Tirith, ja que això és el que ell hauria fet en lloc nostre. I, segons la seva visió, això hauria estat un cop molt dur contra el seu poder. Evidentment té molta por, perquè no sap quin ésser poderós pot aparèixer de cop i volta, usant l’Anell i assaltant-lo amb guerres, cercant d’enderrocar-lo i d’ocupar el seu lloc. Que nosaltres vulguem enderrocar-lo sense substituir-lo per ningú és una mena de pensament que el seu magí no pot concebre. I que intentem destruir el mateix Anell encara no ha entrat ni en el més tenebrós dels seus somnis. I és en això, sens dubte, on veureu que rau la nostra bona fortuna i la nostra esperança. Perquè, en imaginar-se la guerra, ha de desencadenar-la, perquè considera que no pot perdre el temps; ja que qui dóna el primer cop, si el dóna amb prou força, pot ser que no necessiti colpejar per segona vegada. De manera que, les forces que ha estat preparant durant molt de temps, les està posant ja en moviment, abans del que pretenia. Saviesa arrauxada: perquè si hagués usat tot el seu poder per defensar Mórdor, de manera que ningú no hi pogués entrar, i hagués dedicat tota la seva astúcia a la persecució de l’Anell, llavors certament l’esperança s’hauria esvanit: ni l’Anell ni el portador haurien pogut eludir-lo per molt de temps. Però ara la seva mirada esguarda les terres forasteres amb més atenció que no pas les que té properes; i principalment mira cap a Minas Tirith. Molt aviat la seva força hi caurà al damunt com una tempesta.

»Perquè ara ja sap que els missatgers que envià per acabar amb la Companyia han tornat a fracassar. No han trobat l’Anell. Ni han aconseguit capturar cap mena de hòbbit com a hostatge. Només que haguessin aconseguit això, per a nosaltres ja hauria estat un cop molt dur i fins podria haver resultat fatídic. No cal, però, que entristim els nostres cors imaginant les tortures a què llur amable lleialtat hauria estat sotmesa a la Torre Fosca. Perquè, fins ara, l’Enemic ha fracassat. Gràcies a en Sàruman.

—Així, doncs, en Sàruman no és un traïdor? —preguntà en Guimli.

—I tant —va dir en Gàndalf—. Doblement. I no us estranya? Res del que hem suportat darrerament ha semblat tan fatal com la traïció d’Ísengard. Fins i tot considerat com a senyor i capità, en Sàruman ha esdevingut una força de primera. Amenaça els homes de Ròhan i n’allunya l’ajut de Minas Tirith, al moment precís en què el cop principal s’acosta des de l’est. Ara bé, una arma traïdorenca sempre és un perill per a la mà que la manega. En Sàruman també tenia al magí de fer-se amb l’Anell, per a si mateix o, almenys, per reduir alguns hòbbits als seus designis malvats. De manera que els nostres enemics han contribuït conjuntament a fer que en Merry i en Pippin arribessin, amb una velocitat prodigiosa, i en un tancar i obrir d’ulls, a Fàngorn, a on, d’altra manera, mai no haurien vingut!

»I, a més, s’han creat una sèrie de dubtes nous que pertorben llurs plans. A Mórdor no arribaran notícies de la batalla, gràcies als genets de Ròhan, però el Senyor Fosc sap que dos hòbbits foren capturats a l’Emyn Muil i que foren duts cap a Ísengard contra la voluntat dels seus propis servidors. Ara, doncs, ha de témer Ísengard i no sols Minas Tirith. Si Minas Tirith cau, en Sàruman tindrà mala peça al teler.

—És una llàstima que els nostres amics hi estiguin ficats al mig —va dir en Guimli—. Si no hi hagués cap país entre Ísengard i Mórdor es podrien picar les crestes mentre nosaltres ens els miràvem i esperàvem.

—El vencedor en sortiria més fort del que cap dels dos ho és ara, i lliure de dubtes —va dir en Gàndalf—. Ísengard, però, no pot enfrontar-se a Mórdor, llevat que en Sàruman, abans, obtingui l’Anell. I això, ara, no ho aconseguirà mai. Encara no sap el perill que corre. Hi ha moltes coses que encara no sap. Tenia tantes ganes d’enxampar la seva presa que no podia esperar-se a casa i sortí a trobar i a espiar els seus missatgers. Però, per una vegada, hi arribà massa tard i la batalla ja havia acabat i ell no hi podia fer res quan arribà en aquells indrets. No hi va restar gaire temps. Li esguardo la ment i n’he vist els dubtes. No sap gaire cosa del bosc. Creu que els genets van matar i cremar tot el que hi havia al camp de batalla; però no sap si els orcs duien presoners o no. I desconeix les baralles entre els seus servidors i els orcs de Mórdor; ni sap res del Missatger Alat.

—El Missatger Alat! —exclamà en Légolas—. Li vaig disparar amb l’arc de la Senyora Galàdriel damunt Sarn Gebir i el vaig abatre. Ens omplí a tots de terror. Quina mena de nou terror és?

—Un terror que no podeu matar amb fletxes —va dir en Gàndalf—. Només vau matar-li el corser. I era un bon corser; però el Genet fou posat de seguida en un altre corser. Perquè era un Nazgûl, un dels Nou, que ara cavalquen en corsers alats. Aviat llur terror cobrirà amb la seva ombra els darrers exèrcits dels nostres amics, tapant el sol. Però encara no els ha estat permès de creuar el Riu i en Sàruman desconeix aquesta nova forma que ha estat atorgada als Espectres de l’Anell. La seva ment segueix estant concentrada en l’Anell. Era present a la batalla? El van trobar? I si en Théoden, el Senyor de la Marca, se’l troba i s’adona del seu poder? Aquest és el perill que hi veu i ha tornat a corre-cuita a Ísengard per doblar i triplicar el seu assalt contra Ròhan. I, durant tot el temps, continua tenint un altre perill, ben a prop, que no sap veure, tan ocupat com està amb els seus pensaments vehements. S’ha oblidat d’en Barbarbrat.

—Ara seguiu parlant per a vós mateix —va dir l’Àragorn amb un somriure—. Jo no conec cap Barbarbrat. Però havia suposat una part de la doble traïdoria d’en Sàruman; amb tot, encara no veig de quina manera l’arribada de dos hòbbits a Fàngorn pot haver estat útil, com no sigui perquè nosaltres els empaitéssim tan llargament com inútilment.

—Espereu un moment! —va dir en Guimli—. Primer hi ha una altra cosa que m’agradaria saber. Vàreu ser vós, Gàndalf, o en Sàruman, aquell que veiérem anit?

—A mi segur que no em vau veure —va respondre en Gàndalf—, per tant he de suposar que vau veure en Sàruman. La veritat és que ens assemblem tant que el vostre desig de causar-me un bony irreparable al barret mereix ser excusat.

—Molt bé, molt bé! —va fer en Guimli—. M’alegra que no fóssiu vos.

En Gàndalf tornà a riure.

—Teniu raó, bon nan —va dir—. És una tranquil·litat saber que no ens equivoquem sempre. Pregunteu-m’ho a mi! Però, per descomptat, no us penso pas culpar per la rebuda que m’heu dispensat. Com ho podria fer havent aconsellat als meus amics, com sovint he fet, que sospitessin fins i tot de les seves mans quan tenen tractes amb l’Enemic? Beneït sigueu, Guimli, fill de Gloin! Potser algun dia ens veureu tots dos junts i aleshores podreu judicar les diferències entre nosaltres dos!

—Però… i els hòbbits? —va interrompre’l en Légolas—. Hem arribat tan lluny buscant-los i sembla que vós sabeu on paren. On són?

—Amb en Barbarbrat i els ents —va respondre en Gàndalf.

—Els ents! —proferí l’Àragorn—. Aleshores són veritat les velles llegendes sobre els habitants de les pregoneses dels boscos i els pastors gegantins d’arbres? Encara hi queden ents, al món? Creia que eren només un record dels dies antics, si és que mai havien estat quelcom més que una llegenda de Ròhan.

—Una llegenda de Ròhan! —protestà en Légolas—. De cap manera, tots els elfs de les Terres Salvatges han cantat cançons sobre els vells Onòdrim i llur llarga aflicció. I, nogensmenys, fins i tot entre nosaltres no són altra cosa que un record. Si en pogués conèixer un de sol que encara caminés per aquest món, aleshores sí que em tornaria a sentir jove! Però això de Barbarbrat és sols una traducció de Fàngorn a la llengua comuna, tot i que sembla que vós us referiu a una persona. Qui és aquest Barbarbrat?

—Ep! Ara sí que em demaneu massa —protestà en Gàndalf—. El poc que jo sé de la seva llarga i lenta història constituiria un relat per al qual ara no tenim pas temps. En Barbarbrat és Fàngorn, el guardià del bosc; és el més vell dels ents, la cosa vivent més antiga que encara camina sota el sol de la Terra Mitjana. I espero de debò, Légolas, que encara tingueu l’avinentesa de conèixer-lo. En Merry i en Pippin han tingut sort: se’l van trobar aquí, aquí mateix on estem asseguts. En Barbarbrat va venir aquí ara fa dos dies i se’ls endugué molt lluny al seu habitacle, prop de les arrels de la muntanya. Ve fins aquí força sovint, especialment quan està preocupat i els rumors del món exterior l’intranquil·litzen. Jo el vaig veure fa quatre dies, caminant a grans gambades entre els arbres, i crec que ell em va veure, perquè s’aturà; però no vaig parlar-li, perquè estava immers en cavil·lacions i cansat després de la meva lluita amb l’Ull de Mórdor; i ell tampoc no em parlà ni pronuncià el meu nom.

—Potser també va pensar que éreu en Sàruman —va dir en Guimli—. Parleu d’ell, però, com si us fos amic. Pensava que Fàngorn era perillós.

—Perillós! —exclamà en Gàndalf—. I jo també ho sóc, de molt perillós: més perillós que qualsevol cosa que mai pugueu trobar-vos, llevat que sigueu aconduït amb vida davant el tron del Senyor Fosc. I l’Àragorn és perillós, i en Légolas és perillós. Esteu envoltat de perills, Guimli, fill de Gloin; perquè vós mateix també sou perillós, a la vostra manera. És evident que el bosc de Fàngorn és perillós… sobretot per a aquells que són massa expeditius amb llurs destrals; i en Fàngorn mateix també és perillós, però, no obstant això, és prudent i amable. Ara, emperò, la seva còlera llarga i lenta està a punt de sobreeixir i tot el bosc en va ple. L’arribada dels hòbbits i les notícies que han dut han estat l’última gota: no trigarà a baixar com una riuada, però aquesta inundació va dirigida contra en Sàruman i les destrals d’Ísengard. Està a punt de produir-se una cosa que no s’ha produït des dels Dies de l’Antigor: els ents estan a punt de despertar-se i descobrir que són forts.

—I què faran? —demanà en Légolas, esbalaït.

—No ho sé —va dir en Gàndalf—. Crec que ni ells mateixos no ho saben. M’agradaria saber-ho —i callà, amb el cap cot i pensarós.

Els altres l’esguardaren. Un sol brillant, que ara es filtrava a través dels núvols que passaven corrents, li queia sobre les mans, girades amb els palmells amunt damunt la falda: semblava que les tingués plenes de llum, com una copa és plena d’aigua. Per fi aixecà la mirada i fità directament el sol.

—El matí s’acaba —va dir—. Haurem de posar-nos en camí aviat.

—Veurem els nostres amics i en Barbarbrat? —preguntà l’Àragorn.

—No —va respondre en Gàndalf—. Aquest no és el camí que heu de seguir. He pronunciat mots d’esperança. Però només d’esperança. I l’esperança no és la victòria. Tenim la guerra al damunt, damunt nostre i de tots els nostres amics, una guerra en la qual només podríem obtenir amb seguretat la victòria si empréssim l’Anell. És quelcom que m’omple de pena i de temença: perquè és molt el que pot ser destruït i pot ser que es perdi tot. Jo sóc Gàndalf, Gàndalf el Blanc, però la Foscor encara és més poderosa.

Va alçar-se i mirà cap a l’est, fent visera damunt els ulls, com si veiés coses molt llunyanes que cap d’ells no podia copsar. Després bellugà el cap.

—No —va dir, amb veu molt suau—, ja és fora del nostre abast. D’això, si més no, podem alegrar-nos-en. Ja no podem sentir la temptació d’emprar l’Anell. Hem de baixar i enfrontar-nos a un perill que serà quasi desesperació, però aquell perill mortal ja és lluny de nosaltres —i va fer mitja volta—. Vine, Àragorn, fill d’Àrathorn! —va afegir—. No lamentis la teva elecció a la vall d’Emyn Muil ni creguis que aquesta ha estat una persecució inútil. Enmig dels dubtes vas triar el camí que et semblà correcte: l’elecció era encertada i ha estat recompensada. Perquè, com veus, ens hem trobat a temps i, altrament, potser ens hauríem trobat massa tard. Però la recerca dels vostres companys s’ha acabat. El camí que emprendràs ara està marcat per la promesa que vas fer. Aniràs a Édoras i cercaràs en Théoden al seu palau. Et necessiten. La llum d’Andúril s’ha de mostrar ara al descobert a la batalla que ha estat esperant tant de temps. A Ròhan hi ha guerra i, el que és pitjor, maldat. Les coses li estan sortint malament a en Théoden.

—Això significa que ja no tornarem a veure els alegres hòbbits? —va dir en Légolas.

—No és pas això el que jo he dit —el corregí en Gàndalf—. Qui sap? Tingueu paciència. Aneu on heu d’anar i tingueu esperança! A Édoras! Jo també hi vinc.

—Hi ha un llarg camí perquè un home, jove o vell, l’hagi de fer a peu —comentà l’Àragorn—. Temo que, quan hi arribi, faci ja molt que la batalla hagi acabat.

—Ja ho veurem, ja ho veurem —va fer en Gàndalf—. Penseu venir amb mi?

—Sí, emprendrem el camí plegats —va dir l’Àragorn—. Però estic segur que hi podreu arribar abans que jo, si ho desitgeu.

I va aixecar-se i esguardà llargament en Gàndalf. Els altres els fitaren en silenci, mentre ells dos restaven cara a cara. La figura grisa de l’home, l’Àragorn, fill d’Àrathorn, era alta i severa com la pedra, amb la mà a l’empunyadura de l’espasa; tenia l’aparença d’algun rei sortit de les boires de la mar que trepitgés les platges d’homes de raça inferior. Al seu davant s’encorbava la vella figura, vestida de blanc, que ara relluïa com si tingués una llum per dintre, acotada, carregada d’anys, però posseïdora d’un poder que quedava enllà de la força dels reis.

—No parlo en veritat, Gàndalf —va dir l’Àragorn a la fi—, si dic que podeu anar allà on voleu més de pressa que no pas jo? I també dic això: vós sou el nostre capità i el nostre estendard. El Senyor Fosc en té Nou. Però nosaltres en tenim Un de més poderós que ells: el Cavaller Blanc. Ha passat a través del foc i de l’abisme i el temeran. Nosaltres anirem allà on ell ens condueixi.

—Sí, us seguirem tots plegats —va dir en Légolas—. Però, abans, m’alleujaria el cor de saber, Gàndalf, què us esdevingué a Mòria. No ens ho voleu explicar? No podeu quedar-vos ni tan sols per explicar als vostres amics com fóreu deslliurat?

—Ja m’he aturat massa —va respondre en Gàndalf—. El temps és poc. Però encara que hi pogués dedicar un any sencer, no us ho diria tot.

—Aleshores expliqueu-nos allò que vulgueu i us permeti el temps! —va dir en Guimli—. Apa, Gàndalf, digueu-nos com vau acabar amb el Bàlrog.

—No en pronuncieu el nom! —va dir en Gàndalf i, per un moment, semblà com si un núvol de dolor li creués el rostre i va romandre callat, amb un aspecte tan vell com la mort—. Vaig caure molt de temps —va dir finalment, molt a poc a poc, com si ho recordés amb dificultat—. Vaig caure molt de temps i ell queia amb mi. El seu foc m’envoltava. Vaig ser cremat. Després vam caure a l’aigua profundíssima i tot era fosc. Era freda com la marea de la mort: gairebé em glaçà el cor.

—Pregon és l’abisme que travessa el pont de Durin i ningú no l’ha mesurat —va dir en Guimli.

—I, tanmateix, té un fons, més enllà de la llum i del coneixement —continuà en Gàndalf—. A la fi hi vaig arribar, fins als més llunyans fonaments de pedra. I ell continuava amb mi. El seu foc s’havia apagat, però ara era una cosa de llaquim, més forta que una serp estranguladora.

»Vam lluitar molt de temps sota la terra vivent, allà on el temps no compta. No va parar d’aferrar-me i jo no parava de fer-li talls, fins que a la fi fugí cap a túnels foscos. Aquests, però, Guimli, fill de Gloin, no foren construïts per la gent de Durin. Molt, molt més avall que els habitacles més profunds dels nans, el món és rosegat per coses sense nom. Ni el mateix Sàuron no les coneix. Són més velles que ell. Ara jo hi he passat, però no vull dir-ne res per no enfosquir la llum del dia. En aquella desesperació, el meu enemic era la meva única esperança i el vaig perseguir, no deixant-lo de petja. I així ell fou qui em tornà a portar, al capdavall, als camins secrets de Khazad-dûm: prou que se’ls coneixia tots. I ara anàvem sempre amunt, fins que arribàrem a l’Escala Interminable.

—Feia molt de temps que la consideràvem perduda —va dir en Guimli—. Molta gent deia que mai no havia estat construïda, que era només una llegenda. D’altres, però, afirmaven que havia estat destruïda.

—Fou construïda i no està enderrocada —precisà en Gàndalf—. Anava des de les masmorres més fondes als pics més alts, pujant en una espiral ininterrompuda amb molts milers de graons, fins a desembocar finalment a la Torre de Durin, excavada a la roca viva de Zirakzigil, el pinacle del Punxadargent.

»Allí, damunt Celèbdil, hi havia una finestra solitària que donava damunt la neu i, al davant, hi quedava un espai estret, com un vertiginós niu d’àguiles, per sobre les boires del món. El sol hi resplendia amb intensitat, però, a sota, tot era embolcallat amb núvols. Ell saltà enfora i, al mateix temps que jo li arribava al darrere, s’encengué amb noves flames. No hi havia ningú per presenciar-ho, si no, en edats venidores, potser encara es cantarien cançons sobre la Batalla del Cim… —de sobte, en Gàndalf esclafí una rialla—. No sé pas què hi cantarien, a les cançons! Els que esguardaven des de lluny van creure que la muntanya era coronada per una tempesta. En sentiren els trons i diuen que els llamps s’estavellaven damunt Celèbdil i tornaven a saltar esmicolats en llengües de foc. No us sembla prou? Una gran fumera s’elevà al nostre voltant, vapor i baf. El gel queia com pluja. Vaig empènyer avall el meu enemic i va caure des d’aquell cim altíssim i trencà el vessant de la muntanya, on anà a colpejar en la seva ruïna. Llavors la foscor s’emparà de mi i vaig vagarejar fora del pensament i del temps i vaig errar molt lluny per camins dels quals no puc parlar.

»I vaig ser enviat aquí una altra vegada, despullat…, per poc temps, fins que hagi acabat la meva tasca. I nu vaig restar al cim de la muntanya. La torre, darrere meu, s’enrunà convertida en polsim, la finestra va desaparèixer; l’escala, enderrocada, quedà colgada amb pedrotes socarrimades i esberlades. Era tot sol, oblidat, sense escapatòria, damunt la punxa més alta del món. I jeia allí, mirant enlaire, mentre els estels giravoltaven al meu damunt, i cada dia era tan llarg com tota la vida de la terra. La remor de totes les terres, agombolant-se, arribà molt feble fins a la meva oïda: el brostar i el morir, la cançó i el plor i el lent i perdurable plany de la pedra sobrecarregada. I així, a la fi, Gwàihir, el Senyor dels Vents, em tornà a trobar i m’agafa i se m’endugué.

»“Sembla que el meu destí és de ser sempre la teva càrrega, amic en temps de necessitat”, li vaig dir.

»“És cert que heu estat una càrrega”, va dir en Gwàihir, “però ara ja no ho sou tant. A les meves urpes sou lleuger com la ploma d’un cigne. El sol brilla a través vostre. La veritat és que no crec que em necessiteu més; si ara us deixés caure, flotaríeu al vent”.

»“Doncs no em deixis caure!”, vaig cridar-li, perquè em tornava a sentir amb vida. “Porta’m a Lothlórien!”.

»“Aquesta era justament l’ordre de la Senyora Galàdriel, que ha estat qui em va enviar a buscar-vos”, va respondre.

»I així fou com vaig arribar a Caras Galàdhon i vaig descobrir que no feia gaire que havíeu marxat. Vaig demorar-me en el temps sense edat d’aquella terra on els dies proporcionen guariment i no decadència. I guariment no me’n faltà. A més, vaig ser vestit de blanc. Vaig aconsellar i vaig rebre consell. I, d’allí, he vingut per estranys camins i duc missatges per a alguns de vosaltres. A l’Àragorn em suplicaren que li digués això:


On ets ara, Dúnedain, Eléssar, Eléssar?

Per què el teu poble erra lluny?

S’acosta l’hora en què apareixerà el Perdut

i la Companyia Grisa cavalcarà des del nord.

Fosc és, però, el destí que t’espera:

els Morts vigilen el camí que duu cap al Mar.



»I a en Légolas, la Senyora m’envià a dir-li:


Légolas Fullverd, sota els arbres, feliç,

has viscut molt de temps. Vigila la Mar!

Si sents el crit de la gavina a la costa,

ton cor no tornarà mai més al bosc.



En Gàndalf callà i tancà els ulls.

—Llavors…, no hi ha cap missatge per a mi? —va dir en Guimli, i acotà el cap.

—Fosques són les seves paraules —va dir en Légolas— i no signifiquen gran cosa per a qui les rep.

—Això no em conhorta —va dir en Guimli.

—Què voleu? —afegí en Légolas—. Que us parli obertament de la vostra mort?

—Sí, si això era l’única cosa que m’havia de dir.

—Què és això? —va dir en Gàndalf, obrint els ulls—. Sí, crec que puc endevinar què volen dir les seves paraules. Perdoneu-me, Guimli. Estava rumiant un altre cop els missatges. Però, naturalment, també envià paraules per a vós i no són tan fosques ni tan tristes.

»“A en Guimli, fill de Gloin”, va dir-me, “doneu-li la salutació de la seva Senyora. Portador del rull, allà on aneu el meu pensament va amb vós. Però tingues cura que la teva destral toqui l’arbre escaient!”.

—Sigueu retornat a nosaltres en bona hora, Gàndalf —exclamà el nan tot saltironejant, mentre cantava en veu alta en l’estranya llengua dels nans—. Anem! Anem! —cridà, brandant la destral—. Ja que ara la testa d’en Gàndalf és sagrada, trobem-ne una altra d’escaient perquè jo l’abonyegui!

—No haureu d’anar gaire lluny —va dir en Gàndalf, aixecant-se del seient—. Apa! Ja ha passat el temps que podíem dedicar a la trobada dels amics separats molt de temps. Ara cal que ens afanyem.

Va tornar a embolcallar-se amb la vella capa desgastada i obrí la marxa. Tot seguint-lo, van baixar ràpidament des d’aquella lleixa i referen el camí a través del bosc, fins a la riba mateixa del Rieradent. No es van dir ni un mot més fins que tornaren a trepitjar l’herba de fora del llindar de Fàngorn. Enlloc no es veia cap senyal dels seus cavalls.

—No han tornat! —va dir en Légolas—. Serà un passeig fatigosíssim!

—No penso caminar. Tenim massa pressa —va dir en Gàndalf. I llavors, alçant el cap, féu un prolongat xiulet. La nota era tan clara i penetrant que els altres quedaren parats de sentir aquell so sortint d’aquells llavis vells i barbablancs. Xiulà tres cops; i aleshores, molt feble i distant, els semblà escoltar el renill d’un cavall que el vent de l’est els duia des de les planures. Esperaren, desconcertats, a l’aguait. No trigaren a sentir-se sons de cascs, al començament no gaire més que un tremolor a la terra, perceptible només per a l’Àragorn, que s’havia ajagut a l’herba; després cada cop més intens i més clar, fins a adquirir un ritme veloç.

—S’acosta més d’un cavall —va dir l’Àragorn.

—No caldria sinó —comentà en Gàndalf—. Som un pes massa gros per a un de sol.

—Allí en veig tres —va dir en Légolas, escodrinyant la planura—. Fixeu-vos com corren! Allí hi ha el Hasufel i el meu amic Àrod li va al costat! Però n’hi ha un altre que cavalca davant seu: un cavall formidable. Mai no n’havia vist cap d’igual.

—Ni el tornareu a veure —va fer en Gàndalf—. És Grisencrín. I és el cap dels mearas, senyors dels cavalls, i ni tan sols en Théoden, rei de Ròhan, n’ha vist mai un altre de millor. No veieu que brilla com l’argent i que corre tan suaument com un torrent veloç? Ha vingut a buscar-me: és el cavall del Cavaller Blanc. Pensem anar junts a la batalla.

Mentre el vell màgic parlava, el gran cavall arribà al galop, coster amunt, cap a on eren, tenia el pèl lluent, i la crinera, amb tanta velocitat, voleiava amunt. Els altres dos el seguien, però havien quedat força enrere. Tan bon punt el Grisencrín veié en Gàndalf, afluixà el galop i renillà amb força. Després, amb un trot més pausat, es féu endavant i abaixà el cap fornit i fregà els narius contra el coll del vell.

En Gàndalf l’acaricià.

—Llarg camí des de Rivendell, amic meu —va dir-li—. Però ets ràpid i savi i véns quan se’t necessita. Ara haurem de cavalcar junts, molt lluny, però en aquest món ja no ens tornarem a separar.

Els altres cavalls no trigaren a arribar i s’aturaren tranquil·lament al seu costat, com si esperessin ordres.

—Posem-nos en camí de seguida cap a Meduseld, el palau del vostre amo, en Théoden —va dir en Gàndalf, dirigint-se’ls amb to greu. Tots tres abaixaren el cap—. Tenim pressa, de manera que, amb el vostre permís, amics, cavalcarem. Us prego que feu ús de tota la rapidesa de què sou capaços. El Hasufel durà l’Àragorn i l’Àrod en Légolas. Jo asseuré en Guimli davant meu i, amb el seu permís, el Grisencrín ens durà a tots dos. Ara només ens esperarem per beure una mica.

—Ara entenc una part de l’endevinalla d’anit —va dir en Légolas tot saltant amb destresa damunt la gropa de l’Àrod—. Tant si, d’entrada, havien fugit aterrits com si no, els nostres cavalls es van topar amb el Grisencrín, llur cabdill, i el van saludar amb alegria. Sabíeu que es trobava a prop, Gàndalf?

—Sí, ho sabia —va respondre el màgic—. Vaig concentrar-hi els meus pensaments, suplicant-li d’apressar-se, perquè ahir encara era molt lluny, al sud d’aquesta terra. Que veloçment m’hi pugui tornar a dur!

Ara en Gàndalf parlà amb el Grisencrín i el cavall es posà en marxa a bon pas, però no fora de la mesura dels altres. Després d’una estoneta va fer un gir sobtat i, elegint un indret on el ribatge era més baix, va creuar el riu i després els encaminà correctament cap al sud, cap a una terra plana, sense arbres i molt vasta. El vent bufava com onades grises a través d’aquelles inacabables milles d’herbam. No hi havia cap indici de camí ni de carretera, però el Grisencrín no s’aturà ni dubtà en cap moment.

—Ara es dirigeix directament cap a les sales d’en Théoden, sota els costers de les Muntanyes Blanques —va dir en Gàndalf—. Així el viatge serà més ràpid. El terra és més ferm a l’Estemnet, on hi ha la pista principal vers el nord, creuant el riu, però el Grisencrín sap el camí per tots els aiguamolls i comalades.

Cavalcaren hores i hores per planures i vora els rius. Sovint l’herba era tan alta que arribava fins als genolls dels genets i els seus corsers semblaven nedar en un mar gris verdós. Van passar per molts tolls amagats i acres i acres de jonqueres que es bressaven damunt pantans humits i traïdors; però el Grisencrín trobava el camí i els cavalls el seguien en renglera. A poc a poc el sol davallà del cel cap a l’oest. Esguardant per damunt les grans planures, al llunyedar, els genets l’entrellucaren un moment com un gran foc rogenc enfonsant-se a l’herba. Molt lluny, a l’horitzó mateix de la vista, el perfil de les muntanyes es retallà, amb una brillantor vermella, a banda i banda. Una fumera semblava alçar-se i enfosquir el disc del sol i donar-li una tonalitat sanguinolenta, com si hagués encès l’herba en passar avall, sota l’horitzó de la terra.

—Allà hi ha el Pas de Ròhan —va dir en Gàndalf—. Ara el tenim pràcticament a l’oest. Per aquell camí queda Ísengard.

—Veig una gran fumera —va dir en Légolas—. Què pot ser?

—Batalla i guerra! —respongué en Gàndalf—. Continuem cavalcant!





Capítol VI

EL REI DEL PALAU DAURAT


Continuaren cavalcant durant tot el vespre, al lent crepuscle i als inicis de la nit. Quan, a la fi, s’aturaren i van desmuntar, fins l’Àragorn se sentia encarcarat i las. En Gàndalf només els va autoritzar unes poques hores de descans. En Légolas i en Guimli dormiren i l’Àragorn va jeure a terra, tombat cara amunt; però en Gàndalf va romandre a peu dret, recolzat a la seva vara, fitant l’obscuritat, cap a l’est i l’oest. Tot era callat i no hi havia cap senyal ni cap so d’éssers vivents. La nit quedava tapada amb llargs nuvolats que, quan ells es tornaren a aixecar, es movien impulsats per un vent gèlid. Van reprendre el camí sota la lluna freda, ràpids com la llum del dia.

Passaren les hores i continuaven cavalcant. En Guimli feia capcinades i hauria caigut de la sella si en Gàndalf no l’hagués engrapat i l’hagués sacsejat. El Hasufel i l’Àrod, fatigats però orgullosos, seguien el seu incansable cabdill, una ombra grisa que els antecedia i que resultava gairebé invisible. Les milles anaven passant. La Lluna creixent s’enfonsà a ponent, entre els núvols.

Una fredor tallant omplí l’aire. A l’est la fosca es va fondre lentament i va donar pas a un to gris fred. Raigs de llum vermellosa saltaren per damunt les parets negres d’Emyn Muil, molt lluny, a la seva esquerra. L’aurora s’inicià clara i lluent; un vent bufà i els escombrà el camí, afanyant-se a través de l’herbam vinclat. De sobte el Grisencrín s’aturà en sec i renillà. En Gàndalf assenyalà endavant.

—Mireu! —exclamà, i tots aixecaren les mirades abaltides. Davant tenien les muntanyes del sud: coronades de blanc i amb franges negres. Les planures d’herba s’estenien fins als turons que s’agrupaven als seus peus i s’enfilaven fins a moltes valls encara borroses i fosques, no tocades per la llum del matí, que serpentejaven amunt, cap al cor de les grans muntanyes. Davant mateix dels viatgers s’obria la més àmplia d’aquestes fondalades, com un llarg canal entre els serrats. Més endins, llambregaren un esquerp massís muntanyós amb un pic molt alt; a l’embocadura de la vall, com un sentinella alerta, hi havia una elevació solitària. Als seus peus hi corria, com un filet d’argent, el riu que baixava de la vall; al seu front hi copsaren, encara ben llunyà, un guspireig sota el sol de llevant, un llambreig d’or.

—Parleu, Légolas! —va demanar en Gàndalf—. Digueu-nos què veieu davant nostre!

En Légolas fità endavant, protegint-se els ulls dels raigs horitzontals del sol que acabava de sortir.

—Veig un riu blanc que baixa des de les neus —va dir—. Allí on surt de les ombres de la vall, a l’est, es dreça un pujol verd. Al voltant hi ha una gran muralla i una tanca de punxes. A dins hi veig teulats de cases; i, al bell mig, bastit sobre una mena de terrassa, s’aixeca, imponent, un gran palau dels homes. I, als meus ulls, sembla com si fos recobert d’or. La llum que s’hi reflecteix resplendeix molt lluny per la terra. I també són daurats els muntants de les portes. Hi ha, allí, homes amb cotes de malla lluents, però tots els altres, dins les cases, encara dormen.

—Aquesta agrupació de cases s’anomena Édoras —va dir en Gàndalf—. I el palau daurat és Meduseld. Allí és on viu en Théoden, fill de Thénguel, rei de la Marca de Ròhan. Hi hem arribat en despuntar el dia. Ara el camí que tenim al davant es pot veure clarament. Però haurem de cavalcar amb més precaució; hi ha guerra declarada, i els ròhirrim, els senyors dels cavalls, no s’adormen, encara que, de lluny estant, pugui semblar-ho. No desembeineu cap arma, no pronuncieu mots altius, us ho aconsello a tots, fins que hàgim arribat davant el setial d’en Théoden.



Quan els viatgers arribaren al riu, feia un matí brillant i clar al seu voltant i els ocells piulaven. El riu baixava amb corrent ràpid cap a la plana i, més enllà de les faldes dels turons, girava, travessant-los el camí, amb un revolt molt ampli, fluint enllà, cap a l’est, per ajuntar-se al Rieradent molt més lluny, al seu curs atapeït de canyissers. La terra era verda: als aiguamolls i a les marjades herboses del corrent s’hi feien molts salzes. En aquella terra meridional ja havien començat a brotar, vermellencs, als capcirons dels dits, anunciant la proximitat de la primavera. Al riu, entre les ribes més baixes, hi havia un gual, ple de marques fetes pel pas dels cavalls. Els viatgers el van travessar i després entraren en un camí molt fressat i ampli que duia cap a les terres més altes.

Al peu del pujol emmurallat, el camí discorria a l’ombra de molts túmuls, alts i verds. Cap a les bandes de ponent, l’herba hi era blanca, com si hagués nevat: hi naixien unes floretes que eren com estrelles incomptables entre l’herbam.

—Guaiteu! —va dir en Gàndalf—. Que en són, de bonics, els ulls brillants a l’herba! Les anomenen «sempremembrança», (simbelmynë; en aquesta terra dels homes), perquè floreixen durant totes les estacions de l’any i creixen allà on descansen els morts. Alerta!, hem arribat als grans túmuls on reposen els grans cavallers d’en Théoden.

—Set túmuls a l’esquerra i nou a la dreta —va dir l’Àragorn—. Fa moltes llargues vides d’homes d’ençà que el palau daurat fou bastit.

—Cinc-centes vegades han caigut les fulles al Bosc Llobregós, la meva casa, des d’aleshores —va dir en Légolas—, i això, per a nosaltres, no ens sembla gaire cosa més que un moment.

—Però per als genets de la Marca sembla que hagin passat molts anys —va dir l’Àragorn—, de manera que la construcció d’aquest palau ja només és recordada a les cançons i els anys anteriors es perden en la boirina del temps. Ara diuen que aquesta terra és la seva pàtria, i la seva parla s’ha distanciat de la dels seus parents del nord.

Després començà a cantar amb dolçor en un idioma lent desconegut de l’elf i del nan; tanmateix, l’escoltaren, perquè tenia una gran musicalitat.

—Suposo que aquesta és la llengua dels ròhirrim —va dir en Légolas—, perquè és com la seva mateixa terra; abundosa i ondulada en part i també dura i severa com les muntanyes. Però no puc endevinar què vol dir, excepte que està plena de la tristesa dels Homes Mortals.

—En la llengua comuna diria així —va fer l’Àragorn—, encara que només sigui una traducció aproximada:


On són ara cavall i cavaller? On el corn que sonava?

On l’elm i l’ausberg i el cabell ros que voleiava?

On la mà a l’arpa i el foc encès?

On la primavera, la collita i el blat que creix?

Han passat com pluja a muntanya, com vent a la plana,

els dies s’han esvanit a l’oest, rere turons, en tenebres.

Qui recollirà el fum de la llenya morta que crema

o veurà els anys fugissers que de la Mar tornen?



»Així va parlar fa molt de temps, a Ròhan, un poeta oblidat, tot recordant com era alt i bell Éorl el Jove, que arribà aquí cavalcant des del nord; i tenien ales les potes del seu corser, Felarof, pare de cavalls. És una cançó que els homes encara canten en vesprejar.

Amb aquests mots els viatgers van passar pel costat d’aquells silenciosos túmuls. Seguiren el camí ondulant, sempre amunt, per les carenes verdes dels turons, fins que finalment arribaren a les esbarjoses murades fuetejades pel vent i a les portes d’Édoras.

Hi havia molts homes asseguts, amb cotes de malla lluents, que immediatament s’incorporaren amb un bot i els barraren el pas amb les seves llances.

—Atureu-vos, estrangers desconeguts! —van cridar en la llengua de la Marca de la Cavalleria de Ròhan, i van demanar els noms i la comesa dels forasters. Les seves mirades mostraven astorament, i no eren gens amistoses i fitaren en Gàndalf de manera tenebrosa.

—Jo comprenc bé el vostre idioma —els va respondre en Gàndalf en la mateixa llengua—, però no són pas molts els forasters que el coneixen. Com és que no us adreceu a nosaltres en la llengua comuna, com se sol fer a l’oest, si el que voleu és obtenir resposta?

—És desig del rei Théoden que ningú no entri per les seves portes, llevat d’aquells que coneixen la nostra llengua i són amics nostres —replicà un dels guàrdies—. Ningú no és benvingut aquí, en dies de guerra, excepte la nostra gent i els que vénen de Múndburg, a la terra de Góndor. Qui sou vosaltres que veniu imprudentment per la plana, vestits de manera tan estranya, cavalcant cavalls que s’assemblen als nostres? Fa molt que muntem guàrdia aquí i us hem estat esguardant des de lluny. Mai no havíem vist genets tan rars ni cap cavall tan orgullós com aquest que cavalqueu. Diria que és un dels mearas, llevat que la nostra vista hagi estat confosa per algun encanteri. Digueu, no sereu pas algun màgic, algun espia d’en Sàruman o fantasmes creats per la seva màgia? Responeu ja, i ràpid!

—No som fantasmes —va contestar l’Àragorn— ni els vostres ulls us enganyen. Aquests cavalls que cavalquem són, efectivament, vostres, com sabíeu molt bé abans de preguntar-ho, m’imagino. Però és ben rar que el lladre torni a dur el cavall robat a l’estable. Aquests són el Hasufel i l’Àrod, els cavalls que l’Éomer, el Tercer Mariscal de la Marca, va deixar-nos fa tan sols dos dies. Ara els hi tornem, tal i com li vam prometre. Que potser l’Éomer no ha tornat i no us ha avisat de la nostra arribada?

Una mirada inquieta aflorà als ulls del guàrdia.

—De l’Éomer, no puc dir-ne res —va respondre—. Si el que em dieu és cert, llavors sens dubte que en Théoden en sabrà alguna cosa. Potser la vostra arribada no sigui una sorpresa total. Fa només dues nits que en Llenguadeserp s’acostà fins aquí per dir-nos que era voluntat d’en Théoden que cap foraster no passés aquestes portes.

—En Llenguadeserp? —repetí en Gàndalf, mirant intensament el guàrdia—. No cal que digueu res més! La meva missió no té res a veure amb en Llenguadeserp, sinó amb el Senyor de la Marca en persona. I tinc pressa. No voleu anar a anunciar, o fer-ho dir per un altre, que hem arribat?

Els ulls li espurnejaven sota les celles espesses mentre clavava la mirada en aquell home.

—Sí, hi aniré —va respondre lentament el guàrdia—. Però, quins noms he d’anunciar? I què he de dir de vós? Ara sembleu vell i cansat, però em penso que, per sota, sou inflexible i ferotge.

—Veieu i parleu bé —va dir el màgic—. Doncs jo sóc en Gàndalf. I he tornat. I compte! També torno un cavall. Aquí hi ha Grisencrín el Gran, que cap altra mà no pot ensinistrar. I aquí, al meu costat, hi ha l’Àragorn, fill d’Àrathorn, l’hereu dels reis, i es dirigeix a Múndburg. I aquí vénen també en Légolas l’elf i en Guimli el nan, els nostres companys. Ara aneu i digueu al vostre senyor que som a les seves portes i que hi hem de parlar, si ens permet d’entrar al seu palau.

—Prou que ho són, d’estranys, els noms que em doneu! Però els repetiré tal i com em dieu i veuré quina és la voluntat del meu senyor —va dir el guàrdia—. Espereu aquí un moment i us duré la resposta que a ell li sembli avinent. No us en refieu gaire! Aquests són dies foscos —i se n’anà ràpidament, tot deixant els forasters sota la mirada atenta dels seus companys.

Transcorregut algun temps, tornà.

—Seguiu-me! —indicà—. En Théoden us dóna la vènia per entrar; però qualsevol arma que dugueu, encara que només sigui una vara, l’haureu de deixar al llindar. Els guàrdies de les portes en tindran cura.

Les portes fosques s’obriren de bat a bat. Els viatgers hi entraren en renglera, seguint el guia. Van trobar un camí ample, enllosat amb llambordes tallades, que tirava amunt, fent giragonses i, de tant en tant, pujant un petit tram d’escales ben obrades. Passaren davant de moltes cases fetes de fusta i davant de moltes portes fosques. Al costat del camí, per un canal de pedra, corria un doll d’aigua clara, remorosa i brillant. Al capdavall arribaren a la cresta del pujol. Allí hi havia una plataforma elevada damunt una terrassa verda, al peu de la qual una font lluent brollava d’una pedra cisellada en forma de cap de cavall; a sota hi havia un gran safareig d’on queia l’aigua que alimentava aquell corrent. Per la terrassa verda amunt, pujava una escala de pedra alta i ampla i, a cada banda del graó superior, hi havia seients treballats a la roca. Altres guàrdies hi seien, amb les espases desembeinades damunt els genolls. Els seus cabells daurats els queien en trenes damunt les espatlles; duien el sol per blasó en llurs escuts verds, les seves cuirasses llargues eren brunyides fins a resplendir i, quan s’alçaren, van semblar més alts que els homes mortals.

—Aquí al davant teniu les portes —va dir el guia—. Jo he de tornar al meu deure, a l’entrada. A reveure! I que el Senyor de la Marca us sigui favorable!

Va fer mitja volta i se n’anà ràpidament camí avall. Els altres acabaren de pujar la llarga escalinata sota la mirada d’aquells vigilants cepats. Ara romanien silents, altíssims, i no deien ni un mot, fins que en Gàndalf trepitjà la terrassa enllosada del capdamunt de l’escala. Aleshores, de sobte, amb veus clares, els dirigiren una amable salutació en llur pròpia llengua.

—Salut, els que arribeu de lluny! —van dir, i van dirigir les empunyadures de les espases cap als viatgers en senyal de pau. Gemmes verdes centellejaren sota el sol. Després, un dels guàrdies va fer una passa endavant i parlà en la llengua comuna.

—Sóc el guardià de les Portes d’en Théoden —va dir—. El meu nom és Hama. Ací us he de pregar que, abans d’entrar, deixeu en un costat les vostres armes.

Aleshores en Légolas li diposità a les mans el ganivet de mànec de plata, el carcaix i l’arc.

—Guardeu-los bé —va dir—, perquè vénen del Bosc Daurat i la Senyora de Lothlórien me’ls va donar.

La sorpresa es pintà als ulls de l’home i s’apressà a deixar les armes al costat de la paret, com si tingués por de tocar-les.

—Cap home no les tocarà, us ho prometo —va dir.

L’Àragorn va restar uns instants dubtós.

—No és voluntat meva —va dir— deixar de banda l’espasa o lliurar Andúril a mans de qualsevol altre home.

—És la voluntat d’en Théoden —va dir en Hama.

—No tinc clar que la voluntat d’en Théoden, fill de Thénguel, encara que sigui el senyor de la Marca, hagi de prevaler sobre la voluntat de l’Àragorn, fill d’Àrathorn, l’hereu d’Eléndil a Góndor.

—Aquesta és la casa d’en Théoden, no la de l’Àragorn, encara que aquest fos el rei de Góndor al tron d’en Dénethor —va dir en Hama, col·locant-se ràpidament davant les portes i barrant-li el pas. Ara tenia l’espasa a la mà amb la punta cap als forasters.

—Això són paraules vanes —va dir en Gàndalf—. La petició d’en Théoden és injustificada, però és inútil negar-s’hi. Un rei pot fer les coses a la seva manera, al seu palau, tant si són eixelebrades com assenyades.

—És cert —acceptà l’Àragorn—. I jo faria el que el senyor de la casa em demana, encara que es tractés de la cabana d’un boscater, si aquesta fos una espasa qualsevol i no Andúril.

—Sigui quin sigui el seu nom, l’heu de deixar aquí —va dir en Hama— o haureu de lluitar tot sol contra tots els homes d’Édoras.

—Tot sol no! —va dir en Guimli, repassant amb els dits el tall de la seva destral i dirigint una mirada terrible al guàrdia, com si fos un arbre jove que pensés destralejar—. No pas sol!

—Va, au! —va dir en Gàndalf—. Aquí tots som amics. O ho hauríem de ser. Si ens barallem, el nostre únic premi serà el riure de Mórdor. La meva comesa és urgent. Aquí teniu, per fi, la meva espasa, bon home, Hama. Guardeu-la ben guardada. Es diu Glàmdring, perquè els elfs la forjaren fa molt de temps. Ara deixeu-me passar. Veniu, Àragorn!

Lentament l’Àragorn es descordà la sivella del cinturó i ell mateix deixà l’espasa recolzada contra la paret.

—La deixo aquí —va dir—, però us ordeno que no la toqueu i que no permeteu que ningú la toqui. A la seva beina èlfica hi ha l’Espasa-que-fou-trencada i que ha estat forjada de bell nou. Tèlchar la forjà per primer cop a les profunditats del temps. La mort caurà sobre qualsevol home que vulgui desembeinar l’espasa d’Elèndil, excepte el seu hereu.

El guàrdia féu un pas enrere i mirà l’Àragorn amb sorpresa.

—Sembla que hàgiu vingut a les ales d’una cançó sortida de dies oblidats —va dir—. Es farà, senyor, tal com maneu.

—Molt bé —va dir en Guimli—, si té Andúril per fer-li companyia, la meva destral també pot quedar-s’hi sense cap vergonya —i la deixà a terra—. I ara, si tot és tal com desitjàveu, deixeu-nos entrar i parlar amb el vostre senyor.

El guàrdia encara dubtava.

—La vostra vara —va dir a en Gàndalf—. Perdoneu-me, però la vara també ha de quedar a la porta.

—Bajanades! —va dir en Gàndalf—. Una cosa és la prudència i una altra la descortesia. Sóc vell. Si quan camino no puc recolzar-me a la vara m’hauré d’asseure aquí, fins que a en Théoden li plagui de ranquejar fins aquí per parlar amb mi.

L’Àragorn va riure.

—Tot home té alguna cosa massa estimada per confiar-la a un altre. Com voleu separar un vell del seu suport? Vinga, no ens deixareu entrar?

—La vara en mans d’un màgic pot ser molt més que un adminicle per a l’edat —va dir en Hama. I esguardà durament la vara de freixe amb què en Gàndalf se sostenia—. En el dubte, tanmateix, l’home de bé confia en la seva pròpia saviesa. Penso que sou amics i gent digna d’honor que no teniu cap intenció maligna. Podeu passar.

Els guàrdies procediren a aixecar les pesants barres de les portes i les obriren lentament cap endins mentre les frontisses enormes xerricaven. Els viatgers hi entraren. Després de l’aire clar del turó, a dins semblava fosc i calorós. El rebedor era llarg i esbarjós i ple d’ombres i llums incertes; columnes colossals sostenien el sostre alterós. Aquí i allà, però, raigs de sol resplendents queien com sagetes centellejants des dels finestrals de llevant, molt alts sota els ràfecs pronunciats. A través de la claraboia de la teulada i més amunt de les tènues filagarses dels fumerols que en sortien, el cel apareixia blau i pàl·lid. Quan la seva mirada s’hi avesà, els viatgers s’adonaren que el terra era pavimentat amb pedres de moltes tonalitats; lletres rúniques s’entrellaçaven i elements estranys s’entortolligaven sota els seus peus. Ara veieren que les columnes eren ricament cisellades i que posseïen una resplendor tènue d’or i de colors mig apagats. De les parets penjaven multitud de tapissos i, a llurs espais amplíssims, s’hi veia una processó de figures de llegendes antigues, algunes apagades pels anys, d’altres enfosquides per les ombres. Hi havia una figura, però, sobre la qual el sol queia de ple: era un jove que muntava un cavall blanc. Tocava un gran corn i la seva cabellera rossa voleiava amb el vent. El cavall tenia el cap aixecat i els seus narius eren inflats i vermellosos com si renillés a l’olor d’una batalla llunyana. L’aigua escumosa, verda i blanca, li fregava els genolls i s’hi arremolinava.

—Mireu Éorl el Jove! —va dir l’Àragorn—. Així és com cavalcà des del nord cap a la batalla del camp de Celèbrant.

Els quatre companys continuaren endavant, més enllà del lluminós foc de llenya que cremava a la llarga llar al bell mig de la sala. Llavors s’aturaren. A l’extrem més llunyà de la construcció, després de la llar de foc i orientada cap al nord, encarada a les portes, hi havia una estrada amb tres graons; i, al centre de l’estrada, una gran cadira daurada. Hi seia un home tan encongit per l’edat que gairebé semblava un nan; la seva cabellera, però, era llarga i canosa i abundant i queia en trenes gruixudes des de sota d’una corona daurada i prima que li cenyia el front. Al bell mig de la coma, hi llambrejava un únic diamant blanc. La barba li queia com una cascada de neu damunt els genolls; però els seus ulls cremaven encara amb una llum brillant, que espurnejà quan contemplà els viatgers. Darrere la seva cadira, de peu dret, hi havia una dona vestida de blanc. Als peus de la cadira, damunt els graons, seia la figura marcida d’un home, de rostre savi i pàl·lid i ulls amb parpelles pesants.

Es féu un silenci. El vell, a la seva cadira, no es mogué. Finalment en Gàndalf parlà:

—Salut, Théoden, fill de Thénguel! He tornat perquè, vigileu!, s’acosta la tempesta i és hora que tots els amics s’apleguin per no ser destruïts un per un.

El vell s’incorporà molt lentament, estintolat en un bastonet negre amb puny d’os blanc; i ara els estrangers veieren que, tot i anar encorbat, encara era alt i, de jove, devia haver estat realment imponent i orgullós.

—Us saludo —va dir—, encara que potser cerqueu la benvinguda. Però si he de dir la veritat dubto que aquí sigueu benvinguts, mestre Gàndalf. Heu estat herald de l’infortuni. Les desgràcies us segueixen com si fossin corbs i com més sovint pitjor. No us vull enganyar: quan vaig sentir que el Grisencrín havia tornat sense genet, vaig alegrar-me pel retorn del cavall, però encara més per la desaparició del genet; i quan l’Éomer ens dugué la notícia que per fi havíeu anat a parar a la vostra llar definitiva, no us vaig plànyer. Les notícies llunyanes, però, rarament tranquil·litzen. I vet aquí que torneu a aparèixer! I, com podíem esperar, amb vós ve un mal que encara és pitjor que el d’abans. Per què, doncs, creieu que us hauria de donar la benvinguda, Gàndalf Corb-de-tempesta? Digueu-m’ho.

I tornà a asseure’s lentament a la cadira.

—Just és el vostre parlar, senyor —va dir l’home de cara pàl·lida que seia als graons de l’estrada—. Encara no fa cinc dies que ens arribaren les tristes noves que el vostre fill Théodred havia estat mort a la Marca de Ponent: la vostra mà dreta, el Segon Mariscal de la Marca. En l’Éomer no cal confiar-hi gaire. Si li haguéssiu permès de governar serien ben pocs els homes que us quedarien per vigilar les muralles. I ara, a més, acaben d’assabentar-nos des de Góndor que el Senyor Fosc comença a agitar-se a l’est. I precisament aquest és el moment que tria aquest rodamón per tornar. Per què us havíem de donar cap benvinguda, metre Corb-de-tempesta? Làthspell, així és com us batejo: «Malesnotícies»; i les males notícies sempre són un mal hoste, com se sol dir.

I esclafí una rialla malcarada, tot aixecant uns instants les pesants parpelles per fitar els forasters amb mirada llòbrega.

—Hom us considera savi, amic Llenguadeserp, i se’ns dubte sou un gran ajut per al vostre amo —va respondre en Gàndalf amb veu dolça—. De tota manera, existeixen dues formes en què un home pot venir amb males notícies. O pot ser algú que treballa en favor del mal, o pot ser algú que viu en pau i ve només per donar ajut quan la situació ho requereix.

—Efectivament —va dir en Llenguadeserp—; però encara n’hi ha una tercera mena: els qui recullen els ossos, els qui tafanegen a les penes dels altres, els carronyaires que s’engreixen amb la guerra. Quin ajut ens heu proporcionat mai, Corb-de-tempesta? I quin ajut ens porteu ara? L’última vegada que vau ser aquí era el nostre ajut allò que cercàveu. I aleshores el meu senyor us suplicà que elegíssiu el cavall que volguéssiu i que us n’anéssiu; i davant l’estupefacció de tots, en la vostra insolència vau triar el Grisencrín. El meu senyor se’n sentí amargament insultat; a alguns, però, els semblà que si allò us havia d’allunyar ràpidament de la nostra terra el preu no era massa alt. Penso que és possible que ara s’esdevingui el mateix: que més que portar ajut en cerqueu. Veniu amb homes? Ens porteu cavalls, espases, llances? Això és el que jo anomenaria ajuda; això és el que ara ens cal. Però, qui són aquests que dueu enganxats als talons? Tres rodamóns esparracats vestits de gris! I vós mateix sou qui, de tots quatre, teniu més l’aspecte de captaire!

—Veig que la cortesia del vostre palau darrerament ha minvat una mica, Théoden, fill de Thénguel —va dir en Gàndalf—. És que el missatger de les portes no us ha comunicat el nom dels meus companys? Em sorprendria que algun senyor de Ròhan hagués rebut mai tres hostes com aquests. I han deixat armes a les vostres portes que valen més que molts homes mortals, fins i tot dels més poderosos. Grisa és llur roba ja que els vestiren els elfs i, així, han passat sota l’ombra de grans perills fins al vostre palau.

—Aleshores és cert, tal com ens va informar l’Éomer, que us heu coalitzat amb la Bruixa del Bosc Daurat? —va dir en Llenguadeserp—. No ens hauria de sorprendre: sempre s’hi han teixit teranyines d’engany, a Dwimòrdene.

En Guimli féu una passa endavant, però notà de sobte la mà d’en Gàndalf que l’agafava per l’espatlla i es detingué, rígid com una pedra.


Per Dwimòrdene, per Lórien,

rars són els homes que hi han petjat,

pocs els mortals que han vist la llum

que és allí sempre, llarga i brillant.

Galàdriel! Galàdriel!

Clara és l’aigua del teu pou,

blanc és l’estel a ta blanca mà;

la terra, la fulla sens màcula és

a Dwimòrdene, a Lórien,

més bella que idees dels Homes Mortals.



Així cantà dolçament en Gàndalf i, llavors, tot d’una canvià. Llençant la seva capa espellifada en un costat, s’alzinà i deixà de recolzar-se a la vara; i parlà amb una veu nítida i freda.

—Els savis només parlen del que saben, Grima, fill de Galmod. Us heu convertit en un cuc estúpid. De manera que calleu i mantingueu la vostra llengua bífida darrere les dents. No he passat a través del foc i de la mort per haver de discutir paraules vils amb un servent fins que el llamp ens fulmini.

I aixecà la vara. Se sentí el brogir d’un tro. El sol quedà cegat a les finestres orientals i tot el palau quedà fosc tot d’una com si fos de nit. El foc minvà fins a convertir-se en un caliu apagat. Hom només podia veure en Gàndalf, dempeus, blanc i alt, davant la llar ennegrida.

A la tenebra sentiren el xiulet de la veu d’en Llenguadeserp:

—No us ho he dit, Senyor, que no li deixéssiu passar la vara? El ximple d’en Hama ens ha traït!

Es produí un espetec de llum com si un llamp hagués esberlat la teulada. Després tot restà en silenci. En Llenguadeserp estava caigut de bocaterrosa.

—I ara, Théoden, fill de Thénguel, em voleu escoltar? —va dir en Gàndalf—. Demaneu ajut? —i aixecà la vara tot assenyalant un dels alts finestrals. La foscor semblava aclarir-se i, a través de la clariana, es veia, alt i molt llunyà, un trosset del cel brillant—. No tot són tenebres. Sigueu valent, Senyor de la Marca; no podríeu trobar millor ajut. No tinc cap consell per a qui desespera, però a vós podria donar-vos consell i parlar-vos amb paraules. Les voleu escoltar? No són fetes per a totes les oïdes. Us prego que sortiu fins a les vostres portes i que mireu enllà. Fa massa temps que seieu a la penombra i que confieu en informes deformats i en insinuacions malicioses.

En Théoden abandonà lentament la seva cadira. A la sala es tornà a fer una llum feble. La dona s’apressà al costat del monarca, el va agafar del braç i, així, el vell baixà de l’estrada i avançà lentament pel palau. En Llenguadeserp continuava ajagut a terra. Arribaren a les portes i en Gàndalf hi picà.

—Obriu! —cridà—. Surt el Senyor de la Marca!

Les portes s’obriren i un aire agradable inundà el palau amb una lleugera fressa. Al turó bufava el vent.

—Envieu els vostres guàrdies al peu de les escales —va dir en Gàndalf—. I vós, senyora, deixeu-lo un moment amb mi. Jo en tindré cura.

—Vés, Éowyn, filla de germana! —digué el vell rei—. El temps de la por ha passat.

La dona va fer mitja volta i entrà lentament al palau. En passar el llindar es girà per mirar enrere. La seva mirada era greu i pensarosa i esguardà el monarca amb una compassió freda als ulls. El seu rostre era molt bell i la cabellera llarga era com un riu d’or. Era esvelta i alta dins del vestit blanc recamat d’argent que l’envoltava; però semblava forta i dura com l’acer, veritable filla de reis. Així fou com l’Àragorn va veure per primer cop a plena llum del dia l’Éowyn, Senyora de Ròhan, i pensà que era bella, bella i freda, com un matí pàl·lid de primavera que encara no ha assolit la plenitud. I ella també s’adonà de la presència d’ell: l’alt hereu dels reis, amb el seny prudent de molts d’hiverns i la capa grisa, bo i ocultant un poder que, tanmateix, l’Éowyn pressentia. Per uns segons va romandre quieta com la pedra, després es girà ràpidament i va desaparèixer.

—I ara, senyor —va dir en Gàndalf—, contempleu la vostra terra! Torneu a respirar-ne l’aire lliure!

Des de l’eixida, al capdamunt d’aquella terrassa elevada, albiraven més enllà del riu els camps verds de Ròhan que es perdien al llunyedar grisenc. Cortines de pluja, empeses pel vent, hi queien de biaix. El cel, al damunt i cap a l’oest, encara era enfosquit pels trons i, en la distància, el llampegueig resplendia entre els cims de les serralades ocultes. El vent, però, bufava cap al nord i la tempesta que havia arribat de l’est ja començava a enretirar-se, rodolant cap al sud, cap a la mar. Tot d’una, a través d’un trau entre els núvols que tenien al darrere, un raig de sol arribà fins a terra. El xàfec que queia resplendí com l’argent i, més lluny, el riu centellejà com un vidre lluent.

—Aquí no és tan fosc —va dir en Théoden.

—No —repetí en Gàndalf—. Ni l’edat us pesa tant a les espatlles com alguns voldrien. Deixeu anar el bastó!

El rei va deixar caure de la mà el bastó negre, que ressonà damunt les lloses. El monarca s’incorporà lentament, com algú que està encarcarat per haver estat molt de temps ajupit en alguna feina avorrida i feixuga. Ara es dreçà erecte, alt, i els seus ulls eren blaus quan contemplà el cel que s’obria.

—Darrerament els meus somnis han estat foscos —va dir—, però ara mateix em sento com si m’acabés de despertar. Tant de bo haguéssiu arribat abans, Gàndalf. Perquè temo que no hàgiu fet massa tard, que només hàgiu arribat per veure els darrers dies de la meva casa. L’alt palau que Brego, fill d’Éorl, va bastir ja no resistirà molt de temps. El foc devorarà l’alt tron. Què hi podem fer?

—Moltes coses —va respondre en Gàndalf—. En primer lloc, però, envieu a buscar l’Éomer. Vaig errat si suposo que l’heu fet empresonar, seguint el consell d’en Grima, aquell que tothom, excepte vós, anomena Llenguadeserp?

—És cert —va dir en Théoden—. S’havia rebel·lat contra les meves ordres i amenaçà de matar en Grima al meu palau.

—Un home us pot estimar a vós però no estimar en Llenguadeserp ni els seus consells —va afegir en Gàndalf.

—És possible. Faré el que em demaneu. Digueu a en Hama que vingui. Ja que ha demostrat ser indigne de vigilar les portes, que passi a fer de missatger. El culpable durà el culpable perquè sigui jutjat —va dir en Théoden, i la seva veu era porfidiosa, tot i que mirà en Gàndalf i li somrigué i, en fer-ho, moltes de les arrugues causades per les preocupacions li desaparegueren i ja no tornaren a aparèixer.

Un cop en Hama hagué estat avisat i enviat a la seva missió, en Gàndalf va acompanyar en Théoden fins en un setial de pedra i després es va asseure davant del rei al graó més alt de l’escala. L’Àragorn i els seus companys van romandre-hi a la vora.

—No hi ha temps per dir-vos tot el que hauríeu de saber —va dir en Gàndalf—. Amb tot, si les meves esperances no es veuen defraudades, d’aquí a no gaire tindré ocasió de parlar-vos més llargament. Vigileu!, us trobeu en un perill encara més gran que el que l’astúcia d’en Llenguadeserp podia ordir als vostres somnis. Però ja ho veieu: no somieu pas! Viviu. Góndor i Ròhan no es troben sols. L’enemic és més fort del que som capaços d’imaginar, però tenim una esperança que ell no s’imagina.

Llavors en Gàndalf parlà ràpidament. Parlà en veu baixa i secretament i ningú, llevat del rei, no sentí el que deia. Però, a mesura que anava parlant, la llum brillava amb més intensitat als ulls d’en Théoden i, al capdavall, s’aixecà del seu setial tan alt com era, amb en Gàndalf al seu costat i, plegats, esguardaren des d’aquell indret elevat en direcció a l’est.

—Certament —va dir en Gàndalf, ara ja en veu alta, animosa i clara—, les nostres esperances es troben en aquella direcció, la mateixa direcció en què es troben les nostres més grans temences. La fatalitat penja encara d’un fil. Però encara ens queda esperança si podem resistir una mica més sense permetre que ens dominin.

Els altres giraren ara també llur mirada cap a l’est. Per damunt les llegües i llegües de terra, miraren ben lluny, cap a on es perdia la vista, i l’esperança i la por van dur llurs pensaments encara més enllà, saltant les muntanyes fosques i cap a la Terra de l’Ombra. On es trobava ara el Portador de l’Anell? Realment, que n’era, de prim, el fil del qual penjava encara la fatalitat! A en Légolas, que esforçava al màxim la seva mirada excepcional, li semblà entrellucar un llambreig blanc: molt lluny potser el sol centellejava en un pinacle de la Torre de Guàrdia. I encara més lluny, infinitament remota i tanmateix amenaçadorament present, hi havia una petitíssima llengua de flama.

En Théoden tornà a asseure’s, lentament, com si el cansament encara lluités per apoderar-se d’ell contra la voluntat d’en Gàndalf. Es girà i contemplà el seu gran palau.

—Ai de mi! —digué—, que m’ha tocat viure aquests dies de dissort, que m’arriben a la vellesa en lloc de la pau que em mereixia. Pobre Bóromir, el valent! Els joves moren i els vells ens arrosseguem i ens marcim.

I s’aferrà els genolls amb les mans arrugades.

—Els vostres dits recordarien millor llur antiga força si aferressin l’empunyadura d’una espasa —va dir en Gàndalf.

En Théoden s’alçà i va dur-se la mà en un costat; però al seu cinyell no hi penjava cap espasa.

—On l’ha guardada, en Grima? —mormolà entre dents.

—Agafeu aquesta, estimat senyor! —va dir una veu clara—. Sempre ha estat al vostre servei.

Dos homes havien pujat calladament les escales i ara es trobaven a poques passes del replà superior. L’Éomer n’era un. Al cap no hi duia elm ni li tapava el pit cap cota de malla, però presentava a la mà una espasa desembeinada i, tot agenollant-se, n’oferí l’empunyadura al seu senyor.

—Què és això? —va dir en Théoden, esquerp. Es girà vers l’Éomer i els homes el contemplaren meravellats, ja que ara s’havia dreçat, orgullós i tibat. Què se n’havia fet del vell que havien deixat encongit a la seva cadira o estintolat al bastonet?

—Ho he fet jo, senyor —va dir en Hama, tremolant—. Havia entès que havia de deixar lliure l’Éomer. El meu cor era tan ple d’alegria que potser m’he equivocat. Com que tornava a ser lliure i és Mariscal de la Marca, li he dut l’espasa tal i com m’ho ha demanat.

—Que poso als vostres peus, senyor —va dir l’Éomer.

Durant uns instants de silenci, en Théoden va romandre amb els ulls fixos en l’Éomer, que era als seus peus, agenollat. Cap d’ells dos no es bellugà.

—No voleu agafar l’espasa? —va dir en Gàndalf.

A poc a poc en Théoden allargà la mà. Quan els seus dits n’aferraren l’empunyadura tots els presents cregueren veure la fermesa i la força que retornaven al seu braç amagrit. De sobte n’aixecà la fulla i la brandà tot fent-la lluir i xiular a l’aire. Després proferí un crit fortíssim. La seva veu ressonà nítida mentre cantava en la llengua de Ròhan una crida a les armes:


Desperteu, desperteu ja, genets d’en Théoden!

Grans empreses ens esperen i la fosca és a llevant.

Enselleu els cavalls, toqueu el corn!

Endavant, eorlingas!



Els guàrdies, que pensaven que els havien cridats, hi acudiren saltant escales amunt. Van contemplar el seu senyor astorats i, després, com un sol home, desembeinaren les espases i les hi posaren als peus.

—Maneu, senyor! —van dir.

—Westu Théoden hál! —exclamà l’Éomer—. A tots nosaltres ens causa un goig extraordinari veure que torneu a ser el que éreu. Mai més ningú no dirà, Gàndalf, que només ens porteu penes!

—Queda’t l’espasa, Éomer, fill de germana! —va dir el rei—. Hama, vés i porta’m la meva! En Grima la té sota la seva custòdia. I a ell també me’l portes. I ara, Gàndalf, m’heu dit que, si volia escoltar-vos, em podríeu aconsellar. Què m’aconselleu?

—El que us anava a aconsellar ja ho heu fet —va respondre en Gàndalf—. Que confiéssiu en l’Éomer, més que no pas en un home de ment retorçada. Que deixéssiu de banda retrets i temors. Que feu allò que és més a l’abast. Envieu de seguida cap a l’oest tots els homes que estiguin en condicions de cavalcar, tal i com l’Éomer us aconsellà: en primer lloc, mentre encara hi som a temps, hem de destruir l’amenaça d’en Sàruman. Si fracassem, perdrem. Si triomfem…, aleshores haurem d’enfrontar-nos a la tasca següent. Mentrestant la gent que es quedi aquí, dones, infants i vells, hauria de fugir als refugis que teniu a les muntanyes. Per ventura no foren preparats per si arribava precisament un dia malastruc com aquest? Que hi duguin queviures, però que no es retardin ni es carreguin amb tresors, grans o petits. Allò que està en joc són les seves vides.

—Aquest consell em sembla bo —va dir en Théoden—. Que tota la meva gent iniciï els preparatius! Excepte vosaltres, que sou els meus hostes… Teníeu raó de dir, Gàndalf, que la cortesia del meu palau havia disminuït molt. Heu cavalcat tota la nit i el matí ja s’acaba. No heu dormit ni heu menjat. Que disposin una casa per als convidats: hi podreu dormir, un cop hàgiu menjat.

—No, senyor —va dir l’Àragorn—. No hi ha d’haver repòs encara per als fatigats. Els homes de Ròhan han de posar-se a cavalcar avui mateix i nosaltres també hi cavalcarem, destral, espasa i arc. No els vam portar perquè descansessin contra les vostres parets, Senyor de la Marca. I vaig prometre a l’Éomer que la seva espasa i la meva lluitarien juntes.

—Ara sí que podem tenir esperances de vèncer! —digué l’Éomer.

—Esperances, sí —intervingué en Gàndalf—. Però Ísengard és fort. I hi ha d’altres perills que s’atansen encara més. No us retardeu, Théoden, quan hàgim marxat. Conduïu ràpidament la vostra gent fins al baluard de Puigdelara, a les muntanyes!

—No, Gàndalf! —va dir el rei—. Desconeixeu el vostre mateix poder guaridor. No serà així. Jo, en persona, aniré a la guerra, per caure, si aquest és el meu destí, en primera línia. Així dormiré millor.

—Així fins i tot l’ensulsiada de Ròhan serà gloriosa a les cançons —va dir l’Àragorn.

Els homes de les milícies que es trobaven a prop van entrexocar-se llurs armes i cridaren:

—El Senyor de la Marca cavalca de nou! Endavant, eorlingas!

—La vostra gent, però, no hauria de quedar sense armes i sense pastor —va dir en Gàndalf—. Qui els guiarà i governarà en lloc vostre?

—Ja hi pensaré abans de marxar —va respondre en Théoden—. Aquí ve el meu conseller.

En aquell instant, en Hama tornà a sortir del palau. Darrere seu, plorós entre uns altres dos homes, seguia en Grima Llenguadeserp. Tenia el rostre esblanqueït. Els seus ulls parpellejaven a causa del sol. En Hama s’agenollà i presentà a en Théoden una llarga espasa en una beina amb un tancador d’or i incrustacions de gemmes verdes.

—Aquí teniu, senyor, Hèrugrim, la vostra antiga fulla —va dir—. Era dins el seu bagul i no ens en volia donar les claus de cap de les maneres. I hi té moltes altres coses que la gent ha trobat a faltar.

—Menteixes —va dir en Llenguadeserp—. I aquesta espasa va ser precisament el teu amo qui me la va donar perquè la guardés.

—I ara et demana que la hi tornis —va dir en Théoden—. Et desplau això?

—És clar que no, senyor —va dir en Llenguadeserp—. M’ocupo de vós i dels vostres tan bé com puc. No us fatigueu, però, ni forceu massa les vostres forces. Que uns altres s’ocupin d’aquests hostes inoportuns. Les vostres viandes estan a punt de ser servides. No voleu menjar?

—I tant —va dir en Théoden—. I que a taula, al meu costat, serveixen també els meus hostes. L’exèrcit es posa avui en camí. Que els heralds ho pregonin! Que avisin tots els qui viuen prop d’aquí! Tots els homes i xicots forts que puguin dur armes, tots els que tenen cavalls, que tots siguin dalt la sella i a la porta abans de la segona hora del migdia!

—Senyor meu! —exclamà en Llenguadeserp—. Ha passat tal i com em temia. Aquest màgic us ha encantat. No ha de quedar ningú per defensar el Palau Daurat dels vostres avantpassats i tot el vostre tresor? Ningú que defensi el Senyor de la Marca?

—Si això és un encanteri —va dir en Théoden—, em sembla més íntegre que els teus murmuris. Amb el teu art de sangonera m’hauries tingut d’aquí a no gaire caminant de quatre grapes com una bèstia. No, no ha de quedar ningú, ni tan sols en Grima. En Grima també haurà de cavalcar. Vés-te’n! Encara ets a temps de netejar el rovell de la teva espasa.

—Pietat, senyor! —suplicà en Llenguadeserp, tot rebolcant-se per terra—. Compadiu-vos de qui ho ha donat tot al vostre servei! No m’aparteu del vostre costat! Quan els altres hagin marxat almenys jo us faré costat. No feu marxar el vostre fidel Grima!

—Et compadeixo —va dir en Théoden—. I no faig que ningú t’allunyi del meu costat. Jo també vaig a la guerra amb els meus homes. I et prego que vinguis amb mi i que demostris la teva fidelitat.

En Llenguadeserp mirà totes les cares al voltant. Als seus ulls hi havia la mirada aterrida de la bèstia que cerca un forat al cercle dels seus enemics. Es llepà els llavis amb llengua blanquinosa i llarga.

—Aquesta decisió era d’esperar d’un Senyor de la Casa d’Éorl, per vell que fos —va dir—. Aquells qui l’estimen de debò, però, li haurien d’estalviar aquests tràfecs als seus darrers anys. Veig que arribo massa tard. D’altres, a qui la mort del meu senyor potser no afligirà tant, ja l’han persuadit. Si no puc desfer els seus estratagemes, escolteu-me, si més no, en això, senyor! Algú que conegui la vostra manera de pensar i que segueixi les vostres ordres hauria de romandre a Édoras. Nomeneu un oficial fidel. Permeteu que el vostre conseller Grima guardi totes les coses fins al vostre retorn… I reso perquè el puguem veure, tot i que cap home de seny no hi posaria gaires esperances.

L’Éomer esclafí a riure.

—I si aquesta súplica no us excusa de la guerra, noblíssim Llenguadeserp —va dir—, quin altre càrrec de menys honor acceptaríeu? Dur un sac de farina a les muntanyes…, si és que hi ha algú que us tingui prou confiança per donar-vos-el?

—No, Éomer, no enteneu totalment el pensament del mestre Llenguadeserp —va dir en Gàndalf, bo i dirigint-li una mirada penetrant—. És agosarat i astut. Ara mateix s’arrisca a jugar a un joc perillós i a guanyar alguna jugada. Ja m’ha fet perdre hores senceres del meu temps tan preuat. A terra, serpota! —va dir de sobte amb una veu terrible—. De panxa a terra! Quant de temps fa que en Sàruman et comprà? Quin preu et va prometre? Quan tots els homes haguessin mort, podies agafar la part que volguessis del tresor i la dona que desitgessis? Ja fa massa que la vigiles des de sota les parpelles i que li’n segueixes les passes.

L’Éomer dugué la mà a l’espasa.

—Ho sabia —murmurà—. Per aquesta raó l’hauria mort abans i m’hauria oblidat de la llei de palau. Però existeixen d’altres raons.

Féu un pas endavant, però en Gàndalf l’aturà amb la mà.

—L’Éowyn ara està segura —va dir—. Però tu, Llenguadeserp, ja has fet tot el que has pogut per al teu amo veritable. Ara, a la fi, t’has guanyat una recompensa. En Sàruman, però, és possible que oblidi els seus tractes. T’aconsellaria que hi anessis de pressa i que li ho recordessis, no fos cas que s’oblidés dels teus fidels serveis.

—Mentiu —va dir en Llenguadeserp.

—Aquest mot et ve massa sovint i amb massa facilitat als llavis —va dir en Gàndalf—. Jo no menteixo. Mireu, Théoden, aquí teniu una serp! Si voleu estar segur, no la podeu prendre amb vós ni deixar-la aquí al darrere. Si la matéssiu faríeu un acte de justícia. Però no sempre ha estat com és ara. En altre temps fou un home i us serví com a tal. Doneu-li un cavall i deixeu-lo que marxi immediatament, allà on vulgui. Jutgeu-lo pel camí que eligeixi.

—Ho sents, Llenguadeserp? —va dir en Théoden—. Aquesta és la teva disjuntiva: o cavalques amb mi a la guerra i ens permets de veure a la batalla si ets fidel o no; o te’n vas ara, allà on vulguis. Aleshores, però, si ens tornem a trobar no et tindré cap compassió.

En Llenguadeserp s’aixecà lentament. Els contemplà amb els ulls mig tancats. A l’últim escodrinyà el rostre d’en Théoden i obrí la boca com si anés a parlar. I llavors, tot d’una, s’incorporà. Es va fregar les mans. Els seus ulls espurnejaren. Hi havia tanta malícia a la seva mirada que els homes feren un pas enrere. Ensenyà les dents; i després, amb un alè sibilant, escopí davant dels peus del monarca i, fent un salt cap a un costat, fugí corrents escales avall.

—Seguiu-lo! —cridà en Théoden—. Vigileu que no faci mal a ningú, però no el feriu ni l’obstaculitzeu. Doneu-li un cavall, si el demana.

—I si n’hi ha cap que el vulgui dur —afegí l’Éomer.

Un dels guàrdies va córrer escales avall. Un altre es dirigí al pou que hi havia al peu de la terrassa i en va treure aigua amb el seu elm. Després la llançà a les llambordes que en Llenguadeserp havia profanat i les netejà.

—I ara, convidats, passeu! —digué en Théoden—. Passeu i prengueu el descans que la pressa ens permeti.

Van tornar a entrar al gran palau. A baix, a la vila, ja se sentia el pregó dels heralds i el so dels corns de guerra. El rei anava a emprendre la marxa tan bon punt els homes de la vila i els que hi vivien a prop estiguessin armats i s’haguessin aplegat.

A la taula del rei va seure l’Éomer i els quatre convidats i, servint el monarca, hi havia també la senyora Éowyn. Van menjar i beure ràpidament. Els altres van restar callats mentre en Théoden interrogava en Gàndalf a propòsit d’en Sàruman.

—És impossible de saber quan va començar la seva traïció —va dir en Gàndalf—. No ha estat sempre malvat. Estic convençut que en altres èpoques fou amic de Ròhan; i fins i tot quan el seu cor es refredà, us continuà trobant útils. Ara, però, ja fa molt de temps que, sota la màscara de l’amistat, conjuminava la vostra ruïna, tot esperant el moment oportú. Durant aquells anys la tasca d’en Llenguadeserp va ser fàcil i tot el que fèieu era ràpidament conegut a Ísengard; perquè les vostres terres eren obertes i els estrangers hi anaven i en venien lliurement. I sempre vau tenir el xiuxiueig d’en Llenguadeserp a les orelles, enverinant el vostre pensament, glaçant-vos el cor, mentre d’altres observaven i no hi podien fer res perquè ell tenia la vostra voluntat a les seves mans.

»Però quan vaig escapar-me ja us en vaig prevenir, aleshores la màscara quedà estripada per a qui hi volgués veure a sota. A partir d’aleshores en Llenguadeserp va dur a terme un joc perillós, sempre a la recerca d’una manera de retardar-vos, d’impedir que reuníssiu totes les vostres forces. I ha estat arter: apagava els recels dels homes o n’aprofitava les pors, segons el que millor s’adeia al moment. No recordeu amb quanta tossuderia insistí a enviar tots els homes disponibles en una empresa forassenyada cap al nord quan el perill immediat era a l’oest? Us va convèncer de prohibir l’Éomer de seguir els orcs invasors. Si l’Éomer no hagués desafiat la veu d’en Llenguadeserp que parlava a través de la vostra boca, aquells orcs a hores d’ara ja haurien arribat a Ísengard i ho haurien fet amb un botí important. No exactament el botí que en Sàruman desitja per damunt de totes les coses, però almenys dos membres de la meva Germandat, que comparteixen una esperança secreta de la qual ni tan sols a vós, senyor, us en puc encara parlar obertament. Sou capaç d’imaginar com podrien estar patint ara o el que en Sàruman podria haver après de cara a la nostra destrucció?

—Dec molt a l’Éomer —va dir en Théoden—. Un cor fidel pot tenir una llengua arrogant.

—Digueu també —afegí en Gàndalf— que, a la mirada tendenciosa, la veritat pot oferir-li una cara distorsionada.

—I tant!, els meus ulls eren gairebé cecs —va dir en Théoden—. I més que amb cap altra persona, estic en deute amb vós, el meu hoste. Un cop més heu arribat a temps. Vull fer-vos un present, abans que marxem, i que vós mateix trieu. No heu de fer més que anomenar qualsevol de les meves pertinences. Només en queda exclosa la meva espasa!

—Si he arribat a temps o no, encara s’ha de veure —afegí en Gàndalf—. Pel que fa al vostre obsequi, senyor, jo en triaré un que s’adiu molt amb les meves necessitats: veloç i segur. Doneu-me el Grisencrín! Abans només me l’havíeu deixat, si puc dir que allò fou un préstec. Però ara hi he de cavalcar cap a una gran destinació, oposant l’argent al negre: no voldria arriscar-hi res que no em pertanyi. I entre nosaltres ja existeix un lligam d’afecte.

—Trieu bé —va acceptar en Théoden— i ara us el dono de cor. I penseu que és un gran obsequi. No n’hi ha cap més com el Grisencrín. En ell ha tornat un dels poderosos corsers d’antany. Mai més no en tornarà cap altre d’igual. I a vosaltres, que sou els meus altres convidats, us ofereixo qualsevol cosa que pugueu trobar a la meva armeria. Espases no us en calen, però hi ha elms i cotes de malla afaiçonades amb gran astúcia, regals fets per Góndor als meus majors. Trieu el que vulgueu abans que marxem i que us siguin ben útils!

En aquest moment arribaren alguns homes amb indumentària i estris de guerra que pertanyien al tresor reial i vestiren l’Àragorn i en Légolas amb brillants cotes de malla. També els proporcionaren elms i escuts rodons, amb protuberàncies ornamentades d’or i incrustacions de gemmes verdes, roges i blanques. En Gàndalf no agafà armadura de cap mena; i a en Guimli no li calia cap mena de cota, bo i suposant que n’haguessin trobat alguna adient a la seva alçada, perquè al tresor d’Édoras no hi havia cap ausberg que pogués superar la seva petita cuirassa forjada sota la Muntanya, al nord. Trià, però, un casc de metall i de cuiro que s’adaptava bé al seu cap rodanxó; i també va prendre un escut petit. A l’escut hi havia pintat el cavall al galop, blanc sobre fons verd, que era l’emblema de la casa d’Éorl.

—Que us defensi bé! —va dir en Théoden—. Fou fet per a mi als temps d’en Thénguel, quan jo encara era un vailet.

En Guimli féu una reverència.

—Em sento orgullós, Senyor de la Marca, de poder dur les vostres armes —va dir—. La veritat és que més m’estimo dur jo un cavall que haver de cavalcar damunt una d’aquestes bèsties. Em refio més dels meus peus. Però potser arribi el moment en què hagi de restar a terra i lluitar.

—No em sorprendria gens —confirmà en Théoden.

Ara el monarca s’aixecà i, immediatament, l’Éowyn avançà amb el vi.

—Ferthu Théoden hál! —va dir—. Rebeu ara aquesta copa i beveu-ne en bona hora. Que us poseu en camí i torneu sa i estalvi!

En Théoden va beure de la copa i aleshores l’Éowyn la passà a la resta dels convidats. Quan arribà davant l’Àragorn es detingué inesperadament i l’esguardà, i la seva mirada fou resplendent. I l’Àragorn mirà el bell rostre de l’Éowyn i somrigué; però en agafar la copa, les seves mans trobaren les d’ella i s’adonà que aquell contacte li produïa un calfred a la noia.

—Salut, Àragorn, fill d’Àrathorn! —va dir ella.

—Salut, Senyora de Ròhan! —respongué ell, però ara el seu rostre mostrava preocupació i ja no va somriure.

Un cop tots hagueren begut, el rei creuà la gran sala cap a les portes. Allí l’esperava la guàrdia i hi havia heralds de peu i tots els senyors i cabdills que quedaven a Édoras o que vivien per aquells encontorns que també s’hi havien aplegat.

—Atenció! Vaig a emprendre la marxa i és molt possible que aquesta sigui la meva darrera expedició —va dir en Théoden—. No tinc cap fill. El meu fill Théodred és mort. Nomeno el fill de la meva germana, Éomer, el meu hereu. Si cap de tots dos no tornés, aleshores elegiu el senyor que cregueu convenient. A algú, però, he de confiar en aquest moment la meva gent que quedarà enrere i aquesta persona els haurà de governar en lloc meu. Qui es vol quedar?

Ningú no respongué.

—No hi ha algú que vulgueu nomenar? En qui confia, la meva gent?

—En la casa d’Éorl —va respondre en Hama.

—Però no puc deixar l’Éomer i ell tampoc no voldria quedar-s’hi —va respondre el rei—; i, a més, ell és l’últim d’aquest llinatge.

—No deia pas que fos l’Éomer —va respondre en Hama—. I d’altra banda, no és l’últim. Hi ha l’Éowyn, la seva germana, la filla d’Éomund. No coneix la por i és molt animosa de cor. Tots l’estimen. Permeteu que ella sigui una mena de senyor dels eorlingas mentre duri la nostra absència.

—Així es farà —decretà en Théoden—. Que els heralds anunciïn al poble que la senyora Éowyn els acabdillarà!

Aleshores el rei s’assegué en un setial davant les seves portes i l’Éowyn va agenollar-se davant seu i en va rebre una espasa i una bella cuirassa.

—Adéu-siau, filla de germana! —exclamà—. Tenebrosa és aquesta hora, però potser encara tornarem al Palau Daurat. Al baluard de Puigdelara, però, la gent podrà defensar-se durant molt de temps i, si la batalla ens és adversa, tots els que se n’escapin correran a refugiar-s’hi.

—No parleu així! —va dir ella—. Per cada dia que passi fins que torneu, un any resistiré jo.

I, mentre parlava, la seva mirada se n’anà cap a l’Àragorn, que era allà prop.

—El rei tornarà —va dir ell—. No temeu! No és a l’oest sinó a l’est que ens espera el destí final.

En acabat, el rei baixà les escales amb en Gàndalf al seu costat. Els altres els seguiren. L’Àragorn mirà enrere en passar prop de l’entrada. L’Éowyn estava sola davant les portes del palau al capdamunt de les escales; l’espasa estava plantada davant d’ella i les mans reposaven damunt l’empunyadura. Ara anava recoberta amb la cuirassa i brillava com l’argent sota el sol.

En Guimli caminava al costat d’en Légolas, amb la destral a l’espatlla.

—Bé, per fi ens posem en camí! —va dir—. Els homes necessiten moltes paraules abans d’actuar. La destral es despacienta a les meves mans. Tot i que no dubto que aquests ròhirrim, quan s’hi posen, tenen mans cruels. De tota manera aquest no és el tipus de guerra que em va bé. Com puc entrar en batalla? M’estimaria més caminar que no saltar com un sac darrere la sella d’en Gàndalf.

—Un lloc més segur que molts d’altres, suposo —va dir en Légolas—. Tot i que sens dubte en Gàndalf estarà content de dipositar-vos a terra quan comencin les patacades; o el mateix Grisencrín. Una destral no és arma per a un genet.

—I un nan no està fet per cavalcar. El que vull és tallar colls d’orcs, no m’interessa afaitar caps d’homes —va dir en Guimli, tot acaronant el mànec de la seva destral.

A les portes els esperava una gran host d’homes, vells i joves, tots pretos als seus cavalls. Se n’hi havien congregat més d’un miler. Llurs llances eren com un bosc novell. Quan aparegué en Théoden, cridaren amb enrenou i alegria. Alguns aferraven el cavall del rei, Crinblanca, prompte per marxar, i d’altres subjectaven els cavalls de l’Àragorn i d’en Légolas. En Guimli se sentia incòmode i empipat, però l’Éomer se li acostà amb el seu cavall agafat de les brides.

—Salut, Guimli, fill de Gloin! —exclamà—. No he tingut temps d’aprendre la manera de parlar amb amabilitat sota la vostra vara, tal com em vau prometre. Però, no creieu que hauríem de deixar de banda la nostra disputa? Almenys no diré res de dolent de la Senyora del bosc.

—De moment oblidaré la meva còlera, Éomer, fill d’Éomund —va dir en Guimli—; però si mai arribeu a veure la Senyora Galàdriel amb els vostres ulls, haureu de reconèixer que és la més bella de totes les dames o la nostra amistat haurà arribat a la seva fi.

—Que així sia! —acceptà l’Éomer—. Però fins que arribi aquest moment, perdoneu-me, i com a penyora del vostre perdó, vulgueu cavalcar amb mi, us ho suplico. En Gàndalf anirà davant de tot amb el Senyor de la Marca; però el Peus-de-foc, el meu cavall, ens durà a tots dos, si no hi teniu inconvenient.

—Us ho agraeixo de tot cor —va dir en Guimli molt complagut—. Aniré amb vós de bon grat si en Légolas, el meu company, pot cavalcar al nostre costat.

—Així ho farem —va dir l’Éomer—. Amb en Légolas a la meva esquerra i l’Àragorn a la dreta, no crec que hi hagi ningú capaç de plantar-nos cara!

—On és el Grisencrín? —demanà en Gàndalf.

—Corre desbocat pel camp —li respongueren—. No permet que ningú l’agafi. És per allà baix, prop del gual, com una ombra entre els salzes.

En Gàndalf xiulà i cridà en veu alta el nom del cavall i, allà ben lluny, l’animal girà el cap i renillà, va fer mitja volta i es posà a córrer com una fletxa cap a la host.

—Si les ràfegues del vent de l’oest adoptessin un cos visible, serien iguals que aquest cavall —va dir l’Éomer al moment en què el gran animal arribava corrent i anava a aturar-se davant el màgic.

—L’obsequi em penso que ja us havia estat concedit —va dir en Théoden—. Escolteu-me tots! Ara i aquí nomeno el meu convidat, en Gàndalf Capagrís, el més assenyat dels consellers, el més benvingut dels rodamóns, senyor de la Marca i cabdill dels eorlingas mentre la nostra raça existeixi; i li dono el Grisencrín, príncep dels cavalls.

—Us ho agraeixo, rei Théoden —va respondre en Gàndalf. I, tot d’una, es tirà enrere la capa grisa, es va treure el barret i saltà damunt el cavall. No duia elm ni cota de malla. Els seus cabells nivis voleiaven lliurement, els seus vestits blancs resplendien enlluernadors sota el sol.

—Contempleu el Cavaller Blanc! —cridà l’Àragorn, i tots repetiren aquestes paraules.

—Pel nostre Rei i pel Cavaller Blanc! —van cridar tots—. Endavant, eorlingas!

Les trompetes començaren a sonar. Els cavalls s’encabritaren i renillaren. Les llances xocaren contra els escuts. Llavors el monarca alçà la mà i, d’una revolada, com quan de sobte s’aixeca un gran vendaval, la darrera host de Ròhan inicià la seva eixordadora cavalcada cap a l’oest.

Lluny, per damunt la planura, l’Éowyn distingí el centelleig de llurs llances mentre romania immòbil, sola, davant les portes del palau silenciós.





Capítol VII

LA GORJA D’EN HELM


Quan sortiren d’Édoras a cavall, el sol ja havia davallat cap a l’oest i la seva llum els queia als ulls, bo i convertint els camps ondulats de Ròhan en una calitja daurada. Hi havia un camí fressat, en direcció nord-oest, que seguia per les faldes de les Muntanyes Blanques, i aquest fou el camí que seguiren, amunt i avall per aquella contrada verda, tot creuant rierols de corrent ràpid per múltiples guals. Molt més endavant i a la seva dreta, es dreçaven les Muntanyes Boiroses; i com més milles feien més fosques i altes esdevenien. El sol es ponia lentament davant seu. El vespre els encalçava.

La host continuà cavalcant. La necessitat els empenyia. Temorosos d’arribar massa tard, cavalcaven tan de pressa com podien i rarament s’aturaven. Els corsers de Ròhan eren veloços i resistents, però els quedaven moltes llegües al davant. En vol d’ocell, hi havia quaranta llegües i escaig des d’Édoras fins als guals de l’Isen, on esperaven trobar els homes del rei que contenien les hosts d’en Sàruman.

Al seu entorn començava a fer-se fosc. Finalment s’aturaren per plantar el campament. Havien cavalcat durant unes cinc hores i eren força lluny a les planures de l’oest, però encara tenien al davant més de la meitat del camí. Ara van fer l’acampada en una gran rotllana, sota el cel ple d’estels i la lluna creixent. No van encendre cap foc, perquè no tenien cap seguretat del que passava; però al seu voltant establiren un cercle d’imaginàries a cavall i enviaren exploradors més endavant, que passaren com ombres per entre els replecs del terreny. La lenta nit passà sense notícies ni alarma de cap mena. A l’alba ressonaren els corns i, una hora més tard, ja s’havien tornat a posar en camí.

Al damunt encara no es veia cap núvol, però l’aire era de pesantor; per a aquella època de l’any feia calor. El sol es llevava emboirat i, darrere seu, seguint-lo lentament cel amunt, hi havia una foscor creixent, com si, provinent de l’est, es congriés una gran tempesta. I més enllà, cap al nord-oest, semblava existir una altra tenebra que s’aplegava als peus de les Muntanyes Boiroses, una ombra que s’arrossegava avall, lentament, des de la vall del Màgic.

En Gàndalf es quedà enrere fins a posar-se a l’altura d’en Légolas, que cavalcava al costat de l’Éomer.

—Teniu la vista excepcional de la vostra raça, Légolas —va dir—, que és capaç de distingir un pinsà d’un pardal a una llegua de distància. Digueu-me, podeu veure alguna cosa allà al llunyedar, cap a Ísengard?

—És a moltes milles —va dir en Légolas, atalaiant enllà i fent visera amb la seva llarga mà damunt els ulls—. Hi veig una foscor. I hi ha formes que s’hi mouen, grans figures, molt lluny, cap a la riba del riu; però no puc distingir què són. No és la boira ni els núvols allò que m’obstaculitza la visió: hi ha una ombra que ho vela, una ombra que algun poder ha col·locat damunt la terra i que es belluga a poc a poc riu avall. És com si la penombra de moltíssims arbres rellisqués avall des dels turons.

—I darrere nostre ve una autèntica tempesta de Mórdor —va dir en Gàndalf—. Serà una nit ben negra.

A mesura que el segon dia de cavalcada anà transcorrent, la pesantor de l’atmosfera augmentà. A la tarda els nuvolats negres començaren a cobrir-los: un sostre tenebrós amb grans vores inflades, puntejat de llum enlluernadora. El sol s’ocultà, vermell com la sang, enmig d’una boira fumosa. Les llances dels genets es van veure coronades de foc quan els darrers raigs de llum encengueren les cares costerudes dels pics del Thrihyrne: ara es trobaven ben a prop, al braç més septentrional de les Muntanyes Blanques; tres cims punxeguts que esguardaven l’ocàs. A la darrera lluïssor vermella, els homes de l’avantguarda van destriar-hi un puntet negre, un genet que cavalcava de tornada cap a ells. Van aturar-se a esperar-lo.

I arribà; era un home atuït, amb el casc oscat i l’escut esberlat. Descavalcà lentament de la seva muntura i va romandre allí un moment per recuperar l’alè. Finalment parlà:

—Ve amb vosaltres, l’Éomer? —preguntà—. Per fi arribeu, però és massa tard i venia amb poques forces. Les coses han anat malament d’ençà que caigué en Théodred. Ahir ens van obligar a creuar l’Isen amb grans pèrdues; molta gent va morir en travessar-lo. Després, a la nit, arribaren forces fresques que creuaren el riu i atacaren el nostre campament. Tot Ísengard deu haver quedat buit; i en Sàruman ha armat els muntanyencs salvatges i els pastors de Terrafosca, més enllà dels rius, i ha fet que aquests també ens ataquessin. Ens van aclaparar. La paret de protecció quedà trencada. L’Érkenbrand de Foldoest ha portat tots els homes que ha pogut aplegar cap a la seva fortalesa de la Gorja d’en Helm. La resta està escampada.

»On és, l’Éomer? Digueu-li que no queda cap esperança allà davant. Hauria de tornar a Édoras abans que els llops d’Ísengard arribin aquí.

En Théoden havia romàs callat, amagat a la vista de l’home perquè l’escorta l’ocultava; i ara esperonà el seu cavall endavant.

—Vine, presenta’t davant meu, Ceorl! —va dir—. Sóc aquí. La darrera host dels eorlingas s’ha posat en camí. No penso tornar sense presentar batalla.

El rostre de l’home s’il·luminà d’alegria i de sorpresa. Tornà a revifar-se. Després s’agenollà i oferí la seva espasa oscada al monarca.

—No heu de fer més que manar-me, senyor! —exclamà—. I perdoneu-me pensava…

—Pensaves que continuava a Meduseld encorbat com un arbre vell sota la neu de l’hivern. I així era quan vau sortir cap a la guerra. Però un vent de l’oest n’ha agitat les branques —va dir en Théoden—. Doneu un cavall fresc a aquest home! Cavalquem per ajudar l’Érkenbrand!

Mentre en Théoden parlava, en Gàndalf havia anat avançant una mica a cavall i, ara, era allí tot sol, esguardant cap al nord, en direcció a Ísengard, i cap a l’est, en direcció al sol ponent. De seguida tornà.

—Cavalqueu, Théoden! —va dir—. Cavalqueu cap a la Gorja d’en Helm! No aneu als guals de l’Isen i no us atureu a la planura! Us he d’abandonar algun temps. El Grisencrín m’ha de dur ara a una comesa urgent —es girà vers l’Àragorn i l’Éomer i els homes de la casa del rei i cridà—: Guardeu bé el Senyor de la Marca fins que jo torni! Espereu-me al Portal d’en Helm! Adéu!

Dirigí un mot al Grisencrín i el gran cavall sortí disparat, com una fletxa del seu arc. No havien deixat de mirar-lo que ja havia desaparegut: un centelleig argentat sota la posta, un vent damunt l’herbei, una ombra que s’escapolia i desapareixia de la vista. El Crinblanca va deixar escapar un esbufec i s’encabrità, disposat a seguir-lo; però només un ocell velocíssim podria haver-lo encalçat.

—Què significa això? —va dir un de l’escorta a en Hama.

—Que en Gàndalf Capagrís necessita córrer —va respondre-li aquest—. Sempre va i ve quan hom menys s’ho espera.

—Si en Llenguadeserp fos aquí no ho trobaria gaire difícil d’explicar —afegí l’altre.

—Certament —corroborà en Hama—; el que és jo, però, esperaré fins que torni a veure en Gàndalf.

—Potser us caldrà esperar molt —reblà l’altre.

La host es desvià ara del camí que duia als guals de l’Isen i tombà en direcció cap al sud. Es féu de nit, però continuaren cavalcant. Els turons encara s’acostaven, però els alts pics del Thrihyrne ja es retallaven borrosos contra el cel llostrejant. A algunes milles de distància, a l’altra banda de la vall de Foldoest, hi havia un enfondall verd, que formava una gran badia entre muntanyes, i, al fons, s’hi obria una gorja cinglera endins. La gent d’aquella contrada l’anomenava la Gorja d’en Helm, per un dels herois de les guerres antigues que s’hi havia refugiat. La gorja esdevenia cada cop més costeruda i estreta a mesura que serpentejava endins, cap al nord, sota l’ombra del Thrihyrne, fins que els espadats curulls de corbs, que es dreçaven com torres impressionants a ambdues bandes, hi bloquejaven l’entrada de la llum.

Al Portal d’en Helm, abans de l’embocadura de la gorja, hi havia un esperó de roca que sobresortia del cingle del nord. Allà al damunt, sobre el cim, s’aixecaven antigues murades de pedra vella i al bell mig hi havia una torre imponent. La gent contava que, als dies reculats de la glòria de Góndor, els reis del mar hi havien bastit aquell baluard amb l’ajut dels gegants. S’anomenava Vilacorn perquè, si hom tocava una trompeta dalt la torre, ressonava per tota la gorja com si exèrcits oblidats des de feia molts de segles es dirigissin a la guerra des de les coves de sota les muntanyes. Els homes de l’antigor també havien edificat una muralla que anava des de Vilacorn fins a l’espadat sud, de manera que tancava l’accés al cingle. Sota la murada hi havia una claveguera grossa per on sortia el torrent de la cinglera. Vora el peu del Rocacorn, el rierol girava i després fluïa per un barranc al bell mig d’un terreny triangular esbarjós i verd, que baixava en pendent suau des del Portal d’en Helm fins al Fossat d’en Helm. D’allí saltava a l’enfondall de la gorja i sortia cap a la vall de Foldoest. Era a Vilacorn, al Portal d’en Helm, que ara habitava l’Érkenbrand, senyor de Foldoest, a les fronteres de la Marca. A mesura que els temps havien anat esdevenint més i més tenebrosos amb l’amenaça d’una guerra, ell, prudent, havia fet reparar la murada i havia fortificat el baluard.

Els genets encara es trobaven part de baix de la vall, abans d’arribar a l’embocadura de l’enfondall, quan se sentiren crits i tocs de corn dels exploradors que havien enviat per endavant. Xiularen fletxes disparades des de la foscor. Ràpidament, un dels exploradors tornà al galop i els informà que genets muntats en llops estaven escampats per la vall i que una tropa d’orcs i d’homes salvatges s’apressava cap al sud des dels guals de l’Isen i semblava encaminar-se cap a la Gorja d’en Helm.

—Hem trobat morta molta de la nostra gent que fugia cap aquí —va dir l’explorador—. I hem topat amb companyies esparses que erraven extraviades, sense oficials. Ningú no sembla saber què se n’ha fet, de l’Érkenbrand. És molt possible que l’enxampin abans que aconsegueixi arribar al Portal d’en Helm, això si encara és viu.

—Algú ha vist en Gàndalf? —demanà en Théoden.

—Sí, senyor. Molts han vist un vell en un cavall blanc, que anava d’una banda a l’altra per la planura com el vent damunt l’herba. Alguns han pensat que es tractava d’en Sàruman. Diuen que abans que es fes de nit s’ha dirigit cap a Ísengard. N’hi ha que també diuen que abans havien vist en Llenguadeserp, que es dirigia cap al nord amb una companyia d’orcs.

—Si en Gàndalf se’l topa, en Llenguadeserp té mala peça al teler —va dir en Théoden—. Sigui com sigui, ara em trobo sense cap dels meus consellers, no tinc ni el vell ni el nou. En aquest destret, però, no tenim altra alternativa que seguir endavant, cap al Portal d’en Helm, tal i com en Gàndalf va dir, tant si ens hi trobem l’Érkenbrand com si no. Se sap si l’exèrcit que ve del nord és gaire nombrós?

—Enorme, senyor —va respondre l’explorador—. Qui fuig multiplica cada enemic per dos, però he parlat amb homes de valor i coratge i estic segur que la força principal de l’enemic és molts cops més gran que la de tots els homes que tenim aquí.

—Aleshores hem d’apressar-nos —va dir l’Éomer—. Travessem les línies dels enemics que ja es troben entre nosaltres i el baluard. A la Gorja d’en Helm hi ha coves on poden amagar-se centenars de persones; i hi ha passatges secrets que porten des d’allí fins dalt de les muntanyes.

—No et refiïs dels passatges secrets —va dir el rei—. Fa molt de temps que en Sàruman espia aquesta terra. De tota manera, en aquell indret la nostra defensa pot resistir molt de temps. En marxa!

L’Àragorn i en Légolas anaven ara amb l’Éomer a l’avantguarda. Continuaren, doncs, cavalcant enmig de la negra nit, cada cop més a poc a poc a mesura que la foscor esdevenia més intensa i que llur camí s’enfilava cap al sud, amunt i més amunt, cap als contraforts confusos dels peus de les muntanyes, Trobaren pocs enemics al seu camí. Aquí i allà toparen amb grups d’orcs errívols; però van fugir abans que els genets de Ròhan els poguessin capturar o matar.

—Temo que el cap dels nostres enemics, sigui en Sàruman o qualsevol capità que hagi enviat a l’avançada, no trigarà gaire a saber que el rei ja ha arribat —va dir l’Éomer.

El rumor de la guerra augmentava darrere seu. Ara podien escoltar, a través de l’obscuritat, el so de cantars aspres. Havien pujat força amunt per la clotada que duia a la gorja quan giraren la mirada enrere. Aleshores veieren torxes, punts innumerables de llum ferotge damunt els camps negres del darrere, escampades com flors roges o serpentejant amunt, en llargs rengles espurnejants, des de les terres més baixes. Aquí i allà s’aixecava una fogarada més grossa.

—És un gran exèrcit i ens segueix de prop —va dir l’Àragorn.

—I porten foc —comentà en Théoden— i cremen tot el que troben a llur pas, sigui paller, cabana o arbre. Aquesta era una vall rica i hi havia molts masos. Ho sento per la meva gent!

—Tant de bo ja fos de dia i poguéssim baixar al galop contra ells com una tempesta que s’hi abraonés des de les muntanyes! —va dir l’Àragorn—. Em reca d’haver de fugir davant seu.

—No ens cal fugir gaire més —intervingué l’Éomer—. Ja no som gaire lluny del Fossat d’en Helm; és una antiga trinxera amb un terraplè disposat a través de l’enfondall, dos estadis més avall del Portal d’en Helm. Allí podrem girar-nos i presentar batalla.

—No, som massa pocs per defensar el fossat —va dir en Théoden—. Té una milla o més de llarg i el pas que deixa és massa ample.

—Doncs, si ens apressen massa, la rereguarda haurà de resistir en aquell pas —va dir l’Éomer.

Quan els genets de Ròhan arribaren al pas del fossat no hi havia estels ni lluna. Allà, el rierol de dins brollava enfora i el camí que hi seguia al costat era el que baixava de Vilacorn. El terraplè es dreçà de sobte davant seu, una ombra alta darrere un fossat negre. En acostar-s’hi els cavallers, un sentinella els donà l’alto.

—El Senyor de la Marca es dirigeix a cavall cap al Portal d’en Helm —va respondre l’Éomer—. I et parla l’Éomer, fill d’Éomund.

—Aquestes sí que són bones notícies, més bones del que podíem esperar —va dir el sentinella—. Correu! Teniu l’enemic als talons.

La host entrà a través del pas i s’aturà al pla inclinat de la part alta. Ara els assabentaren, amb alegria per part seva, que l’Érkenbrand havia deixat molts homes per defensar el Portal d’en Helm i que molts altres molts s’hi havien aconseguit refugiar fins aleshores.

—Potser en tenim un miler de preparats per lluitar a peu —va dir en Gàmling, un vell que comandava els que s’havien quedat a vigilar el fossat—. Però la majoria ja han viscut massa hiverns, com jo mateix, o massa pocs, com el fill del meu fill que és aquí. Què en sabeu, de l’Érkenbrand? Ahir ens van arribar notícies que es retirava cap aquí amb tot el que quedava dels millors genets de Foldoest. Però no ha arribat.

—Em temo que ja no arribarà —respongué l’Éomer—. Els nostres exploradors no n’han obtingut noves, i l’enemic omple tota la vall darrere nostre.

—Tant de bo hagi pogut escapar —afegí en Théoden—. Era un home poderós. En ell havia tornat a viure el valor d’en Helm Mà-de-martell. No el podem esperar aquí, però. Ara hem de reunir totes les nostres forces darrere les murades. Esteu ben aprovisionats? Nosaltres duem pocs queviures perquè vam emprendre la marxa per anar en una batalla, no en un setge.

—Darrere nostre, a les coves de la gorja, s’hi apleguen les tres quartes parts de la gent de Foldoest, vells i joves, xiquets i dones —va dir en Gàmling—. Però també hi hem reunit grans magatzems de menjar i molts animals amb el seu pinso.

—Ben fet —comentà l’Éomer—. Cremen i destrueixen tot el que queda a la vall.

—Si s’acosten al Portal d’en Helm per baratar els nostres queviures, ho pagaran molt car —respongué en Gàmling.

El rei i els seus genets continuaren endavant. Abans d’arribar a la carretera que creuava el rierol desmuntaren. En una llarga filera, van conduir els seus cavalls rampa amunt i entraren dins les portes de Vilacorn. Allí tornaren a ser rebuts amb mostres d’alegria i de renovellada esperança; car ara ja hi havia prou homes per tenir cura del llogaret i de la muralla del fossat.

L’Éomer disposà ràpidament els seus homes per a la lluita. El rei i els cavallers del seu seguici eren a Vilacorn i hi havia també molts dels homes de Foldoest. Però a la muralla de l’enfonsall i a la seva torre i darrere d’aquesta, l’Éomer distribuí la major part de la força que duia, ja que allí la defensa semblava més dubtosa en el cas de produir-se un assalt decidit i amb grans forces. Les muntures foren dutes gorja amunt sota la guàrdia que en tals circumstàncies se’ls podia adjudicar.

La murada de la gorja tenia vint peus d’alçària i era tan gruixuda que, per la ronda superior, hi podien caminar quatre homes de bracet, protegits per un parapet per damunt del qual només hi podia mirar un home bastant alt. De tant en tant, a la pedra, hi havia espitlleres a través de les quals hom podia disparar. Aquella defensa podia ser assolida gràcies a una escala que baixava des d’una porta al pati exterior de Vilacorn; tres trams d’escala duien també cap amunt, a la muralla de la gorja, per la part de darrere; al davant, però, la muralla era suau i els seus grans carreus hi eren disposats amb tanta perícia que era impossible de trobar una juntura on posar-hi els peus i, a la part alta, sortien enfora com un penya-segat excavat per la mar.

En Guimli es quedà estintolat al parapet de la muralla. En Légolas va asseure’s dalt de tot, jugant amb el seu arc, mentre escodrinyava l’obscuritat.

—Això ja m’agrada una mica més —va dir el nan, bo i picant de peus damunt les pedres—. El cor sempre se m’anima, quan ens acostem a les muntanyes. Aquí hi ha bona pedra. Aquest país té l’ossam prou dur. L’he sentit sota els peus quan pujàvem del fossat. Doneu-me un i cent anys de la meva raça i faria d’això un indret on els exèrcits atacants es desfarien com l’aigua.

—No en tinc el més petit dubte —respongué en Légolas—. Però sou un nan i els nans són gent estranya. A mi, aquest lloc no m’agrada i no crec pas que m’agradi més a la llum del dia. Però em tranquil·litzeu, Guimli, i em conforta saber que sou a prop amb aquestes camarres fortes i la vostra destral resistent. M’hauria estimat més que ens acompanyés més gent de la vostra raça. I encara m’estimaria més tenir cent bons arquers del Bosc Llobregós. Els necessitarem. Els ròhirrim tenen bons arquers també, però són massa pocs aquí, massa pocs.

—És fosc per tirar amb arc —comentà en Guimli—. Crec que és arribada l’hora de dormir. Dormir! Començo a sentir-ne la necessitat d’una manera que creia que un nan mai no podria sentir. Això d’anar a cavall cansa molt. La destral, però, se’m despacienta a les mans. Doneu-me una bona filera de colls d’orcs i prou espai per brandar-la i se’m passarà tot aquest cansament!

El temps va transcórrer molt lentament. Lluny, al fons de la vall, algunes fogueres escampades continuaven cremant. Ara els exèrcits d’Ísengard avançaven en silenci. Hom distingia llurs torxes que, tot giravoltant, remuntaven l’enfondall en moltes fileres.

Tot d’una arribaren del fossat xiscles i crits i esclataren els ferotges braolaments guerrers dels homes. Tions flamejants aparegueren per damunt la vora i s’arraïmaren, enmig d’empentes, al pas del fossat. Després van escampar-se i desaparegueren. Els homes arribaren al galop de tornada del camp i pujaren la rampa fins al portal de Vilacorn. La rereguarda dels homes de Foldoest havia estat obligada a entrar.

—L’enemic ja és aquí! —van dir—. Hem disparat totes les fletxes que teníem i el fossat és ple d’orcs! Però això no els detindrà gaire temps. Ja han començat a escalar el terraplè per molts punts i n’hi ha tants que sembla una invasió de formigues. Però de moment els hem ensenyat a no dur torxes.

Ara ja era més de mitjanit. El cel era totalment negre i la quietud de l’atmosfera afeixugada presagiava tempesta. De sobte els núvols foren esquinçats per una llum encegadora. Els llampecs coronaren els serrats orientals. Per un instant d’astorament, els guaites de les muralles s’adonaren que tot l’espai entre ells i el fossat era il·luminat per una resplendor blanca; bullia i formiguejava de formes negres, algunes cepades i garrelles, altres altes i macabres, amb cascs alts i escuts de color sable. Centenars i més centenars brollaven com un torrent per damunt el terraplè del fossat i a través del pas. Aquella marea negra ho inundà tot, d’un espadat a l’altre, fins a les muralles. Els trons retrunyien a la vall. La pluja va caure amb un veritable xàfec.

Una pluja de fletxes tan espessa com l’aiguat passà xiulant pel damunt els parapets i va caure contra les pedres, de biaix, amb un dring metàl·lic. Algunes van fer diana. L’assalt a la Gorja d’en Helm havia començat, però a dins no se sentia cap so ni cap desafiament; ni s’hi van disparar fletxes de resposta.

Els exèrcits assaltants es detingueren, confosos per l’amenaça silent de la roca i de la muralla. Un cop i un altre els llamps esqueixaren l’obscuritat. Llavors els orcs començaren a xisclar, tot brandint llances i espases i disparant un núvol de sagetes a qualsevol que aparegués un moment damunt els parapets; i els homes de la Marca guaitaren astorats enfora, i contemplaren allò que els semblava un gran camp de blat negre, vinclat sota una tempesta de guerra i on cada espiga relluïa amb llum feridora.

Ressonaren trompetes estridents. L’enemic empenyé endavant, alguns contra la murada de la gorja, altres cap a la carretera i la rampa que portava a les portes de Vilacorn. Allí s’aplegaren els orcs més cepats i els homes salvatges de les serres de Terrafosca. Van dubtar un segon i després començaren la càrrega. Els llampecs centellejaven i, gravada sobre cada elm i cada escut, s’hi veia la mà tenebrosa d’Ísengard. Arribaren al capdamunt de la roca i es dirigiren cap a les portes.

Aleshores per fi arribà la resposta: un remolí de fletxes i una pedregada de rocs els sortí a l’encontre. Vacil·laren, es desferen i fugiren avall; i després tornaren a carregar, es dispersaren i carregaren altre cop; i cada vegada, com la marea que puja, es detenien una mica més amunt. De bell nou retrunyiren les trompetes i una massa compacta d’homes que feien grans crits saltà endavant. Sostenien els escuts amunt, com una teulada, mentre que, al centre, aferraven dos troncs d’arbres enormes. Darrere seu s’ajuntaren els arquers orcs i llançaren una pluja de dards contra els arquers de les muralles. Arribaren a les portes. Els troncs, balancejats per braços fornits, colpejaren les fustes amb una eixordadissa escruixidora. Si un home queia, aixafat per una pedra tirada des de dalt, uns altres dos es llançaven a ocupar-ne el lloc. Un cop i un altre els grans ariets agafaven embranzida i xocaven contra les portes.

L’Éomer i l’Àragorn romanien junts a la muralla de la gorja. Van sentir el braol de les veus i la baluerna dels ariets; i llavors, en un sobtat llampegueig de llum, van adonar-se del perill que corrien les portes.

—Veniu! —va dir l’Àragorn—. Ha arribat el moment de desembeinar junts les espases!

Ràpids com el foc, van córrer per sobre la murada i amunt per les escales i sortiren al pati exterior, dalt la roca. Mentre corrien van aplegar un manat d’homes fornits i destres en l’espasa. Hi havia una petita porta posterior que s’obria en un angle del mur del llogaret a l’oest, on el cingle s’allargassava fins a trobar-s’hi. D’aquell costat hi havia un estret corriol que feia la volta cap a les grans portes, entre la muralla i el caire mateix de la roca. L’Éomer i l’Àragorn van sortir veloçment per la porteta, seguits pels seus homes. Les espases llambrejaren en ser desembeinades com una de sola.

—Gúthwinë! —cridà l’Éomer—. Gúthwinë per la Marca!

—Andúril! —cridà l’Àragorn—. Andúril pels Dúnedain!

Atacaren des del flanc, tot precipitant-se sobre els homes salvatges. Andúril s’aixecava i queia, brillant amb foc blanc. Un crit s’elevà des de les muralles i la torre:

—Andúril! Andúril va a la guerra. L’Espasa-que-fou-trencada torna a lluir!

Consternats, els guerrers que manejaven els ariets deixaren caure els troncs i es giraren per lluitar, però la paret dels seus escuts s’esberlà com si hagués estat tocada per un llamp i foren tots arrossegats avall, abatuts, o precipitats per damunt la roca al torrent pedregós que hi corria a sota. Els arquers orcs dispararen desesperadament i després fugiren.

Durant uns instants l’Éomer i l’Àragorn es van aturar davant les portes. Ara el tro retrunyia a la distància. Els llampecs encara llambrejaven molt lluny entre les muntanyes del sud. Un vent agradós tornava a bufar des del nord. Els núvols s’esfilagarsaren i s’esvaïren i els estels titil·laren de bell nou; damunt les muntanyes dels vessants de l’enfondall aparegué la lluna des de l’oest, lluint grogosa entre les despulles de la tempesta.

—Hem arribat ben just —va dir l’Àragorn bo i examinant les portes. Llurs grans frontisses i les barres de ferro estaven malmeses i tortes i moltes de les fustes s’havien esberlat.

—Però no ens podem quedar aquí, darrere les murades, si volem defensar-les —afegí l’Éomer—. Mireu! —i assenyalà cap a la carretera. Un altre cop un gran estol d’orcs i d’homes s’havia aplegat a l’altre costat del torrent. Començaren a xiular les fletxes, que colpejaren a les pedres que hi havia al seu costat—. Veniu! Hem de tornar a entrar i veure què podem fer per apilar pedres i bigues a la part de dins de les portes. Seguiu-me!

Van fer mitja volta i corregueren. En aquell precís instant, aproximadament una dotzena d’orcs que havien restat tombats i immòbils entre els morts, s’incorporaren d’un bot i els seguiren silenciosos i ràpids. Dos es van llançar a terra als talons de l’Éomer, el feren ensopegar i, en uns segons, se li tiraren al damunt. Però una figura petita i fosca que ningú no havia vist saltà d’entre les tenebres i deixà anar un crit ronc:

—Baruk Khazâd! Khazâd ai-mênu! —i una destral fou brandada a l’aire i tornà a passar. Dos orcs van caure decapitats. La resta sortí corrents.

L’Éomer s’esforçà per incorporar-se, mentre l’Àragorn tornava enrere per ajudar-lo.

La porteta posterior tornà a ser tancada, la porta de ferro fou barrada i per dins hi apilotaren grans pedres. Quan tots veieren que a dins eren fora de perill, l’Éomer va girar-se:

—Us he de donar les gràcies, Guimli, fill de Gloin! —va dir—. No sabia que fóssiu amb nosaltres en aquesta ràtzia. Però sovint el convidat més inesperat resulta la millor companyia. Com és que éreu allà?

—Us he seguit per treure’m l’endormiscament del damunt —va respondre en Guimli—, però els homes dels turons m’han semblat massa grans per a mi, de manera que m’he assegut en una pedra a contemplar com fèieu anar les espases.

—No em serà fàcil poder-vos pagar el que heu fet —va dir l’Éomer.

—Potser en tindreu moltes oportunitats abans que acabi la nit —va riure el nan—. Però estic content. D’ençà que vaig sortir de Mòria només havia pogut tallar llenya.

—Dos! —va dir en Guimli, tot donant-li un copet a la destral. Ja tornava a ocupar el seu lloc a la murada.

—Dos? —demanà en Légolas—. Doncs jo me n’he sortit millor, tot i que ara he de cercar a les palpentes unes quantes fletxes; les meves les he acabades totes. Tanmateix crec que almenys me’n puc apuntar vint. Encara que tot això no és més que unes poques fulles enmig d’un bosc.



El cel ara començava a esclarir-se ràpidament i la lluna que fugia brillava amb força. La llum, però, va dur poques esperances als genets de la Marca. L’enemic que tenien al davant no semblava haver minvat sinó crescut i eren cada cop més els que pujaven des de la vall a través del pas del fossat. La ràtzia damunt la roca només els havia valgut un breu descans. L’assalt contra les portes va ser redoblat. Contra les muralles de la gorja, els exèrcits d’Ísengard braolaven com la mar. Orcs i salvatges de Terrafosca formaven un formiguer als peus de les murades, d’un extrem a l’altre. Cordes amb ganxos punxeguts eren llançades per damunt el parapet amb tanta rapidesa que els homes no donaven l’abast a tallar-les o a tornar-les a llançar. Centenars d’escales llargues foren hissades. Moltes foren empeses avall i destruïdes, però moltes més les reemplaçaven i els orcs s’hi enfilaven com els micos als boscos foscos del sud. Als peus de les muralles, els morts i ferits s’hi apilaven com el pedruscall que arrossega la tempesta; aquells munts horripilants creixien sense parar, però l’enemic seguia arribant en gran nombre.

Els homes de Ròhan estaven fatigats. Havien gastat totes llurs fletxes i havien disparat totes les llances; tenien les espases oscades i llurs escuts estaven esberlats. Per tres vegades l’Àragorn i l’Éomer els aplegaren i tres vegades Andúril flamejà en una càrrega desesperada que allunyà l’enemic de les muralles.

Aleshores un gran aldarull es produí darrere seu, a la gorja. Els orcs havien entrat, arrossegant-se com rates, per la claveguera per on sortia el torrent. I un cop a dins s’havien aplegat a les tenebres del penya-segat, fins que l’assalt a dalt era al seu punt àlgid i gairebé tots els defensors havien corregut als parapets de les muralles. Llavors aprofitaren per sortir. Alguns ja s’havien endinsat en les pregoneses de la gorja i es trobaven entre els cavalls, lluitant contra els guàrdies.

Des de la murada, en Guimli saltà avall amb un crit terrible que ressonà pels espadats:

—Khazâd! Khazâd! —i no trigà a tenir tota la feina que volia.

—Ei, tots! —cridà—. Els orcs són darrere la muralla! Ei, tothom! Légolas, veniu! N’hi ha suficients per a tots dos. Khazâd ai-mênu!

El vell Gàmling, en escoltar la veuassa del nan per damunt aquell aldarull, mirà des de Vilacorn avall.

—Els orcs han entrat a la gorja! —exclamà—. Helm! Helm! Endavant, helmingas! —cridà, tot baixant a tota velocitat per l’escala de la roca seguit per molts homes de Foldoest.

La seva aparició fou terrible i sobtada i els orcs retrocediren davant seu. I no trigaren gaire a veure’s assetjats a les estretors de la cinglera i tots foren morts o empesos entre xiscles cap a l’afrau de la gorja on caigueren davant els guardians de les coves ocultes.

—Vint-i-un! —exclamà en Guimli. I féu un tall amb totes dues mans que va estassar el darrer orc davant els seus peus—. Ara el meu compte torna a superar el del mestre Légolas.

—Hem de tapar aquest cau de rates —va dir en Gàmling—. Diuen que els nans són gent astuta en tot allò que fa referència a la pedra. Doneu-nos un cop de mà, mestre!

—No afaiçonem la pedra amb les destrals de guerra ni amb les ungles —va respondre en Guimli—. Però us ajudaré en tot el que pugui.

Van aplegar els palets de riera i les roques esberlades que van trobar pels voltants i, sota les instruccions d’en Guimli, els homes de Foldoest bloquejaren l’extrem interior de la claveguera, fins a deixar-ne només una sortida molt estreta. Aleshores el torrent de la gorja, crescut per les pluges, s’agità i es remogué al seu llit obturat i començà d’estendre’s lentament d’un espadat a l’altre en bassiots freds.

—Dalt serà més sec —va dir en Guimli—. Apa, Gàmling, anem a veure com van les coses a la muralla!

Va pujar i es trobà amb en Légolas al costat de l’Éomer i de l’Àragorn. L’elf esmolava el seu llarg coltell. Per uns estants es produí una pausa en l’assalt, ja que l’intent d’infiltrar-se a través de la claveguera havia fracassat.

—Vint-i-un! —exclamà en Guimli.

—Fantàstic —va dir en Légolas—. Però jo ja en porto dues dotzenes. Aquí dalt hem estat treballant a ganivetades.

L’Éomer i l’Àragorn descansaven exhausts damunt les seves espases. Més lluny, cap a l’esquerra, els xocs i la xiscladissa de la batalla a la roca tornà a aixecar-se. Vilacorn, però, seguia resistint amb força, com una illa enmig de la mar. Les seves portes estaven desfetes, però cap enemic no havia passat encara per sobre la barricada de pedres i bigues que hi havia dintre.

L’Àragorn esguardà els estels pàl·lids i la lluna, que començava a ocultar-se darrere els serrats occidentals que tancaven la vall.

—Aquesta nit sembla que no s’acabi mai —comentà—. Quan trigarà a sortir el dia?

—No falta gaire per a l’alba —respongué en Gàmling, que ara havia pujat fins al seu costat—. Però temo que l’alba no ens ajudarà gaire.

—Doncs l’alba sempre ha estat l’esperança dels homes —continuà l’Àragorn.

—Però aquestes criatures d’Ísengard, aquests mig orcs i homes gòblins que han creat les arts maleïdes d’en Sàruman, no es detindran davant el sol —explicà en Gàmling—. I els homes salvatges de les muntanyes tampoc. No en sentiu els crits?

—Els sento —va dir l’Éomer—, però a la meva oïda no són més que xiscles d’ocells i bramuls de bèsties.

—Doncs n’hi ha molts que criden en la llengua de Terrafosca —va dir en Gàmling—. Entenc la seva llengua. És una antiga parla dels homes i en d’altres temps era parlada a moltes de les valls occidentals de la Marca. Escolteu! Ens odien i estan contents; estan segurs que la nostra fi és al seu abast. «El rei, el rei!», xisclen. «Els agafarem el rei. Mort als forgoils! Mort als caps-de-palla! Mort als lladres del nord!». Aquests són els noms que ens donen. Tot i haver transcorregut la meitat de mil anys, encara no han oblidat llur greuge: els senyors de Góndor donaren la Marca a Éorl el Jove i s’aliaren amb ell. I en Sàruman ha tornat a encendre aquest antic odi. Si els atien són gent ferotge. Ara no cediran, tant si arriba el matí com el crepuscle, fins que tinguin en Théoden o ells mateixos morin.

—Doncs el dia, si més no a mi, em durà esperança —va dir l’Àragorn—. No diuen que, si els homes la defensen, encara no hi ha hagut cap enemic capaç d’ocupar Vilacorn?

—Això és el que diuen els trobadors —va dir l’Éomer.

—Doncs defensem-la i mantinguem l’esperança! —finalitzà l’Àragorn.

No havien acabat de parlar que se sentí un gran estrèpit de trompetes. Després s’escoltà un cruiximent i un llampegueig de flama i fum. Les aigües del torrent de la gorja van arremolinar-se i es buidaren entre fumera i escuma: ja res no les obstaculitzava, l’explosió havia fet un gran esvoranc a la muralla. Un exèrcit de formes negres s’hi precipità com un riu.

—Una nova maldat d’en Sàruman! —digué l’Àragorn—. Han tornat a entrar per la claveguera mentre nosaltres parlàvem i han encès el foc d’Òrthanc sota els nostres peus. Eléndil, Eléndil! —cridà, tot precipitant-se cap a l’esvoranc; però, al mateix temps que saltava, centenars d’escales foren aixecades contra els parapets. Per sobre i per sota la muralla, penetrà el darrer assalt escombrant-ho tot com una onada negra damunt una muntanyeta de sorra. La defensa fou anorreada. Alguns dels genets foren obligats a recular, més i més endins de la gorja, mentre queien i lluitaven a mesura que retrocedien, passa a passa, cap a les coves. D’altres van fer drecera i es dirigiren directament a la ciutadella.

Una escala ampla pujava des de la gorja fins a la roca i la porta posterior de Vilacorn. Prop de l’extrem inferior s’hi plantà l’Àragorn. Andúril encara lluïa a la seva mà i el terror de l’espasa va aturar uns segons l’enemic, mentre, un a un, tots aquells que podien assolir l’escala pujaven cap al portal. Al darrere, plantat als esglaons superiors, s’hi havia agenollat en Légolas. Tenia l’arc vinclat, però l’únic que li quedava era una fletxa que havia arreplegat i ara esguardà endavant, disposat a disparar contra el primer orc que gosés acostar-se a l’escala.

—Tots els que podien fer-ho, ja s’han refugiat a dins, Àragorn —va cridar—. Torneu!

L’Àragorn féu mitja volta i corregué escales amunt; però mentre pujava ensopegà a causa del seu gran cansament. Immediatament els enemics saltaren endavant. Amb gran xiscladissa els orcs començaren a pujar, tot estirant els seus llarguíssims braços per veure si el podien aferrar. El capdavanter va caure amb la fletxa d’en Légolas clavada al coll, però la resta saltà per sobre del cadàver. Llavors una gran roca, llançada des de la part exterior de la muralla, es precipità contra l’escala i els arrossegà enrere cap a la gorja. L’Àragorn assolí la porta i aquesta es tancà veloçment darrere seu amb un soroll metàl·lic.

—Les coses es posen lletges, amics —va dir, tot eixugant-se la suor del front amb el braç.

—Força lletges —repetí en Légolas—, però mentre sigueu amb nosaltres no perdrem l’esperança. On és en Guimli?

—No ho sé —va dir l’Àragorn—. L’última vegada que l’he vist lluitava a terra darrere la murada, però l’enemic ens en deu haver apartat.

—Ai! Aquesta sí que és una mala notícia! —digué en Légolas.

—És fort i resistent —va dir l’Àragorn—. Confiem que pugui escapar amunt cap a les coves. Allí pot estar segur durant algun temps. Més segur que nosaltres. És un refugi que li escau molt bé, a un nan.

—Espero que així sia —s’hi resignà en Légolas—. M’hauria estimat més que vingués cap aquí. Volia dir-li al mestre Guimli que ja en porto trenta-nou.

—Si aconsegueix obrir-se pas fins a les coves us tornarà a guanyar —va riure l’Àragorn—. Mai no havia vist fer anar una destral amb tanta destresa.

—Ara he d’anar a aplegar algunes fletxes —va afegir en Légolas—. Tant de bo s’acabés ja la nit i pogués tenir més llum per disparar.

L’Àragorn entrà, doncs, a la ciutadella. Allí, amb gran consternació, s’assabentà que l’Éomer no havia tornat a Vilacorn.

—No, aquí a la roca no ha arribat —va dir un dels homes de Foldoest—. L’última vegada que l’he vist reunia homes al seu voltant i lluitaven a la boca de la gorja. En Gàmling també hi era, i el nan; però jo no m’hi he pogut acostar.

L’Àragorn travessà el pati interior i pujà en una de les estances altes de la torre. El rei era allí que contemplava la vall, retallat en negre en una de les finestres estretes.

—Quines noves hi ha, Àragorn? —demanà.

—La muralla de la gorja ha estat ocupada, senyor, i tots els defensors han estat escombrats; però molts han pogut escapar a la roca.

—És aquí, l’Éomer?

—No, senyor. Però molts dels vostres homes s’han retirat cinglera endins; i alguns diuen que l’Éomer anava amb ells. Potser en aquells passos estrets podran aturar l’enemic i arribar a les coves. Però desconec quines esperances poden tenir un cop allí.

—Més que nosaltres. Diuen que hi tenen bones provisions. I l’aire hi és fresc, perquè tenen ventilació a través de les sortides que hi ha a les fissures de les roques a dalt de tot. És impossible de forçar l’entrada si els homes que la defensen són decidits. Hi poden resistir molt de temps.

—Però els orcs han dut algun enginy malvat d’Òrthanc, senyor —va dir l’Àragorn—. Tenen un foc que explota i l’han usat per apoderar-se de la muralla. Si no poden penetrar a les coves, potser hi tanquin els que s’hi troben dins. Ara, però, hem de concentrar tots els nostres pensaments en la nostra defensa.

—Em neguitejo en aquesta presó —va dir en Théoden—. Si hagués pogut empunyar una llança, tot cavalcant al front dels meus homes a camp obert, potser hauria tornat a experimentar l’alegria de la batalla i hauria acabat feliç. Aquí, però, no serveixo per a res.

—Aquí, com a mínim, esteu ben ocult al baluard més fort de la Marca —va dir l’Àragorn—. Tenim més esperances de defensar-vos a Vilacorn que no pas a Édoras o, ni tan sols, a Puigdelara, a les muntanyes.

—Diuen que Vilacorn no ha caigut mai davant cap assalt —va dir en Théoden—; però ara el meu cor sent incertesa. El món canvia i tot el que en altre temps era segur ara resulta insegur. Com pot una torre resistir tanta i tanta gent i tant i tant d’odi? Si hagués sabut que la força d’Ísengard s’havia multiplicat tant, potser no hauria estat tan impetuós a l’hora de sortir-los a l’encontre, malgrat totes les arts d’en Gàndalf. El seu consell ara no em sembla tan bo com em va semblar sota el sol del dia.

—No jutgeu el consell d’en Gàndalf fins que tot hagi passat, senyor —va dir l’Àragorn.

—Doncs ja no falta gaire —afegí el rei—. Però no penso morir aquí, enxampat com un teixó vell en un parany. El Crinblanca i el Hasufel i els corsers de la meva guàrdia són aquí, al pati interior. Quan arribi l’alba, faré que els homes toquin el corn d’en Helm i carregarem a cavall. Voldreu cavalcar amb mi, fill d’Àrathorn? Potser puguem obrir un camí o tenir una fi digna d’una cançó…, si és que queda algú per cantar després de nosaltres.

—Cavalcaré amb vós —va dir l’Àragorn.

Demanà la vènia de retirar-se i tornà a les murades i en féu tot el tomb, encoratjant els homes, i prestà el seu ajut allà on l’assalt era més ardorós. En Légolas anà amb ell. Grans flamarades pujaven de baix tot provocant l’estremiment de les pedres. Ganxos d’aferrament eren projectats amunt i es dreçaven més escales. Un cop i un altre els orcs assolien el cim de la muralla exterior i de nou els defensors els precipitaven avall.

A la fi l’Àragorn arribà damunt les grans portes, sense parar esment dels dards de l’enemic. En mirar endavant s’adonà que, a l’est, el cel començava a empal·lidir. Aleshores aixecà la mà buida, amb el palmell enfora, en senyal de parlamentar.

Els orcs feien un gran aldarull i gatzara.

—Baixa! Baixa! —li deien—. Si vols parlar amb nosaltres baixa aquí! I porta’ns el teu rei! Som els guerrers uruk-hai. Si no ve ja el desentaforarem del seu cau. Porta’ns el gallina del teu rei!

—El rei va i ve quan vol —va dir l’Àragorn.

—Aleshores, què hi fas, aquí? —li preguntaren—. Per què mires? Vols contemplar la grandesa del nostre exèrcit? Som els guerrers uruk-hai.

—Mirava per veure l’alba —respongué l’Àragorn.

—Què li passa a l’alba? —van riure—. Som els uruk-hai: no parem de lluitar nit i dia, tant ens és que faci mal temps com que faci bo. Hem vingut a matar, amb sol o amb lluna. Què hi té a veure, l’alba?

—Ningú no sap el que pot dur-li el nou dia —respongué l’Àragorn—. Més val que marxeu, si no en voleu sortir mal parats.

—Baixa o et matarem dalt la muralla —li cridaren—. Això no és un parlament de treva. No tens res a dir-nos.

—Encara us he de dir una cosa —els contestà l’Àragorn—. Vilacorn no ha estat mai ocupada per cap enemic. Marxeu o no perdonarem ningú. No quedarà ningú viu per tornar a contar-ho al nord. No sabeu el perill que correu.

El poder i la majestat que tenia l’Àragorn eren tan grans mentre romania allí plantat, tot sol, damunt les portes ruïnoses del baluard, davant l’exèrcit dels seus enemics, que molts dels homes salvatges van aturar-se i miraren enrere, per damunt l’espatlla, cap a la vall, i d’altres miraren amb aprensió cap al cel. Els orcs, però, van riure amb veus grolleres; i una pluja de dards i fletxes passà per sobre la murada mentre l’Àragorn saltava avall.

Se sentí un gran terrabastall i una explosió de foc. L’arcada del portal sobre la qual s’havia enfilat feia uns moments s’esfondrà i va caure enmig d’un núvol de fum i polseguera. La barricada fou dispersada com si un llamp l’hagués pulveritzat. L’Àragorn va córrer a la torre del rei.

Però al mateix temps que queia el portal i que els orcs d’aquella banda proferien grans esgarips, bo i disposant-se a carregar, un murmuri s’aixecà darrere seu, com un vent al llunyedar, i esdevingué un clam de moltes veus que cridaven estranyes noves a l’alba. Els orcs que eren a la roca, en escoltar aquell rumor d’alarma, vacil·laren i miraren enrere. I aleshores, inesperada i terrible, la crida del gran corn d’en Helm retrunyí des de dalt la torre.

Tots els que escoltaren aquell so sentiren una esgarrifança. Molts orcs van tirar-se de bocaterrosa i es taparen les orelles amb les urpes. Des del fons de la gorja els ecos tornaven, toc rere toc, com si a cada espadat i turó hi hagués un poderós herald. Però a les muralles els homes miraven amunt, tot escoltant amb esbalaïment, perquè els ecos no acabaven de morir. Els tocs de corn continuaven ressonant entre els serrats; cada cop més propers i més intensos, es responien els uns als altres i retrunyien poderosíssims i lliures.

—Helm! Helm! —cridaren els genets de la Marca—. En Helm ha tornat i torna a la guerra! En Helm és amb el rei Théoden!

I amb aquest crit, aparegué el rei. El seu cavall era blanc com la neu, el seu escut daurat i llarga la seva llança. A la seva dreta cavalcava l’Àragorn, l’hereu d’Eléndil, i després venien els cavallers de la Casa d’Éorl el Jove. La llum va inundar el cel. La nit s’esvaí.

—Endavant, eorlingas!

Amb un crit i un gran enrenou iniciaren la càrrega. Baixaren rabents des de les portes, van abatre tots els enemics que ocupaven la calçada i penetraren entre els exèrcits d’Ísengard com un vent entre les herbes. Darrere seu, des de dintre la gorja, s’elevava la cridòria ferma dels homes que sortien de les coves, tot carregant contra l’enemic. I sortiren tots els homes que havien quedat a la roca. I el so dels corns no cessà de retrunyir a les muntanyes.

El rei i els seus cavallers continuaren cavalcant endavant. Capitans i campions queien o fugien davant seu. Ni orcs ni homes no eren capaços de contenir-los. Amb les espases i llances dels genets de la Marca a l’esquena, anaven de cara a la vall. Xisclaven i esgüellaven perquè l’espant i un gran desconcert s’havia apoderat d’ells amb l’arribada del nou dia.

Així fou com el rei Théoden sortí de la Gorja d’en Helm i s’obrí camí fins al gran fossat. Allí la companyia es detingué. La llum esdevenia més intensa al seu voltant. Els raigs del sol lluïen damunt els turons de l’est i centellejaven a les seves espases. Però van romandre asseguts i callats a les seves muntures i esguardaren avall cap a l’enfondall de la gorja.

La terra havia canviat. On abans havia existit una comalada verda, amb pendents d’herbei que arribaven fins als turons que pujaven lentament, ara es dreçava un veritable bosc. Arbres enormes, esfullats i silenciosos, formaven rengleres i més rengleres, amb les branques entrellaçades i les copes canoses; llurs arrels retorçades s’enfonsaven a l’herba llarga i verda. La foscor quedava als seus peus. Entre el fossat i els marges d’aquell bosc sense nom només hi havia dos estadis. Allí s’agombolaven ara els exèrcits d’en Sàruman, aterrits pel rei i aterrits pels arbres. Baixaren com una riuada des del Portal d’en Helm fins que tota la terra per damunt del fossat en quedà lliure, però part de baix estaven atapeïts com eixams de mosques. Inútilment intentaren enfilar-se i escalar les parets de l’enfondall, a la recerca d’un punt per on escapar. A l’est l’aiguavés de la vall també era costerut i rocós; i a l’esquerra, per l’oest, s’acostà la seva ineludible fi.

Allà, de sobte, aparegué dalt de tot de la carena un cavaller, vestit de blanc, esplendorós sota el sol de llevant. Als turons més baixos ressonaven els corns. Darrere seu, corrent pels llargs vessants avall, hi havia mil homes a peu, amb les espases desembeinades. Al bell mig, hi avançava un home alt i fornit. El seu escut era vermell. En arribar al caire de la vall, es va dur als llavis un gran corn negre i bufà amb un gran toc ressonant.

—L’Érkenbrand! —van cridar els genets de la Marca—. L’Érkenbrand!

—Mireu el Cavaller Blanc! —s’exclamà l’Àragorn—. En Gàndalf ha tornat!

—Mithràndir, Mithràndir! —va dir en Légolas—. Aquesta sí que és una bona màgia! Som-hi! Vull veure aquest bosc abans que desaparegui l’encanteri.

Els exèrcits d’Ísengard braolaven cap aquí i cap allà, tot passant de la por a l’espant. El corn de la torre tornà a cridar. A baix, a través del pas del fossat, la host del rei es llançà a la càrrega. Des dels turons de la vall, baixà corrent l’Érkenbrand, senyor de Foldoest. Cap avall saltà el Grisencrín, com un cérvol que corre amb pas segur per les muntanyes. El Cavaller Blanc ja era damunt seu i el terror de la seva aparició enfollí totalment l’enemic. Els homes salvatges van caure de bocaterrosa al seu davant. Els orcs rodolaven i xisclaven i llençaven lluny espases i llances. Van fugir com un fum negre empès per una ventada que va en augment. S’endinsaren tot gemegant sota l’ombra dels arbres que els esperava; i, d’aquella ombra, no en tornà a sortir ni un.





Capítol VIII

EL CAMÍ D’ÍSENGARD


Així fou com en la llum d’un bell matí el rei Théoden i en Gàndalf, el Cavaller Blanc, es tornaren a trobar damunt els prats verds al costat del torrent de la gorja. Hi havia també l’Àragorn, fill d’Àrathorn i en Légolas, l’elf, i l’Érkenbrand de Foldoest i els cavallers del Palau Daurat. Al seu voltant s’havien aplegat els ròhirrim, els genets de la Marca: l’astorament era més fort que el goig per la victòria i les seves mirades no s’apartaven del bosc.

De sobte se sentí un gran crit i, de baix del fossat, pujaren els qui havien estat obligats a refugiar-se gorja endins. Entre ells hi havia el vell Gàmling i l’Éomer, fill d’Éomund, i al seu costat caminava en Guimli, el nan. No duia elm i tenia el cap embenat amb un tros de roba tacat de sang; però la seva veu era potent i forta.

—Quaranta-quatre, mestre Légolas! —cridà—. Dissortadament, se m’ha oscat la destral: el que feia quaranta-dos duia un collar de ferro. Com us ha anat?

—M’heu guanyat per un —va respondre en Légolas—. Però estic tan content de tornar-vos a veure que no em sap gens de greu haver perdut!

—Benvingut, Éomer, fill de germana! —va dir en Théoden—. Ara que et veig sa i estalvi em sento realment content.

—Salut, Senyor de la Marca! —va respondre l’Éomer—. Ja ha passat la nit fosca i ha tornat el dia. Però el dia ens ha dut estranyes notícies —va girar-se i esguardà meravellat, primer cap al bosc i després cap a en Gàndalf—. Un cop més arribeu quan més us necessitem i a la impensada —va afegir.

—No m’esperàveu? —va dir en Gàndalf—. Us vaig dir que tornaria i que ens trobaríem aquí.

—Però no vau dir a quina hora ni ens deixàreu endevinar de quina manera arribaríeu. Ben estrany és l’ajut que porteu. Sou ben poderós en les arts de la fetilleria, Gàndalf el Blanc!

—Potser sí. Però, si ho sóc, encara no ho he demostrat. M’he limitat a donar bon consell en situacions de perill i m’he valgut de la velocitat del Grisencrín. El vostre propi valor ha fet molt més, i les cames resistents dels homes de Foldoest, que no han parat de caminar en tota la nit.

Aleshores tots esguardaren en Gàndalf amb un astorament encara més gran. Alguns miraren cellajunts cap al bosc i es van passar la mà pels ulls, com si pensessin que els seus ulls veien alguna cosa que ell no veia.

En Gàndalf esclafí a riure una bona estona, alegrement.

—Els arbres? —demanà—. I ca! Veig el bosc tan clarament com el veieu vosaltres. Però això no té res a veure amb mi. És quelcom que està fora del consell dels savis. Aquesta empresa ha sortit millor del que jo planejava i, fins i tot, millor del que esperava.

—I, si no és vostra, qui ha fet aquesta bruixeria? —preguntà en Théoden—. És evident que no ha estat en Sàruman. Que potser existeix algun altre savi més poderós, de qui encara no hem sentit a parlar?

—No és bruixeria, sinó un poder molt més antic —explicà en Gàndalf—; un poder que caminava per la terra abans que els elfs cantessin o que colpegessin els martells.


Molt abans que el ferro fos descobert

o que algú comencés a tallar els arbres,

quan els monts eren joves sots la lluna;

abans que fos afaiçonat l’Anell,

abans que hom hagués forjat el dolor,

ja caminava pels boscos això.



—I quina és la solució de l’endevinalla? —inquirí en Théoden.

—Si ho voleu saber, haureu d’acompanyar-me a Ísengard —va respondre en Gàndalf.

—A Ísengard? —exclamaren.

—Sí —repetí en Gàndalf—. Penso tornar a Ísengard i els que vulguin poden acompanyar-me. Potser hi veurem coses sorprenents.

—Però a tota la Marca, encara que els apleguéssim tots i que estiguessin recuperats de les seves ferides i del cansament, no hi ha prou homes per assaltar la fortalesa d’en Sàruman —explicà en Théoden.

—Tot i així penso anar a Ísengard —insistí en Gàndalf—. No penso romandre-hi gaire. Ara el meu camí apunta caps a l’est. Busqueu-me a Édoras abans que minvi la lluna!

—No! —va dir en Théoden—. A l’hora llòbrega d’abans de l’alba he dubtat, però ara no ens separarem. Aniré amb vós, si això és el que m’aconselleu.

—Vull parlar amb en Sàruman, com més aviat millor —explicà en Gàndalf— i, com que us ha fet un gran mal, seria molt avinent que vós hi fóssiu. Quant podeu trigar a posar-vos en camí i amb quina rapidesa hi podeu arribar?

—Els meus homes estan cansats a causa de la batalla —va dir el rei—; i jo també. Perquè he cavalcat des de lluny i he dormit poc. Dissortadament la meva vellesa no és fingida ni es deu tan sols als consells d’en Llenguadeserp. És un mal que cap metge no pot guarir del tot, ni tan sols en Gàndalf.

—Essent així, permeteu que tots els que han de cavalcar amb mi descansin ara —aconsellà en Gàndalf—. Ens posarem en camí amb les ombres de cap al tard. Millor; perquè el meu consell és que totes les nostres anades i vingudes han de ser mantingudes, a partir d’ara, en el més estricte secret. De tota manera, no feu que us acompanyin gaires homes, Théoden. Anem a parlamentar, no a lluitar.

Aleshores el monarca trià els homes que no havien estat ferits i que tenien els cavalls més ràpids i els envià amb noves de la victòria per totes les valls de la Marca; i eren també portadors de les seves ordres, suplicant a tots els homes, joves o vells, que s’apressessin a reunir-se a Édoras. Allí el Senyor de la Marca reuniria en assemblea tots els qui podien dur armes, el dia segon després de la lluna plena. Per cavalcar amb ell a Ísengard, el rei elegí l’Éomer i vint cavallers de la seva casa. En Gàndalf aniria acompanyat de l’Àragorn, en Légolas i en Guimli. El nan, malgrat la seva ferida, no s’hauria quedat enrere per res del món.

—Ha estat un copet de no res i el casc l’ha desviat —va dir—. Cal molt més que una esgarrapadeta d’orc perquè jo em quedi enrere.

—Mentre descanseu, us la guariré —va dir-li l’Àragorn.

El rei tornà a Vilacorn i hi dormí, amb una son tan plàcida com no havia conegut des de feia anys, i la resta de la companyia que havia elegit també descansà. Però els altres, tots els que no estaven baldats o ferits, començaren una gran tasca, ja que eren molts els qui havien caigut durant la batalla i eren morts als camps o a la gorja.

No quedava cap orc viu; els cadàvers eren incomptables. Però molts dels homes salvatges de Terrafosca s’havien lliurat presoners; i estaven espaordits i cridaven per demanar perdó.

Els homes de la Marca els van desarmar i els posaren a treballar.

—Ajudeu ara a reparar el mal de què formàveu part —els digué l’Érkenbrand—, i després haureu de jurar de no travessar armats mai més els guals de l’Isen ni de fer costat als enemics dels homes; aleshores us en podreu anar lliures a la vostra terra. Perquè heu estat enganyats per en Sàruman. Molts de vosaltres heu trobat la mort com a recompensa per la confiança dipositada en ell, però encara que haguéssiu vençut la vostra recompensa no hauria estat gaire millor.

Els homes de Terrafosca estaven bocabadats, perquè en Sàruman els havia dit que els homes de Ròhan eren cruels i cremaven els seus presoners de viu en viu.

Al centre del camp, davant Vilacorn, s’aixecaren dos túmuls i a sota van ser enterrats tots els genets de la Marca que havien mort durant la defensa, en un costat els de les valls de l’est i a l’altre els de Foldoest. En una tomba, tot sol sota l’ombra de Vilacorn, descansava en Hama, capità de la guàrdia del rei. Havia caigut davant la porta.

Els orcs foren apilats en grans munts, apartats dels munts dels homes, no gaire lluny dels marges del bosc. I la gent se sentí aclaparada per la preocupació, ja que les piles de carronya eren massa grosses per ser enterrades o incinerades. La llenya de què disposaven per fer foc era escassa i, encara que en Gàndalf no els hagués advertit de no malmetre ni l’escorça ni cap branquilló d’aquells arbres estranys si no volien córrer un gran perill, ningú tampoc no hauria gosat acostar-s’hi amb una destral.

—Deixeu els orcs on són —va dir en Gàndalf—. Potser el matí ens portarà nous consells.

A la tarda la companyia del rei es disposà a emprendre la marxa. La feina dels enterraments tot just acabava de començar; i en Théoden es va plànyer per la mort d’en Hama, el seu capità, i va tirar el primer grapat de terra a la seva tomba.

—En Sàruman, veritablement, m’ha infligit un gran mal, a mi i a tota aquesta terra —va dir—; no me n’oblidaré pas, quan ens trobem.

El sol ja havia començat a atansar-se a la carena dels turons de l’oest de l’enfondall quan, a la fi, en Théoden, en Gàndalf i els seus companys partiren a cavall des del fossat. Al seu darrere hi havia aplegada una gran host, amb genets de la Marca i gent de Foldoest, vells i joves, dones i infants, que havien sortit de les coves. Entonaven amb veus clares una cançó de victòria; i després restaren callats, tots preguntant-se què s’esdevindria, perquè tenien la mirada posada en els arbres i els temien.

Els genets arribaren al bosc i s’aturaren; cavalls i homes no tenien voluntat d’endinsar-s’hi. Els arbres eren grisos i amenaçadors i hi havia al voltant una mena d’ombra o de boirina. Les puntes dels seus llargs branquillons que arrossegaven per terra penjaven com dits regiradors, llurs arrels sortien de terra com membres de monstres estranys i fosques cavernes s’obrien dessota seu. En Gàndalf, però, continuà endavant, tot encapçalant la companyia, i allà on el camí de Vilacorn topava amb els arbres, van veure com ara hi apareixia, sota el brancam imponent, una obertura com l’arcada d’un portal; en Gàndalf la creuà i els altres el seguiren. Aleshores, amb gran astorament, van descobrir que el camí seguia per dins el bosc i que el torrent hi corria al costat; i el cel, dalt de tot, era obert i ple d’una llum daurada. A banda i banda, però, les grans fileres del bosc ja es trobaven embolcallades pel crepuscle i s’estenien amb ombres impenetrables; i allí sentiren el cruiximent i l’espetec de les branques i crits llunyans i una remor de veus sense mots, que murmuraven enutjades. No varen veure-hi cap orc ni cap altra criatura vivent.

En Légolas i en Guimli ara muntaven el mateix cavall; i es mantenien a prop d’en Gàndalf, perquè en Guimli tenia por del bosc.

—Hi fa calor, aquí —va dir en Légolas a en Gàndalf—. Sento una gran còlera pertot arreu. No noteu que l’aire us colpeja les orelles?

—Sí —va respondre en Gàndalf.

—Què se n’ha fet, dels desgraciats dels orcs? —demanà en Légolas.

—Em sembla que ningú no sabrà la resposta d’aquesta pregunta —explicà en Gàndalf.

Continuaren cavalcant en silenci durant una estona, però en Légolas no parava de mirar a banda i banda i sovint s’hauria aturat per escoltar els sons del bosc si en Guimli li ho hagués permès.

—Són els arbres més estranys que he vist en ma vida —va dir—, i això que he vist molts roures des que eren glans fins que es morien de vells. M’agradaria que tinguéssim prou temps per poder-hi passejar tranquil·lament entremig: tenen veus, i, amb temps, potser arribaria a entendre llurs pensaments.

—No, no! —va dir en Guimli—. Deixem-los estar! El seu pensament ja me l’imagino: odi a tot el que s’aguanta sobre dues cames; i parlen d’aixafar i estrangular.

—No a tots els que caminen amb dues cames —intervingué en Légolas—. Crec que en això aneu errat. Només odien els orcs. No són d’aquí i saben poques coses dels elfs i dels homes. Les valls on deuen haver crescut són molt lluny. Crec que vénen de les comes pregones de Fàngorn, Guimli; és d’allí que deuen haver vingut.

—Doncs aquest és el bosc més perillós de tota la Terra Mitjana —continuà en Guimli—. Els estic agraït pel que han fet, però no m’agraden. Potser vós penseu que són meravellosos, però jo he vist meravelles encara més impressionants en aquesta terra, més belles que qualsevol bosquet o arbrat que mai hagi existit: encara en tinc el cor ben ple.

»Estranys són els camins dels homes, Légolas! Aquí tenen una de les meravelles del món del nord i com les anomenen? Coves, en diuen! Coves! Forats on refugiar-se en temps de guerra, on emmagatzemar-hi els queviures! Amic meu, sabeu que les coves de la Gorja d’en Helm són cavernes enormes i bellíssimes? Els nans hi anirien en un pelegrinatge constant, simplement per contemplar-les, si sabessin que existien. I tant, pagarien en or pur només per poder-hi dirigir una ràpida llambregada!

—I jo pagaria en or per poder-me-les estalviar —va replicar-li en Légolas—; i el doble perquè me’n deixessin sortir, si m’hi extraviés!

—No les heu vistes —continuà en Guimli—, de manera que us perdono la broma. Però parleu com un ximple. No us semblen belles, les sales on el vostre monarca viu sota el turó al bosc Llobregós, i foren els nans qui ajudaren a construir-les fa molt i molt de temps? Doncs són meres barraques comparades amb les cavernes que he vist aquí: sales immenses, amb una música eterna que ho omple tot quan l’aigua degota als llacs, que són tan formosos com el Kheledzâram sota la celístia.

»I, Légolas, quan les torxes estan enceses i els homes caminen pels terrers sorrencs sota les voltes on ressona l’eco, ah, llavors, Légolas, gemmes i cristalls i vetes de metalls preciosos centellegen a les parets polides i la llum brilla a través dels plegaments marmoris, com una petxina, translúcida com les mateixes mans de la Senyora Galàdriel! Hi ha columnes blanques, de color de safrà i del rosa de l’alba, Légolas, allargassades i recargolades, amb formes de pur somni; brollen de sòls de molts colors per trobar-se amb els penjolls brillants del sostre: ales, cordes, cortines glaçades delicades com núvols glaçats; llances, estendards, pinacles de palaus penjants! I llacs immòbils les reflecteixen: un món de centelleigs us mira des del fons d’aquests gorgs foscos coberts de miralls clars; ciutats que la ment de Durin a penes podria haver imaginat en somnis, que s’allarguen per avingudes i patis amb columnates, fins als racons més ombrívols on no pot penetrar la llum. I, plif!, cau una gota d’argent i els cercles al mirall fan que totes les torres es torcin i s’agitin com algues i coralls en una gruta de la mar. I llavors arriba el vespre: s’apaguen i s’esvaeixen amb un guspireig; les torxes passen cap a una altra cambra i cap a un altre somni. Allí hi podeu trobar una sala després d’una altra, Légolas; i estances i més estances; i voltes i més voltes; i escales i més escales; i encara els corredors que giravolten us continuen portant vers el cor de la muntanya. Coves! Les cavernes de la Gorja d’en Helm! Feliç l’avinentesa que m’ha permès de visitar-les! Ploro d’allunyar-me’n.

—En tal cas desitjo que, per confortar-vos, Guimli, tingueu aquesta sort —va dir l’elf—, que pugueu tornar sa i estalvi de la guerra i que, al vostre retorn, les torneu a veure. Però no ho digueu pas a tots els de la vostra raça! Per la vostra descripció, sembla que quedi poca cosa a fer-hi. Potser els homes d’aquesta terra fan bé de no parlar-ne gaire: una sola família de nans manifassers armats de martells i escarpes podrien espatllar més del que ells hi han fet.

—No, no m’enteneu —va dir en Guimli—. Cap nan podria restar impassible davant tanta bellesa. Ningú de la raça de Durin no podria excavar aquestes mines a la recerca de pedres o metalls, ni tan sols de diamants o d’or, si n’hi hagués. Que potser talleu els boscos d’arbres en flor en plena primavera per fer-ne llenya? Nosaltres tindríem una cura amatent d’aquests jardins de pedres en flor, no els minaríem. Amb destresa cautelosa, copet a copet, només un bocinet de pedra i res més, potser, al llarg de tot un dia angoixós, així és com nosaltres treballaríem i, a mesura que transcorreguessin els anys, aniríem obrint nous camins i revelaríem sales llunyanes que encara són fosques, entrellucades tan sols com un buit entre les escletxes de la roca. I llums, Légolas! Faríem llums, llanternes com les que en d’altres temps enllumenaren Khazad-dûm; i quan volguéssim en podríem allunyar la nit que hi ha niat d’ençà que foren creades les muntanyes; i quan volguéssim descansar, deixaríem que la nit tornés.

—M’emocioneu, Guimli —va dir en Légolas—. Mai no us havia sentit parlar d’aquesta manera. Gairebé em feu plànyer no haver vist aquestes coves. Apa! Fem un tracte: si tots dos tornem sans i estalvis dels perills que ens esperen, farem un viatge plegats. Vós visitareu Fàngorn amb mi i després jo us acompanyaré a visitar la Gorja d’en Helm.

—Aquest no és ben bé el camí de retorn que jo triaria —lamentà en Guimli—, però suportaré el bosc de Fàngorn si em prometeu que tornarem a les cavernes i compartireu amb mi tanta meravella.

—Us ho prometo —va dir en Légolas—. Dissortadament ara hem de deixar enrere per algun temps tant les coves com el bosc. Mireu! Ja arribem a la fi dels arbres. Quant falta fins a Ísengard, Gàndalf?

—Unes quinze llegües de vol de corbs d’en Sàruman —va respondre el màgic—, cinc des de l’embocadura de l’enfondall de la gorja fins als guals de l’Isen; i deu més des d’allí fins a les portes d’Ísengard. Però no continuarem cavalcant durant tota la nit.

—Quan hi arribem, què ens hi trobarem? —demanà en Guimli—. Potser vós ho sabeu, però jo no puc ni imaginar-m’ho.

—Jo tampoc no ho sé amb certesa —va respondre el màgic—; hi vaig ser ahir al tomb del dia, però d’aleshores ençà poden haver-se esdevingut moltes coses. De tota manera, em penso que no direu pas que el viatge ha estat debades…, encara que les coves lluents d’Àglarond hagin quedat enrere.

Per fi la companyia acabà de travessar els arbres i descobriren que havien arribat al capdavall de l’enfondall, on el camí de la Gorja d’en Helm es bifurcava, amb un trencall que es dirigia a l’est cap a Édoras i un altre que seguia cap al nord, als guals de l’Isen. Mentre abandonaven la protecció dels arbres, en Légolas es tombà enrere i mirà amb recança. Aleshores, tot d’una, deixà escapar un crit.

—Tenen ulls! —xisclà—. Ulls que miren des del fons de les ombres del brancam! És el primer cop que veig uns ulls així.

Els altres, sorpresos pel seu crit, van aturar-se i es giraren; però en Légolas començà a cavalcar camí enrere.

—No, no! —li cridà en Guimli—. Feu el que vulgueu amb les vostres bogeries, però primer deixeu-me baixar d’aquest cavall! No tinc cap ganes de veure aquests ulls!

—Atureu-vos, Légolas Fullverd! —el comminà en Gàndalf—. No torneu a entrar al bosc, encara no! Encara no us ha arribat el moment.

Mentre en Gàndalf parlava, des del boscam s’avançaren tres formes estranyes. Eren tan altes com els ogres, de dotze peus o més d’alçària; llurs cossos forts, ferms com arbres joves, semblaven anar coberts amb una vestimenta o disfressa molt ben feta de gris i marró. Eren de membres llargs i les seves mans tenien molts dits; llurs cabells eren rígids i les barbes d’un color gris verdosenc, com de molsa. Esguardaven amb ulls solemnes, però no miraven els genets: la seva mirada estava dirigida cap al nord. De sobte es van dur aquelles manasses llargues a la boca i emeteren crits sonors, clars com les notes d’un corn, però més musicals i variats. La seva crida obtingué resposta i els genets, en girar-se de bell nou, veieren altres criatures de la mateixa mena que s’acostaven, tot travessant els camps a grans passes. Baixaven ràpidament des del nord i caminaven com si fossin garses que travessessin un corrent, però sense la seva velocitat; les seves cames, amb aquelles passes llargues, es movien molt més ràpidament que les ales de les garses. Els genets deixaren escapar expressions d’astorament i alguns van dur la mà a l’empunyadura de l’espasa.

—No calen armes —els tranquil·litzà en Gàndalf—. Es tracta simplement de pastors. No són enemics i, a més, no els importem absolutament gens.

Això semblava, perquè, mentre donava aquesta explicació, les altes criatures, sense dirigir ni tan sols una mirada a la companyia, es ficaren caminant dins el bosc i hi desaparegueren.

—Pastors! —exclamà en Théoden—. I on són els seus ramats? Què són aquestes criatures, Gàndalf? Perquè és evident que, almenys per a vós, no són desconegudes.

—Són els pastors dels arbres —va respondre en Gàndalf—. Tant de temps fa que no heu escoltat contes vora la llar? A les vostres terres hi ha infants que, entre les embolicades filagarses dels contes, sabrien trobar la resposta a la vostra pregunta. Acabeu de veure els ents, oh, rei, els ents del bosc de Fàngorn, que en la vostra llengua anomeneu el Bosquent. Crèieu que el nom era només pura fantasia? No, Théoden, no és així: per a ells, vosaltres sou el conte passatger; per a ells, tots els anys escolats des d’Éorl el Jove fins a Théoden el Vell no compten gaire; i totes les proeses de la vostra casa són insignificants.

El monarca va restar callat.

—Ents! —repetí a la fi—. Des de l’obagor de les llegendes em penso que començo a entendre una mica la meravella dels arbres. M’ha estat donat de veure coses ben estranyes en aquesta vida. Durant molt de temps hem tingut cura del nostre bestiar i dels nostres camps, hem construït les nostres cases, forjat les nostres eines o cavalcat lluny per ajudar a les guerres de Minas Tirith. I, d’això, n’hem dit la vida dels homes, els camins del món. Ens preocupava poc el que hi hagués més enllà de les fronteres de la nostra terra. Tenim cançons que parlen d’aquestes coses, però les estem oblidant i només les aprèn la mainada, com un costum indiferent. I ara les cançons s’han materialitzat entre nosaltres, sortides de llocs inversemblants, i caminen visibles sota el sol.

—Hauríeu d’alegrar-vos-en, rei Théoden —va dir en Gàndalf—. Perquè ara no sols es troba en perill la vida insignificant dels homes, sinó la de totes aquelles coses que consideràveu motiu de llegenda. Aliats no us en falten, encara que vós no els conegueu.

—Sí i, tanmateix, m’entristeix —afegí en Théoden—. Perquè, sigui quin sigui el desenllaç de la guerra, no acabarà potser de tal manera que moltes de les coses que eren belles i meravelloses desapareixeran per sempre més de la Terra Mitjana?

—És possible —concedí en Gàndalf—. El mal d’en Sàuron no podrà esmenar-se del tot ni podrà hom ignorar que ha existit. Aquests són els dies en què som destinats a viure. Continuem ara, doncs, el camí que portàvem!



La companyia, aleshores, s’allunyà del fondal i del bosc i enfilà el camí que duia cap als guals de l’Isen. En Légolas els seguí de mala gana. El sol ja s’havia post, ja s’havia amagat darrere l’horitzó del món; però mentre cavalcaven i es distanciaven de les ombres dels turons, tot dirigint-se cap a l’oest, cap al Pas de Ròhan, el cel conservà encara la seva vermellor i una llum flamejant s’encengué sota els núvols suspesos. Moltes aus d’ales negres giravoltaven i volaven foscament retallades contra el cel llostrejant. Algunes passaren per damunt seu amb xiscles tenebrosos i tornaren cap als seus nius entre les roques.

—Els ocells rapinyaires han tingut molta feina al camp de batalla —va dir l’Éomer.

Continuaren endavant a un pas més tranquil i l’obscuritat omplí tota la plana al seu voltant. La lluna s’enlairà lentament, creixent ja cap a la plenitud i, sota la seva llum freda i argentina, aquells terrenys curulls d’herbei ondularen amunt i avall com un gran oceà gris. Feia unes quatre hores que cavalcaven des de la cruïlla dels camins quan arribaren prop dels guals. Els costers llargs davallaven ràpidament cap on el riu estenia els seus pedregars de palets entre els marges alts i herbosos. L’udol dels llops els arribà dut pel vent. Tenien els cors pesarosos pel record dels molts homes que havien caigut a la batalla d’aquell indret.

El camí s’enfonsava entre costers entapissats de gespa cada cop més alts i s’obria camí a través de les terrasses al caire mateix del riu per tornar a enlairar-se, després, a l’altra riba. Per travessar el corrent hi havia tres fileres de llambordes planes i, entre aquestes, guals per a les cavalleries que anaven des de cada vora fins en una mena d’illot situat al mig. Els genets contemplaren els passos i se’n van sorprendre; car els guals sempre havien estat un indret ple del xiuxiueig i el clapoteig de l’aigua entre les pedres; i ara, emperò, eren silents. El llit del riu era gairebé eixut, només una extensió pelada de pedruscall i arena grisa.

—Això ha esdevingut un lloc espantós —va dir l’Éomer—. Quina malaltia li ha agafat, al riu? En Sàruman ha destruït moltes coses belles: és que també ha acabat amb les deus del riu?

—Això sembla —va dir en Gàndalf.

—Ai las! —s’exclamà en Théoden—. Hem de creuar per aquí on els ocells rapinyaires devoren tants bons cavallers dels genets de la Marca?

—Aquest és el nostre camí —respongué en Gàndalf—. Dolorosa és la desfeta dels vostres homes, però almenys veureu que no són devorats pels llops de les muntanyes. És amb els seus amics, amb els orcs, que s’atipen: ja veieu quina mena d’amistat és la seva. Continuem!

Es ficaren al riu i, a mesura que s’hi anaven acostant, els llops deixaven d’udolar i s’escapolien. S’atemoriren en veure en Gàndalf sota la lluna i el seu cavall, Grisencrín, que lluïa sota l’astre. Els genets arribaren a l’illot i ulls guspirejants els espiaven tímidament des de les tenebres de les ribes.

—Fixeu-vos! —va dir en Gàndalf—. Per aquí ha passat gent amiga.

I descobriren que al centre de l’illot hi havia apilat un túmul i que havia estat encerclat amb pedres i envoltat amb moltes llances clavades.

—Aquí jeuen els homes de la Marca que van caure per aquí a prop —va dir en Gàndalf.

—Deixem-los reposar aquí! —digué l’Éomer—. I que, quan les seves llances s’hagin podrit i rovellat, llur túmul continuï dempeus i guardi els guals de l’Isen!

—És això també obra vostra, amic Gàndalf? —inquirí en Théoden—. Molt vau fer en un sol vespre i una nit.

—Amb l’ajut del Grisencrín i… d’altres —acceptà en Gàndalf—. Vaig cavalcar molt de pressa i molt lluny. Però aquí, al costat d’aquest túmul, he de dir una cosa per a la vostra tranquil·litat: molts van morir a les batalles dels guals, però no tants com deien les enraonies. En van quedar més d’escampats que de morts i jo vaig dur aquí tots els que vaig trobar. Alguns homes els vaig enviar amb en Grímbold de Foldoest a reunir-se amb l’Érkenbrand. D’altres vaig fer que s’ocupessin d’aquest enterrament. Ara deuen haver seguit el vostre mariscal, Elfhelm. El vaig enviar amb molts genets cap a Édoras. Sabia que en Sàruman havia despatxat el gruix de les seves forces contra vós i que els seus servidors havien abandonat totes les altres comeses per dirigir-se a la Gorja d’en Helm: les terres semblaven totalment buides d’enemics; però, amb tot, vaig témer que genets muntats en llops o saquejadors poguessin dirigir-se a Meduseld mentre es trobava desemparada. Ara, però, crec que no us cal témer: trobareu la vostra casa disposada a donar-vos la benvinguda.

—I m’alegrarà tornar-la a veure —va dir en Théoden—, encara que ara, sens dubte, ja no hi viuré molt de temps.

Amb això, la companyia s’acomiadà del túmul i de l’illot, travessà el riu i s’enfilà per la riba oposada. Després van prosseguir endavant, contents d’haver passat aquells guals luctuosos. En reprendre la marxa, els udols dels llops tornaren a esclatar.

Existia una antiga carretera que baixava des d’Ísengard fins als guals. Una part del seu trajecte corria paral·lela al riu, tot voltant primer cap a l’est i després cap al nord; però a la fi se separaven i continuava de dret fins a les portes d’Ísengard; aquestes es trobaven al vessant mateix de la muntanya, a l’oest de la vall, a unes setze milles o més de l’embocadura. Van seguir aquesta carretera però sense cavalcar-hi, ja que el terra, pels costats, hi era dur i planer, recobert al llarg de moltes milles amb un herbei que brostava curtet. Ara cavalcaven a pas més veloç i a mitjanit ja eren quasi a cinc milles dels guals. Llavors van aturar-se i donaren per acabada l’etapa nocturna, perquè el rei estava cansat. Havien assolit les faldes de les Muntanyes Boiroses i els llargs braços del Nan Curunir s’allargaven al seu encontre. La fondalada que tenien al davant era fosca, perquè la lluna s’havia enfonsat cap a l’oest i la seva claror quedava oculta per les serralades. Del fons de tot de les ombres de la fondalada, però, s’aixecava una considerable columna de fum i vapor; a la part alta, captava els raigs de la lluna que es ponia i la fumera s’estenia en torterols resplendents, negres i argentats, per damunt la volta estelada del cel.

—Què en penseu, d’això, Gàndalf? —preguntà l’Àragorn—. Sembla com si la vall del Màgic estigués cremant.

—En aquests temps sempre hi ha fumera sobre aquesta vall —va dir l’Éomer—, però fins ara no n’havia vist cap com aquesta. Això són vapors més que no pas fumerols. En Sàruman deu estar preparant alguna maldat per rebre’ns. Potser està bullint totes les aigües de l’Isen i és per això que el riu baixa sec.

—És possible —digué en Gàndalf—. Demà sabrem quina una en prepara. Ara, provem de descansar una estona, si podem.

Acamparen al costat del llit del riu Isen, que seguia baixant eixut i silenciós. Alguns aconseguiren dormir una mica. Però, avançada la nit, els imaginàries donaren l’alarma i tots es despertaren. La lluna havia desaparegut. Els estels lluïen al damunt; però per la terra s’arrossegava una tenebra més negra que la nit. Rodolava cap a ells per ambdues bandes del riu, en direcció nord.

—No us mogueu per res! —cridà en Gàndalf—. No traieu cap arma! Espereu i us passarà pel costat!

Al seu entorn es formà una boirina. Per damunt, alguns estels encara centellejaven amb feblesa; a banda i banda, però, es dreçaven parets de tenebror impenetrable; es trobaven en una petita androna entre torres d’ombra que avançaven. Sentiren veus, xiuxiueigs i grunys i un interminable alè, com una fressa; la terra s’estremia als seus peus. El temps que passaren asseguts i espaordits els semblà interminable, però, a la fi, les tenebres i el remoreig passaren i desaparegueren entre els braços de la muntanya.

Ben lluny, cap al sud, dalt de Vilacorn, els homes sentiren a mitja nit un gran soroll, com un vent que bufés a la vall, i el terra tremolà; i tothom s’espantà i no gosaren sortir a veure què s’esdevenia. Al matí, però, en sortir, quedaren bocabadats; els cadàvers dels orcs havien desaparegut i els arbres també. A baix de tot de la vall de la gorja, l’herba hi era aixafada i trepitjada i d’un color terrós, com si pastors gegantins hi haguessin dut a pasturar grans ramats de bestiar; però a una milla per sota del fossat, una gran rasa havia estat excavada a la terra i, al damunt, hi havien amuntegat pedres fins a formar una muntanyeta. En el futur fou anomenada el turó de la Mort i no hi va créixer mai l’herba. Aquells estranys arbres, però, no tornaren a ser vistos mai més al fondal de la gorja; se n’havien tornat de nit i se n’havien anat molt lluny, cap a les obagoses comalades de Fàngorn. Aquella havia estat llur venjança contra els orcs.

El rei i la seva companyia ja no van dormir més aquella nit; però tampoc no van veure ni sentir cap altra cosa estranya, llevat d’una: la veu del riu que tenien al costat es desvetllà de sobte. Se sentí una fressa d’aigua que corria veloç entre les pedres; i, quan hagué passat, l’Isen tornà a fluir i a borbollar al seu llit, com sempre havia fet.

A l’alba es disposaren per a la partida. La llum aparegué grisenca i pàl·lida i no van veure la sortida del sol. Al damunt, l’atmosfera era espessa, amb boira, i tota la contrada al voltant desprenia una forta ferum. Iniciaren el camí a poc a poc, tot cavalcant ara per la carretera. Era un camí ample i ferm, ben conservat. A través de les boires podien ataüllar borrosament el llarg contrafort de les muntanyes que s’elevaven a la seva esquerra. Havien entrat a Nan Curunir, la vall del màgic. Es tractava d’una vall arrecerada, oberta només al sud. En altre temps havia estat formosa i verda i l’Isen hi baixava travessant-la, profund i poderós ja abans d’arribar a la plana, perquè era alimentat per moltes fonts i rierols que davallaven dels aiguavessos de les muntanyes, i tot al voltant hi havia existit una terra agradosa i fèrtil.

Ara, però, ja no ho era. Sota les muralles d’Ísengard encara quedaven alguns acres conreats pels esclaus d’en Sàruman; però la major part de la vall havia esdevingut una terra abandonada, plena d’herbotes i de bardisses. Els esbarzers s’arrossegaven per terra o s’entortolligaven amunt per matolls i marjades i formaven caus tofuts on s’entaforaven les salvatgines menudes. No hi creixia cap arbre, però entre els espessoralls d’herbes encara es podien entrellucar les soques cremades i destralejades dels antics bosquets. Era un paisatge trist, silenciós, si n’exceptuàveu el brogir pedregós de les aigües que fluïen amb rapidesa. Fums i vapors corrien en núvols sinistres i s’enclotaven a l’aguait a les comalades.

Els genets no pronunciaren ni una paraula. Molts sentiren el cor atenallat pel dubte i es preguntaren cap a quina fi aclaparadora els empenyia aquella empresa.

Després d’haver cavalcat algunes milles, la carretera es convertí en un vial ample, pavimentat amb grans llambordes planes, tallades i disposades amb habilitat; no es veia ni un bri d’herba a cap juntura. Canalons profunds, plens d’aigua remorosa, fluïen a banda i banda. Tot de sobte, es dreçà davant seu un pilar molt alt. Era negre i, al damunt, hi tenia una gran pedra, cisellada i pintada per donar-li la forma d’una Mà Blanca. El seu dit assenyalava cap al nord. Comprengueren que les portes d’Ísengard ja no es podien trobar gaire lluny i sentiren que se’ls encongia el cor, però les seves mirades no podien traspassar les boires que tenien al davant.

Sota el contrafort de la muntanya, dintre la vall del Màgic, s’aixecava, des d’èpoques immemorials, aquell lloc antic que els homes anomenaven Ísengard. En part fou afaiçonat quan aparegueren les muntanyes, però a l’antigor els homes de l’Oestat hi havien bastit obres impressionants; i en Sàruman hi residia des de feia molt de temps i no havia estat pas de braços plegats.

Als temps en què en Sàruman es trobava al seu apogeu i era considerat per molts el principal de tots els màgics, la seva disposició era aquesta: una gran muralla que descrivia un cercle de pedra, com uns penya-segats altíssims, destacava del recer del vessant muntanyenc, del qual partia i al qual tornava. A tota la murada només hi havia una entrada, una gran arcada practicada a la paret sud. Allí, a través de la roca negra, hom hi havia excavat un llarg túnel, barrat a cada extrem amb imponents portes de ferro. Eren forjades de tal faisó i disposades de tal manera a les seves frontisses, formades per barres d’acer incrustades a la pedra viva, que, quan les obrien, hom les podia moure, sense cap mena de soroll, amb una lleugera empenteta dels braços. Qui entrava i, finalment, sortia d’aquell túnel de ressonàncies, podia veure davant seu un pla, un gran ròdol una mica enfonsat, com un bol enorme i som: mesurava una milla d’un caire a l’altre. En altre temps havia estat verd i ple d’avingudes, amb parterres d’arbres fruiters regats per reguerols que baixaven de la muntanya i anaven a parar en un llac. Durant els darrers temps d’en Sàruman, però, no hi creixia res. Els carrers eren pavimentats amb llambordes fosques i dures; i a les voreres, en lloc d’arbres, s’hi alineaven llargues fileres de pilars, alguns de marbre, d’altres de coure o de ferro, units per feixugues cadenes.

S’hi veien moltes cases, cambres, sales i corredors, tallats i excavats a les parets per la part de dintre, de forma i manera que tot el cercle obert era dominat per incomptables finestres i portes fosques. Hi podien viure milers de persones: obrers, criats, esclaus i guerrers amb un gran proveïment d’armes; els llops eren alimentats i estabulats als cataus pregons que hi havia a sota. El ròdol central també estava perforat i habitat. Hi havia pous que s’enfonsaven a la terra a molta profunditat; llurs parts superiors eren cobertes per túmuls baixos i voltes de pedra, de manera que, sota la llum de la lluna, l’Anell d’Ísengard semblava un cementiri de morts frisosos. Perquè el terra tremolava. Els pous baixaven amb moltes rampes i escales de cargol fins a les cavernes inferiors; i allí en Sàruman hi tenia tresors, magatzems, dipòsits d’armes, fargues i grans forns. Rodes de ferro hi giraven contínuament i els malls hi repicaven eixordadors. De nit, sortien grans bafarades de vapor pels respiralls, il·luminats des de sota per una llum rogenca, blavosa, o d’un verd verinós.

Tots els camins menaven al centre entre llurs cadenes. I allí s’enlairava una torre de forma meravellosa. Havia estat bastida pels constructors d’antany, pels que havien edificat l’Anell d’Ísengard i, amb tot, no semblava una cosa feta per les mans dels homes, sinó esberlada amb l’ossam de la terra en l’antiquíssim turment de les muntanyes. En realitat era un pic i una illa de roca, negra i d’una duresa centellejant: quatre descomunals pilars de pedra de múltiples cares havien estat fosos en un de sol, però prop del cim s’obrien a manera de grans banyes, de puntes afuades com les de les llances i tallants com ganivets. Entre aquestes quedava un espai estretet i allí, damunt un terra de pedra brunyida, on hi havia escrits signes estranys, hom podia contemplar-hi el ròdol central a cinc-cents peus d’alçària. Allò era Òrthanc, la ciutadella d’en Sàruman, el nom de la qual tenia (deliberadament o per casualitat) un doble sentit, ja que, en la llengua èlfica, òrthanc significa «Mont Ullal», però, en l’antiga llengua de la Marca, «la Ment Astuta».

Ísengard era una plaça forta esplèndida i, durant molt de temps, havia estat bellíssima; hi havien viscut grans senyors, els custodis de Gòndor a les terres de l’oest, i els savis hi havien observat els estels. En Sàruman, però, l’havia transformada lentament per a les seves intencions variables i l’havia millorada, segons creia, ja que, en realitat, totes aquelles arts i subtils paranys, en favor dels quals havia abandonat el seu saber antic i que ell, orgullosament, s’imaginava que li pertanyien, venien de Mórdor; de manera que allò que en Sàruman havia edificat no era res, era una simple còpia, una imitació infantil o l’adulació d’un esclau, d’aquella altra fortalesa enorme, armeria, presó i gresol del gran poder, Bàrad-dûr, la Torre Fosca, que no tolerava rivals i que se’n reia, de les llagoteries, mentre esperava que li arribés el seu moment, absolutament segura gràcies al seu orgull i al seu poder incommensurable.

Aquella era, doncs, segons solia dir-se, la fortalesa inexpugnable d’en Sàruman, perquè ningú no recordava que cap home de Ròhan n’hagués travessat les portes, llevat, potser, d’uns pocs, de la casta d’en Llenguadeserp, que hi havien anat en secret i que s’havien ben guardat de comunicar a ningú allò que hi havien vist.

Ara en Gàndalf cavalcà fins on hi havia el gran pilar de la Mà i continuà endavant; en fer-ho, els genets van veure, amb gran sorpresa, que la Mà deixava de semblar blanca. Era tacada, com si hi hagués sang resseca; i, tot fixant-s’hi amb més atenció, s’adonaren que tenia les ungles vermelles. En Gàndalf, sense parar-ne esment, continuà avançant, boira endins, i els altres el seguiren, recelosos. En aquest moment, tot al voltant seu, com si s’hagués produït un xàfec inesperat, descobriren grans bassals d’aigua que omplien tots els clots als costats del camí i rierols que s’escolaven entre les pedres.

Finalment en Gàndalf s’aturà i els va fer un gest perquè s’hi atansessin; s’hi acostaren i van veure que, més enllà, les boires s’havien esvaït i hi brillava un sol esmorteït. L’hora del migdia ja havia passat. Havien arribat a les portes d’Ísengard.

Però les portes eren torçades i havien estat etzibades per terra. I, arreu arreu, la pedra, partida i esberlada en incomptables fragments oscats, era escampada d’un cap a l’altre o apilada en munts de runa. El gran arc encara es mantenia dempeus, però ara s’obria damunt un cingle sense sostre: el túnel havia quedat al descobert i, a través d’aquelles parets a banda i banda, que eren com penya-segats, hom havia obert grans escletxes i clivelles; les torres havien estat convertides en pols. Si la Gran Mar s’hagués alçat colèrica i hagués caigut contra les muntanyes en plena galerna, la destrossa provocada no hauria estat més gran.

Darrere, el ròdol central era inundat d’aigua fumejant: una mena de caldera bullent, en la qual suraven i sobresortien les desferres de bigues i pals, cofres i barrils i objectes trencats. Columnes retortes i tombades treien llurs puntes estellades per damunt la inundació, però tots els camins havien quedat negats. Aparentment molt lluny, mig velada en un torterol de núvols, es dreçava l’illa de roca. La torre d’Òrthanc continuava elevant-se fosca i altíssima, la tempesta no l’havia afectat. Les aigües pàl·lides clapotejaven suaument als seus peus.

El rei i tot el seguici s’ho miraren en silenci des dels cavalls, astorats, comprenent que el poder d’en Sàruman havia estat enderrocat; però no entenien com havia estat possible. Després giraren la vista envers l’arc i les portes esfondrades. Molt a prop hi veieren una gran pila de runa; i, tot d’una, s’adonaren que hi havia dues figuretes que s’hi recolzaven tranquil·lament, vestides de gris, i que gairebé no es distingien entre totes aquelles pedres. Al costat hi tenien disposats plats, ampolles i safates, com si acabessin de fer un gran tiberi i, ara, descansessin de tan esforç. L’una semblava adormida; l’altra, amb les cames encreuades i els braços darrere el clatell, s’arrepapava contra una roca esberlada i, de la seva bocassa, en deixava escapar llargues pipades i uns anellets prims de fum de color blau.

Durant uns segons en Théoden i l’Éomer i tots els seus homes les esguardaren en silenci. D’entre totes les runes d’Ísengard, aquella estampa els semblava la més sorprenent de totes. Abans que el rei pogués parlar, emperò, la figureta que deixava anar els anells de fum s’adonà de sobte de la seva presència; allí, muntats i silenciosos, al límit mateix de la boira. Es va incorporar d’un bot. Semblava un home jove o com si ho fos, perquè la seva alçada no era gaire més del que hauria estat la meitat d’un home; el seu cap, que era de cabell castany i arrissat, no era cofat, però anava vestit amb una capa, bruta de tant viatjar, de la mateixa tonalitat i forma que les que duien els companys d’en Gàndalf quan cavalcaven fins a Édoras.

El personatge va fer una reverència molt profunda, tot duent-se una mà al pit. Després, com si no hagués advertit la presència del màgic i dels seus amics, es va girar vers l’Éomer i el rei.

—Senyors, benvinguts a Ísengard! —va dir—. Nosaltres en som els porters… El meu nom és Meriadoc, fill de Saradoc; i el meu company que, ai las!, ha sucumbit a la fatiga —i aquí va donar una puntada de peu a l’altre—, és en Peregrín, fill d’en Paladín, de la casa dels Tuc. La nostra pàtria és lluny, cap al nord. El senyor Sàruman és a dins; però, en aquest moment, conferencia amb un tal Llenguadeserp, altrament podeu estar segurs que hauria sortit per donar la benvinguda a uns convidats tan honorables.

—I tant que hauria sortit! —rigué en Gàndalf—. I es pot saber si també ha estat en Sàruman qui us ha ordenat vigilar-li les portes malmeses i estar a l’aguait de l’arribada dels convidats sempre que poguéssiu dedicar-los un momentet d’atenció entre safata i ampolla?

—No, bon senyor, d’això se n’ha oblidat —va respondre seriosament en Merry—. Ha estat molt atrafegat. Les nostres ordres provenen d’en Barbarbrat, que ara s’ocupa de la direcció d’Ísengard. M’ha ordenat que doni la benvinguda al Senyor de Ròhan amb els mots més adients. Ho he fet el millor que he sabut.

—I què se n’ha fet, dels vostres companys? Què hi ha d’en Légolas i de mi? —exclamà en Guimli, incapaç de contenir-se un segon més—. Ah, belitres, bergants de peus flonjos i potes esponjoses! Bona persecució hem tingut per culpa vostra! Dues-centes llegües, per pantans i boscatges, amb batalles i morts, tot per rescatar-vos! I vet aquí que us trobem en ple àpat i fent el mandra… i fumant! Fumant! D’on heu tret l’herba de pipa, poca-vergonyes? Tenalles i malls! Estic tan confús entre la ira i el goig que serà un miracle si no exploto!

—Teniu tota la raó del món, Guimli! —rigué en Légolas—. Tot i que més m’estimaria saber d’on han tret el vi.

—Una de les coses que no heu aconseguit en la vostra persecució —va dir en Pippin tot obrint un ull— és una mica més d’enginy. Ens trobeu aquí, asseguts en plena victòria, enmig d’un botí d’exèrcits sencers, i us pregunteu com ens ho hem fet per guanyar-nos unes poques comoditats, merescudes amb escreix!

—Merescudes amb escreix? —repetí en Guimli—. No ho puc creure!

Els genets esclafiren a riure.

—Sense cap mena de dubte, acabem de presenciar el retrobament d’alguns vells amics —va dir en Théoden—. De manera que aquests són els integrants de la vostra companyia que vau perdre, oi, Gàndalf? Està escrit que aquests dies veuran fets extraordinaris. Des que vaig abandonar la meva casa ja n’he vist molts, i ara, aquí, davant els ulls, se’m presenten uns altres personatges llegendaris. Que no són, per ventura, els mitgerols, que alguns de nosaltres anomenem holbitlans?

—Hòbbits, senyor, si us plau —digué en Pippin.

—Hòbbits? —rumià en Théoden—. La vostra llengua ha canviat de manera estranya; però el nom no us escau malament. Hòbbits! Cap de les informacions que he sentit no fa justícia a la realitat.

En Merry va fer una reverència; i en Pippin s’incorporà i féu una gran inclinació.

—És molt generós, senyor; o espero no anar errat si així interpreto les seves paraules —va dir—. I heus aquí una altra meravella! D’ençà que vaig abandonar la meva casa he recorregut moltes terres, però fins ara mai no havia trobat ningú que sapigués res referent als hòbbits.

—La meva gent vingué del nord fa molt de temps —explicà en Théoden—. Però no us vull pas enganyar: no coneixem cap història referent als hòbbits. Tot el que es diu entre nosaltres és que, molt lluny, més enllà de molts de rius i serralades, viuen aquells mitgerols que habiten en caus fets a les dunes de sorra. Però no hi ha llegendes de les seves heroïcitats, perquè, segons diuen, no fan gran cosa i eviten topar-se amb els homes, essent, com són, capaços d’escapolir-se en un tancar i obrir d’ulls, i poden canviar de veu per imitar la piuladissa dels ocells. Però, pel que sembla, se’n podrien explicar moltes més coses.

—Moltíssimes, senyor —reblà en Merry.

—Una de les coses que no sabia —continuà en Théoden— és que traguessin fum per la boca.

—Això no l’ha de sorprendre —va respondre en Merry—, perquè és un art que només practiquem d’ençà d’unes poques generacions. El primer que conreà la veritable herba de pipa va ser en Tobies Cornet, de Llonguebaix, al Quartó Sud, cap a l’any 1070 segons el nostre còmput. De com se les enginyà el vell Tobies per aconseguir la planta és una història que…

—No sabeu pas el perill que correu, Théoden —el va interrompre en Gàndalf—. Aquests hòbbits, si els encoratgeu amb una paciència immerescuda, són capaços d’asseure’s davant el perill més terrible i posar-se a discutir tranquil·lament els plaers de la taula o els petits triomfs dels seus pares, avis i besavis i dels cosins més llunyans fins al novè grau. Ja hi haurà algun altre moment més adient per a la història del tabac. Merry, on és en Barbarbrat?

—Em penso que allà, cap a la banda nord. Se n’ha anat a beure… aigua clara. La majoria dels altres ents són amb ell, atrafegats encara amb la seva feina… per aquella banda.

I en Merry assenyalà amb la mà cap al llac fumejant; i, mentre miraven, sentiren un remoreig i un retronar, com si una allau es precipités per l’aiguavés de la muntanya. Del llunyedar els arribava un hum-hom, com si uns corns toquessin triomfalment.

—Ha quedat Òrthanc sense guàrdia? —pregunta en Gàndalf.

—Hi ha l’aigua —respongué en Merry—. Però en Moixera-que-guilla i alguns altres en fan la vigilància. No tots els pals i pilars del ròdol són del planter d’en Sàruman. Em penso que en Moixera-que-guilla és al costat de la roca, ben a prop del peu de l’escala.

—Sí, allí hi ha un ent gros i grisenc —va dir en Légolas—, però té els braços als costats i s’està tan quiet com l’arbre d’una frontissa.

—Ja és més de migdia —va dir en Gàndalf— i nosaltres, si més no, no hem menjat res des de primera hora del matí. De tota manera, m’agradaria veure en Barbarbrat al més aviat possible. No ha deixat cap encàrrec o és que els plats i les ampolles us l’han esborrat del cap?

—N’ha deixat un —va dir en Merry— i ara l’hi anava a dir, però amb tantes preguntes no me n’ha donat temps. Havia de dir-li que, si el Senyor de la Marca i en Gàndalf volen cavalcar fins a la paret nord hi trobaran en Barbarbrat i hi seran molt ben rebuts. I pel meu compte puc afegir que també hi trobaran menjar del bo i millor, descobert i seleccionat pels seus humils servidors —i va fer una inclinació.

En Gàndalf rigué.

—Això ja m’agrada més! —va dir—. Bé, Théoden, voleu cavalcar amb mi a l’encontre d’en Barbarbrat? Hem de fer una mica de volta, però no és lluny. Quan el veieu, aprendreu moltes coses. Perquè en Barbarbrat és Fàngorn, l’ent més vell i el cap de tots ells, i quan hi parleu sentireu la parla més antiga de totes les coses vives.

—Aniré amb vós —respongué en Théoden—. Adéu-siau, hòbbits! Espero tornar a veure-us a casa meva! Allà podreu seure al meu costat i explicar-me tot el que vulgueu: les fetes dels vostres avantpassats, fins i tot les més llunyanes que sigueu capaços de recordar; i parlarem també del vell Tobies i del seu coneixement de les plantes. Adéu-siau!

Els hòbbits li feren una gran reverència.

—De manera que aquest és el rei de Ròhan! —va dir en Pippin a mitja veu—. Un vellet molt simpàtic. Molt educat.





Capítol IX

DESFERRES I DESPULLES


En Gàndalf i el seguici del rei es posaren novament en camí, bo i girant cap a l’est per seguir el contorn de les murades enrunades d’Ísengard. L’Àragorn, en Guimli i en Légolas, però, restaren enrere. Deixaren que l’Àrod i el Hasufel vagaregessin buscant pastura i anaren a seure al costat dels hòbbits.

—Ves per on! S’ha acabat la persecució i per fi ens tornem a trobar, justament allà on cap de nosaltres no pensava venir —va dir l’Àragorn.

—I ara que la gent important ha anat a discutir els afers transcendentals —afegí en Légolas—, els perseguidors potser trobaran resposta a algunes de les seves insignificants perplexitats. Us vam seguir fins al peu del bosc, però encara queden moltes altres coses de les quals m’agradaria poder treure’n l’entrellat.

—I nosaltres també volem saber moltes coses de vosaltres —el va interrompre en Merry—. Gràcies a en Barbarbrat, el Vell Ent, hem après algunes cosetes, però amb això no en tenim pas prou.

—Temps al temps —continuà en Légolas—. Érem nosaltres qui us buscàvem, de manera que, en primer lloc, us toca a vosaltres de dir-nos què heu fet.

—O en segon —digué en Guimli—. Fóra molt millor si ens ho expliquéssiu després d’un bon tiberi. Encara em fa mal el cap; i ja és més de migdia. Vosaltres, pillastres, podeu posar-hi remei si ens trobeu part del botí de què heu parlat. Amb menjar i beguda podríeu pagar una part dels greuges que tinc contra vosaltres.

—Si això és el que desitgeu, ho tindreu —replicà en Pippin—. El voleu aquí o voleu menjar més còmodament en allò que queda del cos de guàrdia d’en Sàruman, allà davant, sota l’arcada? Nosaltres hem hagut de muntar-nos el pícnic aquí, per donar una ullada a la carretera.

—Una ullada, quina barra! —va dir en Guimli—. Ara, jo no vull entrar en cap casa d’orcs ni tocar-ne el menjar ni cap mena de cosa que ells hagin grapejat.

—No us ho pensàvem demanar pas —va dir en Merry—. Nosaltres també hem acabat tips d’orcs per a la resta de la vida. Però, a Ísengard, hi havia molta altra gent. En Sàruman ha tingut prou seny per no confiar-se del tot als orcs. Les portes eren guardades per homes: suposo que es tractava d’alguns dels seus servidors més fidels. Tant se val, el cas és que eren privilegiats i rebien molt bons queviures.

—I herba per a la pipa? —preguntà en Guimli.

—No, no ho crec pas —va respondre en Merry, rient—. Aquesta, però, és una altra història, que es pot esperar fins havent dinat.

—D’acord! Apa, doncs, anem a dinar! —afegí el nan.

Els hòbbits passaren al davant; creuaren l’arc i arribaren en una porta molt esbarjosa situada a l’esquerra, al capdamunt d’una escala. Donava directament en una sala molt àmplia, que tenia unes altres portetes petites a l’extrem oposat i una llar de foc amb xemeneia en un costat. La sala havia estat excavada directament a la roca i devia haver estat obscura, perquè les finestres donaven al túnel. Ara, però, la llum hi entrava pel sostre esfondrat. A la llar hi havia encès un foc de llenya.

—Hem encès una mica de foc —va dir en Pippin—. Ens ha animat una mica enmig de totes aquestes boires. Només hi havia alguns branquillons i gairebé tota la llenya que hem trobat era molla. Però la xemeneia té un tiratge molt bo; deu pujar amunt a través de la roca i, per sort, no ha quedat bloquejada. Un foquet sempre va bé, oi que sí? Us faré unes torradetes… Em sap greu, però el pa és de fa tres o quatre dies.

L’Àragorn i els seus companys van asseure’s en un extrem de la llarga taula i els hòbbits desaparegueren per una de les portetes interiors.

—El rebost és aquí i, sortosament, ha quedat per damunt les inundacions —va dir en Pippin, en retornar ell i en Merry carregats amb plats, tassons, tasses, ganivets i menjar de tota mena.

—I no cal que feu escarafalls als amfitrions, mestre Guimli —afegí en Merry—. Això no és pitança d’orcs, sinó menges humanes, com diu en Barbarbrat. Què voleu: vi o cervesa? N’hi ha un barril aquí dintre…, no està gens malament. I aquest porc salat és de primera categoria. Si voleu, també us puc tallar uns trossets de cansalada per fer a la brasa. Dissortadament, però, no hi ha gens de verd: en aquests darrers dies els proveïments han estat pràcticament interromputs! L’única cosa que us puc oferir a continuació és pa amb mantega i mel. N’esteu satisfets?

—I tant —va respondre en Guimli—. Els greuges ja queden molt reduïts.

Poc després tots tres es trobaven ben ocupats amb el menjar, i els dos hòbbits, sense cap mena de vergonya, s’hi posaren per segona vegada.

—Hem de fer companyia als nostres invitats —es justificaren.

—Aquest matí sou tot cortesia —va riure en Légolas—. Tot i que, potser, si nosaltres no haguéssim arribat, tornaríeu a menjar només per fer-vos companyia l’un a l’altre.

—Potser sí, per què no? —acceptà en Pippin—. El menú dels orcs va ser horripilant i els dies anteriors havia estat ben poca cosa. Sembla que faci moltíssim temps que no hem menjat a cor què vols.

—Doncs no sembla que us hagi fet cap mal —va dir l’Àragorn—. Sembla que estigueu a la flor de la salut.

—I tant, és ben cert —corroborà en Guimli, tot repassant-los amb la mirada per damunt la seva tassa—. Teniu el cabell el doble d’espès i d’arrissat que quan ens vam separar; i juraria que tots dos heu crescut una mica, si és que això és possible en hòbbits de la vostra edat. Aquest Barbarbrat, en qualsevol cas, no us ha fet passar gana.

—De cap de les maneres —explicà en Merry—. Però els ents només beuen i amb la beguda no n’hi ha prou. Els beuratges d’en Barbarbrat poden ser nutritius, però notes a faltar alguna coseta sòlida. I, per variar, fins i tot una miqueta de lembas no fa cap mal.

—De manera que heu begut les aigües dels ents, oi? —va dir en Légolas—. Ah, aleshores és ben possible que els ulls d’en Guimli no l’enganyin! Hi ha cançons ben estranyes dedicades a cantar aquests beuratges de Fàngorn.

—Se n’han dit coses molt estranyes, d’aquesta terra —afegí l’Àragorn—. Jo no hi he entrat mai. Va, expliqueu-me’n alguna cosa més, parleu dels ents!

—Els ents —va fer en Pippin—, els ents són…, bé, els ents, per començar, són totalment diferents. Però els ulls, tenen uns ulls molt rars… —intentà dir alguns mots vacil·lants que acabaren en silenci—. Bé —prosseguí—, ja n’heu vist alguns des de lluny… o ells, si més no, us han vist i ens han informat que ja veníeu cap aquí… i suposo que en veureu molts més abans de marxar. Cadascú se n’ha de fer la seva pròpia idea.

—Ep, ep! —va dir en Guimli—. Esteu començant la història per la meitat. M’agradaria que la contéssiu per ordre, començant per aquell dia malastruc en què es va desfer la nostra germandat.

—Si tenim temps ja us ho explicaré —va dir en Merry—. Primer, però, si ja heu acabat de dinar, ompliu les pipes i enceneu-les. I després, durant una estoneta, podem fer veure que tornem a ser a Bree o a Rivendell, sense cap problema.

Va treure una bosseta de cuir plena d’herba de pipa.

—En tenim una pila —va dir en Merry— i, quan marxem, tots podreu agafar-ne tanta com en vulgueu. Aquest matí, en Pippin i jo ens hem dedicat a algunes tasques de rescat. Hi ha moltes coses que suren d’una banda a l’altra. I en Pippin ha trobat dos barrilets que suposo que devien ser en algun celler o magatzem. En obrir-los hem descobert que eren plens d’això: la millor herba de pipa que podríeu desitjar i, pràcticament, no s’ha fet malbé.

En Guimli n’agafà uns brins, els refregà entre els palmells i els ensumà.

—Sembla bona i fa bona olor —va dir.

—Boníssima! —va dir en Merry—. Estimat Guimli, és Fulla de Llonguebaix! Als barrils hi havia les marques d’en Cornet. Segur, seguríssim. Com han arribat fins aquí? Això sí que ja no m’ho puc imaginar. Suposo que eren per a l’ús particular d’en Sàruman. Mai no se m’havia acudit que la coneguessin de tan lluny. Però ens va com l’anell al dit, oi?

—Ens hi aniria —puntualitzà en Guimli— si tingués una pipa. Dissortadament, vaig perdre la meva a Mòria o potser abans. No n’hi ha cap entre tot el vostre botí?

—No, diria que no —va dir en Merry—. No n’hem trobat cap, ni tan sols aquí al cos de guàrdia. Segons sembla, en Sàruman ho guardava delicadament tot per a ell. I em penso que no serviria de gran cosa trucar a les portes d’Òrthanc per suplicar-li que ens en deixés una! Haurem de compartir les pipes, com bons amics en una necessitat.

—Un segon! —va dir en Pippin. I es ficà la mà dins la pitrera de la jaqueta i en va treure una petita cartera tova lligada amb un cordill—. Guardo un o dos tresors damunt la pell, que per a mi tenen tant valor com si fossin Anells. Ve-te’n aquí un: la meva antiga pipa de fusta. I heus-ne aquí un altre: una pipa per estrenar. Les he dut des de molt lluny, tot i que no sé per què. La veritat és que, un cop la meva herba de pipa s’acabés, no esperava que en trobéssim més pel camí. Però ara veig que, després de tot, seran útils —va sostenir una petita pipa de cassoleta plana i la passà a en Guimli—. Queden així satisfets els vostres greuges? —va preguntar.

—Totalment! —exclamà en Guimli—. Sóc jo qui quedo en profund deute amb vós, nobilíssim hòbbit.

—Molt rebé, jo torno a sortir a l’aire lliure per veure què fan el vent i el cel! —va dir en Légolas.

—Sortirem amb vós —va fer l’Àragorn.

Van sortir tots i van seure en aquelles piles de pedres amuntegades davant l’entrada. Ara podien veure, al fons, fins força lluny, la vall. Les boires s’esvaïen i la brisa les feia dispersar.

—Descansem aquí una estona! —va dir l’Àragorn—. Ens asseurem davant el perill més terrible i xerrarem una estona, com diu en Gàndalf, mentre ell està atrafegat en algun altre lloc. Sento un cansament com no n’havia sentit gairebé mai.

S’embolcallà amb la capa grisa, bo i ocultant la seva cota de malla, i estirà tant com pogué les cames. Després es deixà caure enrere i deixà sortir dels seus llavis un fumerol ben prim.

—Mireu! —va dir en Pippin—. Ha tornat en Gambús, el Muntaner!

—No ha marxat mai —va fer l’Àragorn—. Sóc en Gambús i també sóc el Dúnadan i pertanyo tant a Góndor com al Nord.

Van fumar en silenci durant una estona i el sol, que entrava de biaix a la vall entre núvols blancs, enllà, amunt, a l’oest, els tocava de ple. En Légolas romania immòbil, esguardant el sol i el cel amb la mirada fixa, mentre cantava suaument per a si mateix. Per fi s’incorporà.

—Apa, som hi! —va dir—. El temps passa i les boires es dissipen, o es dissiparien, si aquesta gent estranya no s’emboliqués amb un núvol de fum. I la història que ens heu d’explicar què?

—Bé, el meu relat comença quan em vaig despertar enmig de la foscor i em vaig trobar completament lligat en un campament d’orcs —va dir en Pippin—. Deixeu-me calcular, quin dia és, avui?

—Segons el còmput de La Comarca, cinc de març —va dir l’Àragorn.

En Pippin efectuà alguns càlculs amb els dits.

—Només fa nou dies! —va dir—.[6] Sembla que faci un any d’ençà que ens van enxampar. Bé, tot i que la meitat fou com una mena de malson, calculo que van seguir tres dies d’allò més horribles. Si oblido alguna cosa, en Merry pot esmenar-me; us n’estalviaré els detalls: les fuetades i la brutor i la ferum i tot això; no és per ser recordat —i, amb aquests mots, inicià una relació de la darrera lluita d’en Bóromir i de la marxa dels orcs des d’Emyn Muil fins al bosc. Els altres anaven assentint a mesura que diversos aspectes encaixaven amb el que ells havien sospitat.

—Aquí teniu alguns dels tresors que vau deixar caure —va dir l’Àragorn—. Us alegrarà recuperar-los.

Es va desfer el cinturó que duia sota la capa i en va treure els dos ganivets amb les beines.

—Caram! —va fer en Merry—. Aquests sí que no esperava pas tornar-los a veure! Amb el meu vaig senyalar alguns orcs; però l’Ugluk ens els va prendre. Quina manera de treure foc pels ulls! Al principi vaig creure que m’anava a matar, però els llançà ben lluny, com si li cremessin.

—I aquí hi ha també el teu fermall, Pippin —va dir l’Àragorn—. El guardava en lloc segur perquè és un objecte de molt valor.

—Ho sé —va dir en Pippin—. Va ser un suplici haver-lo d’abandonar, però quin altre recurs tenia?

—Cap —va respondre l’Àragorn—. Qui no és capaç de desprendre’s d’un tresor en un destret té mala peça al teler. Vas fer molt ben fet.

—Tallar-vos els lligams dels canyells, això sí que va ser bona feina! —va comentar en Guimli—. I vau estar de sort; però, com qui diu, vau saber agafar l’ocasió amb totes dues mans.

—I ens vau plantejar una endevinalla difícil de resoldre —afegí en Légolas—. Em preguntava si us havien sortit ales!

—Desgraciadament no —continuà en Pippin—. Però no sabíeu res d’en Grishnakh.

S’estremí i no digué res més, i va deixar que en Merry els expliqués aquells últims moments horrorosos: les mans que els grapejaven, l’alè calent i la força mortífera dels braços peluts d’en Grishnakh.

—Tot això dels orcs de Bàrad-dûr, o Lugburz, com ells l’anomenen, m’intranquil·litza —va dir l’Àragorn—. El Senyor Fosc ja sabia massa coses i els seus servidors també; i és evident que en Grishnakh, després de la batalla, devia enviar algun missatger a l’altra banda del Riu. L’Ull Vermell estarà mirant cap a Ísengard. En Sàruman, de qualsevol manera, s’ha ficat tot sol en un carreró sense sortida.

—Sí, guanyi qui guanyi, el seu futur no és gaire brillant —va dir en Merry—. El seu carro començà a anar pel pedregar a partir del moment en què els seus orcs van posar els peus a Ròhan.

—Nosaltres vam arribar a entrellucar el vell malvat, o això és el que en Gàndalf dóna a entendre —va dir en Guimli—. A la falda mateixa del bosc.

—Quan va ser? —féu en Pippin.

—Fa cinc nits —digué l’Àragorn.

—Deixeu-me comptar —calculà en Merry—, fa cinc nits…, ara arribem en una part de la història de la qual no en sabeu res. Vam trobar en Barbarbrat aquell matí, després de la batalla; i aquella nit érem al Casal del Brull, una de les seves cases èntiques. L’endemà al matí vam anar a l’Assemblent, és a dir, una reunió d’ents, que és la cosa més rara que he vist en ma vida. Va durar tot aquell dia i l’endemà; i vam passar la nit amb un ent anomenat Moixera-que-guilla. I aleshores, avançada ja la tarda del tercer dia de la seva reunió, sobtadament els ents esclataren. Va ser increïble. El bosc havia estat tens com si s’hi congriés una tempesta, i, tot d’una, explotà. M’hauria agradat que haguéssiu pogut escoltar com cantaven quan es van posar en camí.

—Si en Sàruman els hagués sentit, ara ja seria a cent milles, encara que hagués hagut de fugir a peu —va dir en Pippin.


A Ísengard! Encara que sigui fort i molt dur,

fred com la roca i nu com l’os,

anem-hi, anem-hi, anem a la guerra,

per esberlar la pedra i trencar la porta!



»I encara hi havia molt més. Una gran part de la cançó era sense lletra i era com una música de corns i timbals. Va ser molt excitant. Però jo pensava que només era música de desfilada i prou, només una cançó…, fins que vam arribar aquí. Ara sé millor de què anava.

—Vam baixar després de travessar la darrera carena de Nan Curunir, quan ja era de nit —continuà en Merry—. Aleshores fou quan, per primer cop, vaig tenir la sensació que el bosc es movia darrere nostre. Vaig pensar que somiava somnis èntics, però en Pippin també se n’havia adonat. Tots dos estàvem espantadíssims, però no vam poder descobrir res més fins més tard.

»Eren els huorns, que és com els ents els anomenen en el “llenguatge abreujat”. En Barbarbrat no en vol parlar gaire, però em penso que són ents que gairebé s’han convertit en arbres, almenys pel que fa a les aparences. S’estan aquí i allà pel bosc o a les vores, callats, vigilant interminablement més enllà dels arbres; però crec que, al fons de les clotades més obagoses, n’hi ha a centenars.

»Tenen un poder enorme i semblen capaços d’embolcallar-se tots sols amb ombres: és molt difícil de veure com es mouen. Però es mouen. Si estan enutjats es poden moure amb gran rapidesa. Us esteu quiets mirant el cel, per exemple, o escoltant la remor del vent i, tot d’una, us trobeu al bell mig d’un bosc, envoltat d’arbres enormes que us empenyen. Encara tenen veus i poden parlar amb els ents i és per això que, segons diu en Barbarbrat, els anomenen huorns. Però la veritat és que s’han tornat rars i feréstecs. Perillosos. Si me’ls trobés i no hi hagués ents veritables al voltant per vigilar-los, se’m posarien els pèls de punta.

»Bé, a la caiguda de la nit vam entaforar-nos per una llarga cinglera que baixa cap a la part superior de la vall del Màgic. Els ents i tota aquella corrua de huorns remorosos al darrere. Nosaltres, naturalment, no els podíem veure, però tot l’aire era ple de cruixits. Era molt fosc, feia una nit ennuvolada. Tan aviat com abandonàrem els turons es mogueren a gran velocitat, tot fent un soroll com el brunzit del vent. La lluna no va sortir d’entre els núvols i, després de mitjanit, tot al voltant de la part nord d’Ísengard, s’hi formà un boscatge esponerós. No es veia el menor senyal d’enemics ni de cap mena d’enfrontament. Una llum lluïa en una de les finestres més altes de la torre, però això era tot.

»En Barbarbrat i alguns altres ents avançaren molt a poc a poquet, fins a donar la volta i poder veure les grans portes. En Pippin i jo també hi anàvem, asseguts a les espatlles d’en Barbarbrat, i fins podíem percebre la tensió que el feia estremir. De tota manera, fins i tot quan estan excitats, els ents saben ser molt cautelosos i pacients. Van restar quiets com estàtues de pedra, respirant i escoltant.

»Aleshores, de sobte, es produí una commoció tremenda. Ressonaren trompetes i les murades d’Ísengard retrunyiren. Vam pensar que ens havien descobert i que la batalla era a punt de començar. Però anàvem ben errats d’osques. Tota la tropa d’en Sàruman es disposava a marxar. No sé gran cosa d’aquesta guerra ni dels genets de Ròhan, però sembla que en Sàruman estava disposat a acabar amb el rei i amb tots els seus homes amb un cop definitiu. Va buidar Ísengard. Vaig veure amb els meus propis ulls com sortia l’enemic: rengles interminables d’orcs que desfilaven i tropes d’orcs muntades en llops enormes. I també hi havia batallons d’homes. Molts duien torxes i, amb la resplendor, els vaig poder veure les cares. La majoria eren homes corrents, més aviat alts i de cabells foscos, i malcarats, tot i que no semblaven especialment perversos. Però n’hi havia alguns altres que eren horribles: alts com un home, però amb rostres de gòblins, esgrogueïts, de mirada procaç, amb els ulls torts. Sabeu que?, de seguida em recordaren aquell foraster del sud que vam veure a Bree; encara que aquell no era tan descaradament semblant als orcs com aquests.

—Jo també hi he pensat —va dir l’Àragorn—. Ens les hem hagut d’heure amb molts d’aquests mig-orcs a la Gorja d’en Helm. Ara em sembla evident que aquell home del sud era un espia d’en Sàruman; però el que no sé és si treballava amb els Genets Negres o només per a en Sàruman. Amb aquesta gentussa malvada sempre és difícil de decidir si estan o no aliats o si intenten trair-se els uns als altres.

—Bé, doncs, entre els uns i els altres n’hi devia haver, tirant molt pel cap baix, uns deu mil —va dir en Merry—. Van trigar una hora a desfilar per les portes. Alguns es dirigiren avall per la carretera dels guals i uns altres giraren enllà i van agafar el camí cap a l’est. On el riu forma un gorg molt profund, una mica més avall, aproximadament a una milla de distància, hi han construït un pont. Si us poseu drets el veureu des d’aquí. Tots cantaven amb veus guturals i reien i feien un enrenou esfereïdor. Vaig pensar que les coses se li estaven posant molt negres, a Ròhan. Però en Barbarbrat no es bellugà. Va dir: «Aquesta nit he de passar comptes amb Ísengard, amb roca i pedra».

»Encara que, enmig de la foscor, no podia veure què passava, em sembla que, tan bon punt van tornar a tancar les portes, els huorns van començar a desplaçar-se cap al sud. Els la tenien votada als orcs, em penso. Al matí havien baixat força vall endins o, si més no, s’hi veia una ombra que no deixava passar la mirada.

—El nostre torn arribà un cop en Sàruman va haver despatxat tot el seu exèrcit. En Barbarbrat ens va deixar a terra, s’acostà a l’entrada i començà a picar a les portes i a cridar que sortís en Sàruman. No hi hagué resposta, només fletxes i pedres que queien des de les murades. Però les fletxes no els fan res, als ents. Els fan mal, evidentment, i els enfurismen: com les mosques vironeres. Però un ent pot rebre, sense que li facin mal, tantes fletxes d’orc com agulles clavades en un buirac. D’una banda, no se’ls pot enverinar; i, de l’altra, tenen una pell que sembla que és molt gruixuda i més forta que l’escorça. Se’ls ha de donar un cop de destral molt fort per ferir-los de debò. Les destrals no els agraden gens. I encara caldrien molts llenyataires per haver-se-les amb un ent: l’home que dirigeix un cop a un ent no té mai l’oportunitat de dirigir-n’hi un altre. Un cop de puny d’un ent pot aixafar el ferro com si fos llauna de la més fina.

»Quan en Barbarbrat hagué rebut algunes fletxes, començà a escalfar-se, a posar-se positivament “despacientat”, com diria ell. Va deixar anar un gran hum-hom i una altra dotzena d’ents s’hi acostaren a grans gambades. Un ent enutjat és aterridor. Els seus dits, tant els de les mans com els dels peus, s’aferren, sòlids, a la roca; i la desfan com si fos un crostó de pa. Era com observar, condensada en escassos segons, l’acció que farien les arrels dels arbres en més de cent anys.

—Empenyien, arrencaven, trencaven, sacsejaven i colpejaven; i clac-bum, crec-catacrac, en cinc minuts van tenir aquesta entrada enorme enderrocada i n’hi havia que ja havien començat a demolir les murades, com els conills quan fan un cau a la sorra. En Sàruman no sé què es devia pensar que passava, però la veritat és que no sabia què fer. És possible que la seva màgia hagi anat un xic de corcoll darrerament; la veritat és que em sembla que, si es troba sol en un lloc encerclat i sense tots els seus esclaus i màquines i andròmines, no té gaire aguant ni gens de valor, ja m’enteneu. Tot al contrari del vell Gàndalf. Em pregunto si la seva fama no li ha vingut sempre, principalment, d’haver tingut l’astúcia d’instal·lar-se a Ísengard.

—No —va intervenir l’Àragorn—. En altre temps era tan gran com diu el seu renom. Tenia coneixements profunds, un raonament subtil, les seves mans eren d’una destresa meravellosa; i tenia poder sobre les ments d’altri. Podia persuadir els savis i intimidar la gent més senzilla. I aquest poder encara el té. A la Terra Mitjana no hi ha gaire gent que pugui quedar-se a xerrar amb ell tot sol i considerar-se segur, fins i tot ara que ha sofert una derrota. Potser, ara que la seva perversitat ha estat deixada al descobert, només se’n sortirien en Gàndalf, N’Élrond i la Senyora Galàdriel, però ben pocs més.

—Els ents no han de témer res —va dir en Pippin—. Sembla que una vegada va engalipar-los, però ja no ho tornarà a fer. I, a més, no els va entendre i va cometre el gran error de deixar-los fora dels seus càlculs. No encaixaven als seus plans i, un cop es van posar en camí, ja no tenia temps de planejar res. En iniciar-se el nostre atac, les quatre rates que quedaven a Ísengard van començar a girar cua i a escapolir-se a través dels forats que els ents acabaven de fer. Els ents van deixar que els homes, que eren només dues o tres dotzenes, fugissin després d’haver-los interrogat. No crec que gaires orcs, d’una mida o d’una altra, s’arribessin a escapar. Almenys no dels huorns: en aquell moment ja n’hi havia un bosc que envoltava completament Ísengard, a més dels que havien anat vall endins.

»En Sàruman, quan els ents hagueren reduït una part considerable de les murades del sud a una pila de runa i el que quedava de la seva gent l’hagué abandonat, fugí esparverat. Pel que sembla, quan nosaltres hi arribàrem, era a l’entrada: suposo que hi devia anar per contemplar com es posava en camí el seu esplèndid exèrcit. Però quan els ents van obrir-se camí, sortí a corre-cuita. Al principi no el van veure. La nit, però, s’havia aclarit i els estels feien molta llum, almenys prou perquè els ents hi poguessin veure. I, de sobte, en Moixera-que-guilla va fer un crit: “El mata-arbres, el mata-arbres!”. En Moixera-que-guilla és una criatura bonhomiosa, però odia en Sàruman amb totes les seves forces perquè els seus van haver de patir cruelment les destrals dels orcs. Va saltar més avall pel camí interior d’entrada; quan s’excita és capaç de moure’s com un vendaval. Es veia una figureta pàl·lida que fugia corrents entre les ombres de les columnes i que gairebé ja havia arribat a les escales de la porta de la torre. Però li va anar de ben poc. En Moixera-que-guilla anava tan irat darrere seu que, quan s’escapolí porta endins, li va anar ben bé d’un pas o dos que no me l’enxampés i l’escanyés.

»Un cop en Sàruman se sentí sa i estalvi dins Òrthanc no trigà gaire a fer funcionar una part dels seus preuats mecanismes. Mentrestant ja eren molts els ents que havien entrat a Ísengard: alguns havien seguit en Moixera-que-guilla i uns altres havien penetrat violentament des del nord i des de l’est; anaven d’un lloc a l’altre i produïen grans destrosses. Tot d’una començaren a brollar focs i fumeres repugnants: els respiralls i els pous de tot el ròdol central escopien i regurgitaven. Alguns ents van ser socarrimats i ferits. Un, que em penso que s’anomenava Osdefaig, un ent molt alt i ben plantat, va rebre de ple una ruixada d’alguna mena de foc líquid i cremà com una teia: va ser un espectacle horripilant.

»Això els enfollí. Jo pensava que abans ja estaven realment enutjats; però m’equivocava. Per fi ho vaig veure de debò. Et deixava esbalaït. Van fer un enrenou i un terrabastall i un trompeteig tan gran que les pedres començaren a esberlar-se i a caure només a causa del brogit. En Merry i jo érem a terra i ens vam tapar les orelles amb les capes. Els ents van posar-se a donar voltes i més voltes a la roca d’Òrthanc, amb grans gambades i esvalotant com una tempesta eixordadora, trencant columnes, llançant allaus de roques pous avall, projectant a l’aire grans lloses com si fossin fulles. La torre era al centre d’un imparable remolí. Vaig veure pilars de ferro i blocs de maçoneria que sortien projectats a centenars de peus i que s’estavellaven contra les finestres d’Òrthanc. Però en Barbarbrat no perdia el cap. Per sort no havia rebut cap cremada. No volia que la seva gent prengués mal per culpa de l’esbojarrament i no volia que en Sàruman s’escapés per algun forat tot aprofitant la confusió. Molts ents es llançaven amb tota la seva força contra la roca d’Òrthanc; però els seus cops no hi deixaren cap senyal. És molt llisa i dura. És possible que hi hagi alguna fetilleria, més antiga i forta que la d’en Sàruman. Tant se val, el cas és que no van poder aferrar-s’hi ni fer que s’esquerdés; però, mentrestant, eren ells els que, amb aquelles topades, rebien cops i es ferien.

»De manera que en Barbarbrat sortí fins al ròdol central i cridà. La seva veu descomunal s’aixecà per damunt del fragor. De cop i volta, es produí un silenci mortal. Enmig hi vam escoltar una rialla penetrant que sortia d’una de les finestres altes de la torre. Allò va produir un efecte rar en els ents. Havien estat que bullien; i ara esdevingueren freds, porfidiosos com el glaç i callats. Van abandonar el ròdol i s’aplegaren al voltant d’en Barbarbrat, tot esperant bastant quiets. En Barbarbrat els parlà una estona en la seva llengua. Després simplement s’esfumaren silenciosament en aquella llum grisa. En aquella hora l’alba ja començava a despuntar.

»Van muntar vigilància al voltant de la torre, em sembla, però els sentinelles estaven tan ben amagats entre les ombres i romanien tan quiets que no els vaig poder veure. Els altres se n’anaren cap al nord. Durant tot aquell dia van estar atrafegats i no es van deixar veure. Va ser un dia espantós; i nosaltres vam fer algun tomb, tot i que, sempre que ens va ser possible, ens vam mantenir allunyats de la vista de les finestres d’Òrthanc, que ens contemplaven de manera molt amenaçadora. Una bona part del temps la vam passar buscant alguna cosa per menjar. I també vam seure i xerrar, inquiets per saber què devia ocórrer allà al sud, a Ròhan, i què se’n devia haver fet de la resta de la Germandat. De tant en tant sentíem, de lluny, esllavissaments i caigudes de pedres i sorolls de cops sords que ressonaven per les serres.

»A la tarda vam caminar al voltant del cercle i vam anar a donar un cop d’ull al que feien. Al capdamunt de la vall s’havia format un gran bosc ombrívol de huorns i, al voltant de la paret nord, n’hi havia un altre. No vam gosar endinsar-nos-hi. Però, de dins, ens arribava un soroll d’esberlaments i arrencadissa de pedres. Els ents i els huorns estaven cavant grans rases i trinxeres i formaven basses i pantans enormes, recollint totes les aigües de l’Isen i de totes les altres fonts i torrents que trobaven. Els vam deixar amb la seva feina.

»Al crepuscle, en Barbarbrat tornà a l’entrada. Cantussejava i retronava tot sol i semblava content. Es plantà dempeus i estirà els seus grans braços i cames i respirà profundament. Jo li vaig preguntar si estava cansat.

»“Cansat?”, va dir, “cansat? No, cansat no, però encarcarat. Necessito un bon glop del Rieradent. Déu-n’hi-do el que hem treballat; avui hem esberlat més roques i rosegat més terres que tot el que havíem fet abans durant els anys més llargs. Però pràcticament ja ho tenim enllestit. Quan es faci de nit no us quedeu prop d’aquesta entrada ni al túnel vell! Podria ser que hi passés l’aigua, i, durant una estona, fins que s’hagi endut tota la brutor d’en Sàruman, serà una fastigosa. Després l’Isen tornarà a baixar net”. I començà a enderrocar un trosset més de les murades, com aquell que es distreu, només per divertir-se.

»Ens preguntàvem on estaríem a bon recer per jeure i dormir una mica, quan es produí la cosa més sorprenent que us pugueu imaginar. Se sentí un genet que cavalcava veloçment acostant-se pel camí. En Merry i jo vam quedar-nos ben calladets i en Barbarbrat s’ocultà entre les ombres sota l’arcada. Tot d’una aparegué a galop tirat un cavall corpulent, com un llamp d’argent. Ja era fosc però vaig poder veure amb claredat el rostre del genet: semblava resplendir i tots els seus vestits eren blancs. Només vaig tenir temps d’incorporar-me, amb la mirada fixa, bocabadat. Vaig provar de cridar-li alguna cosa, però no vaig poder.

»No va caldre. S’aturà al nostre costat i ens esguardà. “Gàndalf!”, vaig aconseguir dir finalment, tot i que la meva veu no era més que un murmuri. Us penseu que va dir: “Hola, Pippin! Quina sorpresa tan agradable!”? De cap de les maneres! Va dir: “Aixeca’t, ximplet de Tuc! Per totes les meravelles, on dimoni s’ha ficat en Barbarbrat entre tota aquesta destrossa? El necessito. De seguida!”.

»En Barbarbrat va sentir-li la veu i sortí immediatament d’entre les ombres: i aquella sí que fou una trobada estranya. Vaig quedar ben sorprès, perquè cap d’ells dos no semblava sorprendre-se’n gens. Era evident que en Gàndalf esperava trobar en Barbarbrat aquí; i en Barbarbrat podia ser molt bé que hagués estat entretenint-se vora la porta amb la idea de trobar-hi en Gàndalf. Tot amb tot, nosaltres ja havíem explicat al vell ent tot el que s’esdevingué a Mòria. I aleshores vaig recordar una mirada sospitosa que ens havia dirigit en aquell moment. L’única cosa que se m’ocorre és que havia vist en Gàndalf o que n’havia tingut notícies, però que no va voler dir res amb presses. El seu lema és “no tingueu pressa”; però ningú, ni tan sols els elfs, no us dirà gran cosa sobre els moviments d’en Gàndalf quan ell no hi és.

»“Hum! Gàndalf!”, va dir en Barbarbrat. “Estic content que hagis vingut. Fusta i aigua, soques i pedres, les puc dominar; però aquí tenim un màgic amb qui heure-nos-les”.

»“Barbarbrat”, va dir en Gàndalf, “necessito que m’ajudis. Ja has fet molt, però encara et necessito. Tinc uns deu mil orcs amb qui heure-me-les”.

»I aleshores van marxar tots dos i van tenir un conciliàbul en algun racó. Per a en Barbarbrat devia semblar terriblement veloç, perquè en Gàndalf tenia una pressa enorme i, abans que deixéssim de sentir-los, ja parlava amb gran rapidesa. Només van ser fora alguns minuts, potser un quart d’hora. Després en Gàndalf tornà on érem nosaltres i semblava alleujat, gairebé content. Aleshores sí que va dir que s’alegrava de tornar-nos a veure.

»“Però, Gàndalf”, que li vaig dir, “on ha estat? Que ha vist els altres?”.

»“Sigui on sigui que he estat, ja n’he tornat”, em va respondre de manera típicament gandalfiana. “Sí, he vist alguns dels altres. Però les notícies hauran d’esperar. Aquesta nit és perillosa i he de cavalcar a tota velocitat. L’alba potser serà més brillant i, si ho és, tornarem a trobar-nos. Aneu amb molt de compte i mantingueu-vos allunyats d’Òrthanc! A reveure!”.

»Un cop en Gàndalf se n’hagué anat, en Barbarbrat restà molt pensatiu. Era evident que li havia comunicat moltes coses en un espai molt reduït de temps i que les estava assimilant. Ens mirà i va dir: “Ehem, bé, em sembla que no aneu amb tantes presses com em pensava. Vau dir molt menys del que podíeu haver dit i no més del que calia. Ehem, aquest és un bon paquet de notícies, com hi ha món! Bé, ara en Barbarbrat ha de tornar a anar per feina”.

»Abans que se n’anés vam aconseguir que ens donés algunes notícies; i no ens van engrescar gens. Però, de moment, vam pensar més en vosaltres tres que en en Frodo i en Sam o en el pobre Bóromir. Perquè vam deduir que s’estava lliurant, o estava a punt de lliurar-se, una gran batalla, que vosaltres hi éreu i que potser no us en sortiríeu.

»“Els huorns ens ajudaran”, va dir en Barbarbrat. I se n’anà i fins aquest matí no l’havíem tornat a veure.

»Feia una nit fosca com una gola de llop. Vam jeure sobre un munt de pedres, però més enllà no hi vèiem absolutament res. La boira i les ombres ho tapaven tot com si tinguéssim al voltant una manta enorme. L’aire era calorós, de gran pesantor; i era ple de fregadisses, cruixits i murmuris com de veus que passessin a prop. Crec que devien passar centenars de huorns més que anaven a ajudar a la batalla. Més tard se sentí una gran tronada de tempesta cap al sud i vam veure el llambreig dels llampecs molt lluny, damunt Ròhan. De tant en tant distingíem cims de muntanyes, a moltes milles de distància, que es retallaven de sobte, blancs i negres, i desapareixien. I al darrere, a les serralades, teníem sorolls que semblaven trons, però que no ho eren. De tant en tant tota la vall retronava.

»Devia ser cap a mitjanit que els ents van trencar la resclosa i llançaren damunt Ísengard totes les aigües que havien acumulat per una escletxa de la paret del nord. La foscor dels huorns havia passat i els trons s’allunyaven. La lluna davallava darrere les muntanyes de ponent.

»Ísengard es començà a omplir amb rierols negrosos i bassiots. A mesura que s’escampaven pel cercle central, se’ls veia resplendir sota les últimes lluïssors de la lluna. De tant en tant les aigües trobaven un camí cap a algun dels túnels o respiralls i, amb un xiulet, en sortien grans columnes de vapor. El fum s’enlairava ondulant. Es produïren explosions i flamarades. Una gran columna de vapor s’enlairà, cargolant-se més i més al voltant d’Òrthanc, fins que cobrà l’aparença d’un altíssim pic de núvols, il·luminat pel foc a sota i per la lluna a la part alta. Però l’aigua seguia rajant, fins que, a la fi, Ísengard esdevingué una paella enorme, plana, plena de vapor i a punt d’arrencar el bull.

—Anit, des del sud, quan vam arribar a la boca de Nan Curunir, vam veure un núvol de fum i de vapor —va dir l’Àragorn—. I vam témer que en Sàruman ens estigués preparant alguna nova malesa.

—Ell, impossible! —va dir en Pippin—. Segurament s’estava asfixiant i ja se li havia acabat el riure. Al matí, ahir al matí, l’aigua ja s’havia escolat per tots els forats i s’havia format una boira espessa. Nosaltres ens vam refugiar en aquell cos de guàrdia; i ens vam endur una sorpresa desagradable. El llac començà a sobreeixir i a brollar a través del vell túnel i l’aigua anà pujant amb rapidesa un esglaó i un altre. Vam pensar que quedaríem atrapats com orcs dins un cau; però per sort vam trobar una escala de cargol a la part posterior del magatzem i així vam arribar a la part alta de l’arcada. Vam poder-ne sortir ben justet, perquè els passadissos s’havien esfondrat i mig bloquejat a causa de les roques caigudes prop de la part alta. De manera que ens vam asseure allà dalt, per sobre de tota la inundació, i contemplàrem com Ísengard es negava. Els ents no havien parat de fer-hi anar més aigua, fins que tots els focs van quedar apagats i tots els túnels inundats. Les boires s’anaren aplegant lentament i acabaren formant un gran núvol que semblava un paraigua: devia tenir una milla d’altura. Al capvespre sortí un gran arc de Sant Martí per damunt els turons orientals; i, després, als vessants de les muntanyes, la posta del sol quedà tapada per un xàfec espès. Tot es va produir enmig d’un gran silenci. Alguns llops udolaren tristament, però molt lluny. Els ents van parar la inundació a la nit i van tornar l’Isen al seu curs habitual. I així s’acabà tot.

»Des d’aleshores el nivell de l’aigua ha anat baixant lentament. Suposo que deuen existir sortides en algun lloc, a les coves inferiors. Si en Sàruman mira per alguna de les seves finestres veurà un veritable cafarnaüm, un batibull brut i espantós. Ens hem sentit molt sols. No hi havia ni un sol ent amb qui parlar enmig de tota aquesta desolació; i sense cap mena de notícies. Hem passat la nit aquí dalt, damunt l’arc; hi feia fred i humitat i no hem pogut aclucar els ulls. Teníem la sensació que, d’un moment a l’altre, podia ocórrer qualsevol cosa. En Sàruman encara és a la seva torre. A la nit s’ha sentit un soroll, com una ventada que bufés vall amunt. Crec que aleshores devia ser quan tornaven els ents i els huorns que se n’havien anat; tot i que no sé pas on poden ser, ara. Quan hem baixat de l’arcada per donar un cop d’ull pels voltants, feia un matí emboirat i moll i no hi havia ningú. I això és pràcticament tot el que us podem explicar. Després de tant d’enrenou, ara gairebé sembla tot tranquil. I, d’ençà que en Gàndalf ha tornat, també sembla més segur. Una becaina m’aniria d’allò més bé!

Durant una estona van romandre tots en silenci. En Guimli tornà a carregar la pipa.

—Hi ha una cosa que m’intriga —va dir, mentre l’encenia amb la pedra i l’esca—. En Llenguadeserp. Vau dir a en Théoden que és amb en Sàruman. Com hi ha arribat?

—Ah, sí, me n’havia oblidat —va dir en Pippin—. No ha arribat fins aquest matí. Acabàvem d’encendre el foc i d’esmorzar una miqueta, quan ha tornat a aparèixer en Barbarbrat. L’hem sentit que murmurava i cridava els nostres noms des de fora.

»“Només he vingut per veure com us les apanyeu, xicotets”, ha dit, “i per portar-vos algunes notícies. Els huorns han tornat. Tot va bé: sí, molt, però que molt bé!”; ha rigut, tot colpejant-se les cuixes. “S’han acabat els orcs a Ísengard i les destrals! I hi haurà gent del sud que arribarà abans que el dia sigui vell; i alguns que us alegrareu de veure”.

»Pràcticament no havia tingut temps d’acabar de dir això que hem sentit el so d’uns cascs al camí. Hem sortit corrent cap a davant les portes i jo m’hi he plantat a mirar, mig confiat de veure arribar en Gambús i en Gàndalf cavalcant davant d’un exèrcit. Però, d’entre les boires, ha sortit un home que muntava un cavall vell i cansat; i ell mateix semblava un tipus de criatura estrafolària i recargolada. No hi havia ningú més. Quan ha sortit del boirim i ha vist tota la destrossa i la desolació que tenia al davant, s’ha assegut, bocabadat, i la cara se li ha tornat quasi verda. Ha quedat tan astorat que, al començament, no ha semblat adonar-se de la nostra presència. I quan se n’ha adonat, ha deixat escapar un xiscle i ha intentat girar cua amb el cavall i fugir. Però en Barbarbrat ha fet tres passes, ha allargat un del seus braços i l’ha enlairat de la sella. El cavall ha sortit disparat, aterrit, i ell s’ha agemolit servilment per terra. Ha dit que era en Grima, amic i conseller del rei, i que duia importants missatges d’en Théoden per a en Sàruman.

»“Com que no hi havia ningú més que gosés cavalcar a camp obert per un territori tan ple d’orcs fastigosos”, ha dit, “m’han enviat a mi. I he tingut un viatge ple de perills i estic mort de fam i de cansament. He hagut de fugir cap al nord, lluny del meu camí, perquè em perseguien els llops”.

»M’he adonat de les mirades de reüll que dirigia a en Barbarbrat i he pensat “ets un mentider”. En Barbarbrat se l’ha mirat d’aquesta manera llarga i lenta que té durant una colla de minuts, fins que el pobre desgraciat ha acabat humiliant-se per terra. I aleshores, finalment, ha dit: “Ah, hum, us estava esperant, mestre Llenguadeserp”. En sentir aquest nom, l’home s’ha sobresaltat. “En Gàndalf ha arribat aquí abans. De manera que conec tot el que necessito saber de vós i sé com us he de tractar. ‘Posa totes les rates a la mateixa trampa’, em va dir en Gàndalf; i això és exactament el que penso fer. Qui mana a Ísengard, ara, sóc jo, però en Sàruman és tancat a la seva torre; de manera que hi podeu anar i donar-li tots els missatges que se us ocorrin”.

»“Deixeu-me anar, deixeu-me anar!”, deia en Llenguadeserp. “Ja sé el camí”.

»“Sabeu el camí, no en tinc pas cap dubte”, ha dit en Barbarbrat. “Però aquí les coses han canviat una mica. Entreu i ho veureu!”.

»Ha deixat anar en Llenguadeserp i aquest ha passat l’arcada mig coixejant, amb nosaltres que l’estalonàvem, fins que ha arribat dins el cercle d’Ísengard i ha vist les inundacions que ho omplien tot entre ell i Òrthanc. I llavors s’ha girat cap a nosaltres.

»“Permeteu-me que marxi!”, ploriquejava. “Deixeu-me marxar! Els meus missatges ara ja són inútils”.

»“I tant que ho són”, li ha respost en Barbarbrat. “Però només teniu dues opcions: o us quedeu amb mi fins que en Gàndalf i el vostre senyor arribin o creueu l’aigua. Quina de les dues us estimeu més?”.

»En sentir mencionar el nom del seu senyor, el pobre home s’ha estremit i ha posat un peu a l’aigua; però l’ha enretirat de seguida. “No sé nedar”, ha dit.

»“L’aigua no és fonda”, li ha dit en Barbarbrat. “És bruta, però això no us farà cap mal, mestre Llenguadeserp. Au, a dins!”.

»I, amb aquests mots, el desgraciat s’ha precipitat a l’aigua. Abans que s’allunyés tant com per perdre’l de vista, li arribava quasi fins al coll. L’últim que he vist és que s’aferrava en algun barril vell o en un tros de fusta. En Barbarbrat, però, s’hi ha ficat al darrere i ha vigilat cap a on anava.

»“Bé, ja hi ha entrat”, ha dit en tornar. “L’he vist arrossegar-se escales amunt com una rata enfangada. A la torre encara hi ha algú: n’ha sortit una mà i l’ha estirat endins. De manera que ja el tenim allí i espero que li agradi la rebuda. Ara me n’he d’anar i rentar-me tot aquest fangueig. Si algú em vol veure, seré cap a la banda nord. En aquesta banda no hi ha aigua prou clara perquè un ent en pugui beure o banyar-s’hi. De forma que vosaltres dos, xicots, estigueu a l’aguait a la porta per la gent que ha d’arribar. Hi haurà el Senyor dels Camps de Ròhan, recordeu-ho! Li heu de donar la millor benvinguda que sapigueu: els seus homes han lliurat una gran batalla contra els orcs. Potser vosaltres coneixeu, millor que els ents, la forma escaient de les paraules dels homes per a un senyor com aquest. Al meu record, hi han existit molts senyors dels camps verds, però mai no n’he après la forma de parlar ni com se deien. Voldran el menjar propi dels homes i, això, em penso que ho coneixeu prou bé. De manera que, si podeu, busqueu el que considereu escaient per al menjar d’un monarca”. I aquí s’acaba el conte. Tot i que m’agradaria saber qui és aquest Llenguadeserp. És cert que era el conseller del rei?

—Sí que l’era —va respondre l’Àragorn— i també era espia i servidor d’en Sàruman a Ròhan. Ha tingut el destí que es mereixia. La visió de l’enderrocament de tot allò que devia creure tan fort i magnífic ja devia ser-li un considerable càstig. Tot i que temo que encara li esperi alguna cosa pitjor.

—Sí, suposo que en Barbarbrat no l’ha enviat a Òrthanc per amabilitat —intervingué en Merry—. Semblava complaure’s perversament amb tot l’afer i, quan se n’ha anat a banyar-se i a beure, reia tot sol. Després hem estat molt ocupats, regirant entre les restes que suraven i escorcollant d’ací i d’allà. Hem trobat dos o tres magatzems en diversos indrets prop d’aquí, tots sobre el nivell de l’aigua. Però en Barbarbrat hi ha enviat alguns ents que s’han endut una gran part de les coses.

»“Volem menges dels homes per a vint-i-cinc”, han dit els ents, de manera que, si us n’adoneu, algú us havia comptat amb tota cura abans que arribéssiu. Vosaltres tres, evidentment, havíeu d’anar amb la gent grossa. Però no penseu que us haurien tractat molt millor. El que ens hem reservat és tan bo com allò que els hem donat, us ho puc ben prometre. O millor, perquè no els hem enviat beguda de cap mena.

»“No voleu beguda?”, els he preguntat als ents.

»“Ja hi ha l’aigua de l’Isen”, han contestat, “i és prou bona per als ents i per als homes”. De tota manera, espero que els ents hagin tingut temps d’elaborar alguna de les seves begudes de les fonts muntanyenques, perquè així, quan en Gàndalf torni, el podrem veure amb la barba tota recargolada. Quan els ents han marxat ens sentíem cansats i afamegats. Però no hem rondinat pas, els nostres esforços han estat ben recompensats. Ha estat gràcies a la nostra recerca de queviures dels homes que en Pippin ha descobert el tresor de totes aquestes desferres, aquests barrils d’en Tobies Cornet. “L’herba de pipa és millor havent menjat alguna cosa”, ha dit en Pippin; i així és com hem arribat a la situació en què ens heu trobat.

—Ara ho entenem tot perfectament —va dir en Guimli.

—Tot llevat d’una cosa —va dir l’Àragorn—: que la fulla del Quartó del Sud hagi arribat a Ísengard. Com més hi penso, més sorprenent ho trobo. No he estat mai a Ísengard, però he viatjat força per aquestes terres i conec bé les contrades desertes que hi ha entre Ròhan i La Comarca. Fa molts, molts anys que ni gent ni mercaderia no hi passen, almenys no obertament. Suposo que en Sàruman tenia tractes secrets amb algú de La Comarca. Gent com en Llenguadeserp se’n poden trobar a d’altres cases, no sols a la del rei Théoden. Hi havia alguna data, als barrils?

—Sí —va confirmar en Pippin—. Eren de la collita de 1417, és a dir, la de l’any passat; bé, no, naturalment, ara ja es tracta de l’anterior: un bon any.

—Què hi farem? Fos quin fos el perill que campava per aquí ara ja s’ha acabat, espero; o, si més no, de moment, es troba fora del nostre abast —va dir l’Àragorn—. Amb tot, crec que li ho comentaré a en Gàndalf, encara que li sembli una niciesa enmig de totes les seves enormes preocupacions.

—Em pregunto què deu fer, ara —va dir en Merry—. La tarda no durarà gaire més. Anem-hi i donem un cop d’ull! Ara, de tota manera, si vol entrar a Ísengard, Gambús, podrà fer-ho. Però no ofereix un panorama gaire alegre.





Capítol X

LA VEU D’EN SÀRUMAN


Van passar a través del túnel enrunat i s’aturaren damunt una pila de pedres, tot contemplant la roca negra d’Òrthanc i les seves nombroses finestres, que continuaven constituint una amenaça malgrat la desolació que hi regnava tot al voltant. Les aigües ja gairebé havien desaparegut del tot. Ací i allà quedaven alguns bassiots sinistres, coberts de bromera i desferres de tota mena, però la major part d’aquell esbarjós ròdol tornava a estar net, una vastitud de llaquim i rocs caiguts, cercada per forats negrosos i puntejada amb pals i columnes que queien, embriacs, en una direcció o una altra. Als caires d’aquell amfiteatre enrunat quedaven talussos i pilots enormes, com lloses empeses per una gran tempesta; i, més enllà, la vall verda i feréstega pujava cap al cingle allargassat que quedava entre els braços foscos de la muntanya. A través d’aquella desolació, veieren alguns genets que s’acostaven tot evitant els obstacles; venien de la banda nord i ja es trobaven bastant a prop d’Òrthanc.

—Allí hi ha en Gàndalf i en Théoden amb els seus homes! —va dir en Légolas—. Anem-los a trobar!

—Camineu amb precaució! —va dir en Merry—. Hi ha tot de llambordes soltes que, si no aneu amb compte, poden bellugar-se i llançar-vos al fons d’un dels pous.

Van seguir el que quedava de la carretera que venia des de l’entrada d’Òrthanc, avançant amb precaució, perquè les llambordes estaven trencades i llefiscoses. Els genets, en veure que s’acostaven, s’aturaren sota el ràfec d’una roca i els van esperar. En Gàndalf va cavalcar endavant al seu encontre.

—Bé, en Barbarbrat i jo hem tingut algunes discussions interessants i hem fet alguns plans —va dir—. I tots plegats hem pogut aconseguir una mica del repòs que tant necessitàvem. Ara ens hem de tornar a posar en camí. Espero que els meus companys també estiguin ben descansats i reconfortats.

—Ho estem —va dir en Merry—. Però les nostres discussions han començat i acabat en fum. De tota manera, ara ens sentim menys irritats contra en Sàruman que no pas abans.

—De debò? —va dir en Gàndalf—. Molt bé, doncs jo no. Encara em queda una última tasca per enllestir abans de marxar: he de fer una visita de comiat a en Sàruman. Perillosa i, probablement, inútil; però l’he de fer. Els qui vulgueu podeu venir amb mi…, però, compte! I res de bromes! No és pas el millor moment.

—Jo hi vinc —va dir en Guimli—. Vull veure i vull saber si realment té el vostre mateix aspecte.

—I com ho sabreu, mestre Nan? —demanà en Gàndalf—. En Sàruman podria tenir el meu aspecte als vostres ulls, si això servís per a les seves intencions respecte a vós. És que ja sou tan assenyat que podeu descobrir tots els seus estratagemes? Bé, ja ho veurem, potser sí. Potser li faci vergonya mostrar-se tal com és davant tantes mirades diferents. Però he ordenat a tots els ents que s’apartessin de la vista, de manera que potser el convencerem perquè surti.

—Quin és el perill? —preguntà en Pippin—. Ens dispararà i tirarà foc des de les finestres o ens pot fer algun encanteri des de lluny?

—Si t’acostes a la porta massa innocent de cor, l’última opció és la més probable —va respondre en Gàndalf—. Però no hi ha manera de saber què és el que pot fer o el que pot decidir de provar. Mai no és segur acostar-se a un animal salvatge, si el teniu acorralat. I en Sàruman té poders que no sou capaços ni d’imaginar. Alerta amb la seva veu!



Així van arribar al peu d’Òrthanc. Era negra i la roca brillava com si estigués molla. Les múltiples cares de la pedra tenien caires tallants, com si els haguessin acabat de cisellar. Algunes ratllades, i petits resquills com escates al costat de la base, eren tots els senyals que quedaven de la fúria dels ents.

A la banda oriental, a l’angle de dos dels pilars, hi havia una gran porta, situada bastant per damunt del terra; a sobre hi havia una finestra tancada que donava a un balcó vorejat de barrots de ferro. Fins al llindar de la porta hi pujava una escala de vint-i-set graons amples, cisellats per mitjà d’algun art desconegut, de la mateixa pedra negra. Aquella era l’única entrada a la torre, però hi havia moltes finestres altes, tallades a manera de profundes espitlleres a les parets verticals: amunt de tot esguardaven com uns ullets diminuts a les cares escarpades de les banyes.

En Gàndalf i el rei desmuntaren al peu de l’escala.

—Vaig a pujar-hi —va dir en Gàndalf—. He estat a Òrthanc abans i conec el perill que corro.

—Doncs jo també hi pujaré —va dir el monarca—. Sóc vell, i ja no he de témer cap perill. Vull parlar amb l’enemic que m’ha causat tant de mal. Que l’Éomer vingui amb mi i vigili que els meus peus cansats no trontollin.

—Com vulgueu —va dir en Gàndalf—. L’Àragorn vindrà amb mi. Que els altres ens esperin al peu de l’escala. Ja sentiran i veuran prou, si és que hi ha res a veure o a sentir.

—De cap de les maneres! —va dir en Guimli—. En Légolas i jo volem mirar-nos-ho de més a prop. Aquí som els únics que representem les nostres races. Us seguirem.

—Endavant doncs! —va fer en Gàndalf, i amb aquests mots pujà les escales i en Théoden pujà al seu costat.

Els genets de Ròhan van esperar a banda i banda de l’escala, inquiets, a les seves muntures, i dirigien mirades tenebroses cap a la gran torre, temerosos del que li pogués esdevenir a llur senyor. En Merry i en Pippin van asseure’s al primer graó, amb la sensació de ser molt poca cosa i de no estar gens segurs.

—Mitja milla ben enganxosa, d’aquí fins a la porta! —murmurà en Pippin—. Tant de bo pogués escapolir-me un altre cop fins al cos de guàrdia sense que ningú se n’adonés! Per què hem vingut? No ens volen per res.

En Gàndalf havia arribat davant la porta d’Òrthanc i hi colpejà amb la seva vara. Ressonà amb un soroll buit.

—Sàruman, Sàruman! —cridà amb veu potent i comminatòria—. Sàruman, surt!

Durant una estona no hi hagué cap resposta. A la fi, van treure les barres de la finestra que hi havia damunt la porta, però a l’obertura fosca no s’hi veié cap figura.

—Qui és? —va dir una veu—. Què voleu?

En Théoden se sobresaltà.

—Conec aquesta veu —va dir— i maleeixo el primer dia que la vaig escoltar.

—Vés i porta’ns en Sàruman, ja que t’has convertit en el seu lacai, Grima Llenguadeserp! —va dir en Gàndalf—. I no ens facis perdre el temps!

La finestra es tancà. Esperaren. Tot d’una, una altra veu, greu i melodiosa, que enamorava de només sentir-la, parlà. Aquells que l’escoltaven estant desprevinguts era difícil que poguessin repetir els mots que havien sentit i, si ho feien, se’n meravellaven, perquè el poder que els restava era ben escàs. En general només recordaven que era un goig sentir parlar aquella veu, que tot el que deia semblava raonable i assenyat i que se’ls despertava un desig de donar-li de seguida la raó a fi i efecte de semblar també ells enraonats. Quan parlava algú altre, semblava, en comparació, cridaner i rude; i si contradeien la veu, els cors dels que es trobaven sota el seu encanteri s’encenien d’ira. Per a alguns, l’encanteri només durava mentre la veu els parlava i, quan es dirigia a un altre, somreien, com fan els homes que veuen la trampa d’un joc de mans mentre els altres en queden embadalits. Per a molts, només amb el so de la veu ja n’hi havia prou per quedar fascinats; però, per a aquells a qui encantava, la fetilleria continuava tenint poder fins i tot quan eren molt lluny i sempre sentien aquella veu dolça que els mussitava i els esperonava. Ningú no hi podia romandre insensible, no hi havia ningú que en rebutgés les súpliques i les ordres sense un esforç de ment i de voluntat i, això, sempre i quan el seu amo en pogués conservar el control.

—I bé? —va dir ara amb una amable interrogació—. Per què heu de destorbar el meu descans? No em voleu donar pau ni de nit ni de dia? —el seu to era el d’un cor bondadós afligit per atacs immerescuts.

Van alçar la mirada, astorats, perquè no havien sentit cap so que anunciés la seva aparició; i veien una figura agafada a la barana, que els esguardava des de dalt: un vell, vestit amb una gran capa, el color de la qual no era fàcil de descriure, perquè canviava segons el punt en què es fixessin els ulls o quan ell es bellugava. Tenia el rostre llarg i el front ample, ulls profunds i ombrívols, difícils d’escodrinyar, tot i que la mirada que ara mostraven era seriosa, benvolent i una mica cansada. Els seus cabells i barba eren blancs, però encara tenia flocs negres al voltant dels llavis i les orelles.

—Semblant i al mateix temps diferent —va murmurar en Guimli.

—Endavant, doncs —va dir aquella veu suau—. N’hi ha dos de vosaltres als quals, almenys, conec de nom. En Gàndalf el conec massa bé per tenir encara esperances que busqui aquí ajut o consell. Però vós, Théoden, Senyor de la Marca de Ròhan, sou reconegut per les vostres nobles divises i, més encara, pel bell capteniment de la Casa d’Éorl. Oh, digne fill de Thénguel, el triplement famós! Per què no heu vingut abans i com a amic? Jo he desitjat molt poder-vos veure, poderosíssim rei de les terres occidentals, i especialment en aquests darrers anys, per salvar-vos dels consells poc assenyats i malignes que us assetgen! És ja massa tard, per ventura? Malgrat els danys que m’han infligit, en els quals els homes de Ròhan, ai las!, també hi han participat, encara us salvaria i us deslliuraria de la ruïna que se us acosta, inevitable, si seguiu cavalcant pel camí que heu triat. En veritat, sóc l’únic que us pot ajudar.

En Théoden obrí la boca com si anés a parlar, però no va dir res. Aixecà la mirada vers el rostre d’en Sàruman, fixant-la en aquells ulls foscos i solemnes que el fitaven atentament, i després mirà en Gàndalf, que era al seu costat, i semblà vacil·lar. En Gàndalf no va fer cap gest; romania callat com una pedra, com algú que espera pacientment una crida que encara no s’ha produït. Al principi, els genets es mogueren inquiets, murmurant amb aprovació mentre sentien les paraules d’en Sàruman; i després també ells van romandre muts, com homes que es troben lligats per algun encanteri. Els semblava que en Gàndalf mai no havia parlat al seu senyor amb tanta bellesa i de manera tan escaient. Ara tots els seus tractes amb en Théoden semblaven grollers i orgullosos. I als seus cors es formà una ombra, la temença d’un gran perill: el fi de la Marca sota una tenebra vers la qual eren empesos per en Gàndalf, mentre que en Sàruman es mostrava al costat d’una porta d’escapatòria, que mantenia mig oberta perquè hi pogués penetrar un raig de llum. Es produí un silenci dens.

Fou en Guimli, el nan, qui el trencà tot d’una.

—Les paraules d’aquest màgic són plenes d’engany —grunyí, tot aferrant el mànec de la seva destral—. En la llengua d’Òrthanc, ajut vol dir ruïna, i salvar anorrear, això és evident. Però no hem vingut aquí a pidolar.

—Pau! —va dir en Sàruman, i per un moment de no res la seva veu no va ser tan suau i una llum llambrejà als seus ulls i desaparegué—. Encara no he parlat amb vós, Guimli, fill de Gloin —va dir—. La vostra pàtria és ben lluny i poc us importen les dissorts d’aquesta terra. Però no ha estat per voluntat pròpia que heu acabat embolicant-vos-hi i, per tant, no vull culpar-vos de la participació que hi heu tingut…, força destacada, sens dubte. Però, us ho prego, deixeu-me parlar primer amb el rei de Ròhan, veí meu i, en altre temps, el meu amic.

»Què heu de dir, rei Théoden? Desitgeu la pau amb mi i tot l’ajut que el meu saber, fundat en moltíssims anys, pot atorgar-vos? No ens hem de posar d’acord per acabar amb els dies nefastos i reparar els danys infligits, posant-hi tota la bona voluntat i fent per manera que les nostres terres assoleixin una florida esponerosa com no n’han conegut cap altra fins ara?

En Théoden continuava sense respondre. Ningú no hauria pogut dir si lluitava contra la ràbia o contra el dubte. L’Éomer parlà.

—Senyor, escolteu-me! —va dir—. Ara experimentem el perill de què ens previngueren. Hem cavalcat per assolir la victòria només per aturar-nos finalment, perplexos davant un vell mentider amb mel a la seva llengua bífida? Així és com el llop atrapat parlaria, si en sabés, als llebrers. Veritablement, quin ajut us podria proporcionar? L’única cosa que desitja és escapar-se d’aquest tràngol. Voleu parlamentar amb aquest maquinador de traïcions i crims? Recordeu-vos d’en Théodred als guals i de la tomba d’en Hama a la Gorja d’en Helm!

—Si cal parlar de llengües verinoses, què podem dir de la vostra, jove escurçó? —va dir en Sàruman, i el centelleig de la seva còlera ara fou ben visible—. Però, vejam, Éomer, fill d’Éomund! —prosseguí de bell nou amb la seva veu mel·líflua—. A cadascú el que li pertoca. El valor en les armes us pertany, i gràcies a aquest valor us heu guanyat elevats honors. Mateu aquells que el vostre senyor designi com a enemics i acontenteu-vos-en. No us barregeu en una política que no enteneu. Potser, si mai arribeu a ser rei, descobrireu que aquest ha d’elegir els seus amics amb molta cura. L’amistat d’en Sàruman i el poder d’Òrthanc no poden ser bandejats com si res, siguin quins siguin els greuges, reals o imaginaris, que existissin al passat. Ara heu guanyat una batalla, no una guerra…, i gràcies a un ajut amb el qual no podreu tornar a comptar. Potser la pròxima vegada us trobareu l’Ombra del Bosc a les portes de casa: és voluble, insensata i no s’estima els homes.

»Però, senyor meu de Ròhan, se’m pot dir criminal perquè homes valerosos han caigut a la batalla? Si aneu a la guerra, sense que calgui, ja que no era jo qui la desitjava, forçosament hi haurà morts. Però si sóc un assassí per aquest motiu, aleshores tota la Casa d’Éorl és sollada per l’assassinat; perquè han lluitat en moltes guerres i han acabat amb molts que els desafiaven. I amb alguns, tanmateix, després hi han fet les paus; no té res de dolent saber ser un bon polític. Digueu-me, rei Théoden: hem de tenir pau i amistat, vós i jo? Som nosaltres qui manem.

—Tindrem pau —digué finalment en Théoden amb dificultat i amb un esforç. Molts genets van cridar amb expressions d’alegria. En Théoden aixecà la mà—. Sí, tindrem pau —va dir, però ara amb veu clara—, tindrem pau, quan vós i totes les vostres obres hagin mort… i les obres del vostre senyor fosc a qui ens voleu lliurar. Sou un mentider, Sàruman, i un corruptor dels cors dels homes. M’allargueu la mà i només hi veig un dit de les urpes de Mórdor. Cruel i gèlid! Encara que la vostra guerra contra mi hagués estat justa, i no ho era, perquè encara que fóssiu deu cops més savi no tindríeu cap dret a governar-me, a mi i als meus, només en profit vostre, com desitjàveu; encara, doncs, que hagués estat justa, què em dieu de les teies a Foldoest i dels infants que hi han mort? I van esquarterar el cos d’en Hama davant les portes de Vilacorn, quan ja era mort. Quan pengeu d’una forca a la vostra finestra per a distracció dels vostres corbs, aleshores hauré aconseguit la pau amb vós i amb Òrthanc. Això és el que ha de dir la Casa d’Éorl. Sóc un descendent sense importància dels grans senyors, però no em cal llepar-vos els dits. Busqueu-vos-en un altre. Però em sembla molt que la vostra veu ha perdut el seu encant.

Els genets contemplaren en Théoden com si despertessin sobtadament d’un somni. Després de la música d’en Sàruman, la veu del seu senyor sonava aspra com la d’un vell corb. En Sàruman, però, durant una estona fou incapaç de contenir la seva còlera. S’abraonà damunt la barana com si volgués esmicolar el rei amb la seva vara. A alguns els semblà veure, tot d’una, una serp que es cargolava a punt d’atacar.

—Forques i corbs! —xiuxiuejà sibilant, i tots s’estremiren davant aquell canvi sobtat—. Vell xaruc! Però si la Casa d’Éorl no és més que un graner amb sostre de palla on s’apleguen els malfactors que puden, mentre els seus marrecs s’arrosseguen per terra entre els gossos! Ja fa massa que ells mateixos s’han escapat de la forca. Però la baga corredora que al començament no tiba, a la fi estreny i no perdona. Pengeu-vos, si voleu! —ara la seva veu canvià, i, lentament, tornà a guanyar el control de si mateix—. No sé per què he tingut paciència per parlar-vos. No us necessito per a res, Théoden Amo de Cavalls, ni a vós ni la vostra trepa de soldadets, tan veloços per fugir com per avançar. Fa molt de temps que us vaig oferir un territori superior als vostres mèrits i al vostre seny. Us l’he tornat a oferir, de manera que aquells a qui enganyeu puguin veure amb claredat l’elecció dels camins. Però em responeu amb fanfarronades i insults. Perfectament. Torneu-vos-en a les vostres cabanes!

»Però tu, Gàndalf! Tu sí que m’entristeixes, perquè em fas avergonyir. Com és possible que puguis suportar aquestes companyies? Perquè ets orgullós, Gàndalf, i no te’n falten motius, ja que el teu pensament és noble i la teva mirada va lluny i endins. Ni tan sols ara no vols escoltar el meu consell?

En Gàndalf canvià de posició i mirà amunt.

—Què m’has de dir que no em diguessis l’última vegada que ens trobàrem? —preguntà—. O és que, potser, et vols desdir d’alguna cosa?

En Sàruman callà uns segons.

—Desdir-me’n? —mussità, com si estigués confós—. Desdir-me’n? Em vaig preocupar d’avisar-te pel teu propi bé, però gairebé no em vas fer cas. Ets orgullós i no t’agraden els consells perquè tens, naturalment, un gavadal de sapiència pròpia. Però, en aquella ocasió, crec que et vas equivocar, perquè vas córrer a malinterpretar les meves intencions. Temo que, en el meu anhel de persuadir-te, no perdés la paciència. I, és clar, ho lamento. Perquè no et vull cap mal, i fins i tot ara no te’n vull cap, tot i que tornes a mi en companyia dels violents i dels ignorants. Com podria dur-te mala voluntat? Per ventura no pertanyem tots dos a un orde antiquíssim i excels, el més excels de la Terra Mitjana? De la nostra amistat en trauríem profit tant l’un com l’altre. Encara podríem aconseguir moltes coses, plegats, i posaríem remei als desordres del món. Fem els possibles per entendre’ns i traguem-nos del magí aquesta genteta irrellevant! Que ells duguin a terme les nostres decisions! En interès del bé general estic disposat a refer el passat i a rebre’t. No vols que parlamentem? No vols pujar?

El poder que en Sàruman abocà en aquest darrer esforç va ser tan gran que tots aquells que escoltaren les seves paraules es van sentir commosos. Ara, però, la seva atracció era totalment diferent. Sentiren l’amonestació amable d’un monarca generós envers un ministre molt estimat, però equivocat. Però tots en quedaven exclosos, i escoltaven, davant una porta, mots que, per a ells, no significaven res: criatures mal educades o criats estúpids que per casualitat senten la conversa inintel·ligible dels seus superiors i es pregunten de quina manera els pot afectar tot allò. Aquells dos estaven fets amb un motlle especial: venerables i savis. Era inevitable que s’aliessin. En Gàndalf pujaria a la torre, per discutir, a les cambres altes d’Òrthanc, coses elevades que ells no podien comprendre. Tancarien la porta i ells romandrien a fora, bandejats, esperant els treballs o els càstigs que decidissin. Fins i tot, al pensament d’en Théoden, arribà a congriar-s’hi una ombra de dubte: «Ens trairà; ens abandonarà… i estarem perduts».

Llavors en Gàndalf esclafí a riure. La fantasia s’esvaní com un nuvolet de fum.

—Sàruman, Sàruman! —va dir, sense parar de riure—. Sàruman, vas errar el camí, en aquesta vida. Hauries d’haver estat el bufó del rei i t’hauries guanyat el pa, i també alguns assots, estrafent els seus consellers. Vaja, vaja! —i s’aturà, tot aprofitant al màxim la seva diversió—. Entendre’ns l’un a l’altre? Crec que estic ben lluny de la teva capacitat de comprensió. Però a tu, Sàruman, a tu et comprenc massa bé. Dels teus arguments i de les teves fetes, me’n recordo millor del que suposes. Quan et vaig visitar per última vegada, eres el carceller de Mórdor i era allí que m’havies d’enviar. No, el convidat que va haver de fugir de la teva teulada s’ho pensarà dos cops abans no entri per aquesta porta. No, em sembla que no pujaré. Però escolta’m bé, Sàruman, i per darrera vegada! No vols baixar tu? Ísengard ha resultat ser menys fort de com la teva imaginació i les teves esperances ho volien. I el mateix pot ocórrer amb altres coses en les quals encara confies. No creus que t’aniria bé deixar aquest indret durant algun temps? Potser per dedicar-te a coses noves? Pensa-t’ho bé, Sàruman! De debò, no vols baixar?

Una ombra travessà el rostre d’en Sàruman, després es tornà d’un blanc esmorteït. Abans que pogués dissimular-ho, van veure, a través de la màscara d’angoixa, el dubte que li atenallava la ment: l’odi volia fer-lo quedar-s’hi i la por desitjava que abandonés el seu refugi. Finalment parlà i la seva veu era estrident i freda. L’orgull i l’odi se n’apoderaven.

—Que si vull baixar? —se’n burlà—. És que un home desarmat ha de sortir a l’exterior a parlar amb els lladres? Ja et sento prou bé des d’aquí. No sóc ximple, Gàndalf, i confio en tu. No es mostren al descobert per les meves escales, però sé on s’estan a l’aguait aquests dimonis del bosc que tens a les teves ordres.

—Els traïdors sempre són desconfiats —va respondre-li en Gàndalf, cansat—. No cal que temis per la teva pell. No vull matar-te ni fer-te mal, com ja hauries de saber si realment em comprenguessis. I tinc poder per protegir-te. T’estic donant una darrera oportunitat. Pots abandonar Òrthanc, lliure… si vols.

—Això sembla molt bonic —va fer, sorneguer, en Sàruman—. Molt propi de l’estil d’en Gàndalf el Gris: sempre tan condescendent i tan amable. No tinc cap mena de dubte que trobaràs Òrthanc molt confortable i la meva partença d’allò més avinent. Però, per què he de tenir ganes d’anar-me’n? I què dónes a entendre quan dius «lliure»? M’imagino que hi haurà condicions.

—Les raons perquè marxis les pots veure des de la finestra —va respondre en Gàndalf—. I te’n vindran d’altres al pensament. Els teus servidors han estat destruïts i disseminats; has convertit els teus veïns en els teus enemics; i has enganyat el teu nou amo o, si més no, ho has intentat. Quan la seva mirada es giri cap aquí, el seu serà l’ull vermell de la còlera. Però quan dic «lliure» vull dir «lliure»: lliure de tot lligam, de cadenes o d’ordres: pots anar on vulguis, fins i tot, si vols, fixa-t’hi bé, a Mórdor, Sàruman. Però abans m’hauràs de lliurar la clau d’Òrthanc i la teva vara. Seran penyores de la teva conducta i, si te’n fas mereixedor, et seran retornades més endavant.

El rostre d’en Sàruman es tornà lívid, contorçat per la ràbia, i una lluor roja se li encengué als ulls. Esclafí a riure, frenètic.

—Més endavant —cridà, i la seva veu s’alçà fins a esdevenir un xiscle—. Més endavant! Sí, quan tu també tinguis les claus del mateix Bàrad-dûr, suposo; i les corones de set reis i les vares dels Cinc Màgics i t’hagis comprat unes botes moltes talles més grans que les que duus ara. Un pla ben modest. Però un pla per al qual el meu ajut no et serviria de gran cosa! Tinc altres coses a fer. No siguis ximple. Si vols tractar amb mi, mentre encara en tens l’oportunitat, vés-te’n, i torna quan estiguis sobri! I desempallega’t d’aquests talla-colls i d’aquesta xusma insignificant que se’t pengen a la cua! A reveure! —i va fer mitja volta i abandonà el balcó.

—Torna, Sàruman! —va cridar en Gàndalf amb veu imperiosa. Davant la sorpresa de tots els altres, en Sàruman, com si l’arrosseguessin contra la seva voluntat, s’atansà a poc a poc a la barana de ferro i s’hi abocà, respirant amb dificultat. Tenia la cara arrugada i marcida. La seva mà aferrava la pesant vara negra com si fos una urpa.

—No t’he donat permís per marxar —va dir en Gàndalf, sever—. Encara no he acabat. T’has tornat un ximple, Sàruman, i tanmateix fas pena. Encara podies haver abandonat la follia i el mal i hauries fet un servei. Però t’estimes més quedar-te i anar rosegant el que queda de les teves velles conxorxes. Queda’t, doncs! Però t’aviso, no et serà fàcil tornar a sortir. No sortiràs, llevat que les mans tenebroses de l’est s’estirin fins a engrapar-te! Sàruman! —cridà, i la seva veu va créixer en poder i autoritat—. Vés amb compte, ja no sóc en Gàndalf el Gris, aquell que vas trair! Sóc en Gàndalf el Blanc, que ha tornat de la mort! Ara ja no tens color i jo t’expulso de l’orde i del Consell!

Enlairà la mà i parlà lentament, amb veu clara i freda:

—Sàruman, la teva vara és trencada.

Se sentí un espetec i la vara s’esmicolà immediatament a la mà d’en Sàruman i la part alta va caure als peus d’en Gàndalf.

—Vés-te’n! —va dir en Gàndalf.

En Sàruman caigué enrere amb un crit i se n’anà de quatre grapes. En aquell instant, una cosa pesant i resplendent va caure amb violència des de dalt. Colpejà damunt la barana de ferro, al mateix moment en què en Sàruman reculava, passà a frec del cap d’en Gàndalf i s’estavellà contra el graó on es trobava. La barana repicà i s’esquerdà. El graó s’esberlà i s’esmicolà amb guspires brillants. Però la bola no sofrí cap dany: rodolà avall pels esglaons, un globus de cristall, fosc, però centellejant amb un cor de foc. Mentre rebotava enllà cap a un toll, en Pippin hi va córrer al darrere i l’agafà.

—Canalla, assassí! —s’exclamà l’Éomer.

Però en Gàndalf no s’immutà:

—No, això no ho ha llançat en Sàruman —va dir—; no crec ni que n’hagi donat l’ordre. Ho han llançat des d’una finestra de més amunt. Una darrera andanada del mestre Llenguadeserp, em penso, però mal dirigida.

—Potser ha estat mal dirigida perquè no acabava de decidir si us odiava més a vós o a en Sàruman —va dir l’Àragorn.

—És possible —acceptà en Gàndalf—. Aquests dos no trobaran gaire consol en la seva mútua companyia: es fastiguejaran l’un a l’altre amb paraules. Però és el càstig que mereixen. Si en Llenguadeserp arriba a sortir amb vida d’Òrthanc ja haurà rebut més del que mereix.

—Apa, xicot, ja la duré jo! No t’havia demanat pas que l’agafessis —exclamà en girar-se de cop i veure que en Pippin pujava lentament les escales, com si dugués un gran pes. Baixà a trobar-lo i va agafar ràpidament aquell globus fosc de les mans del hòbbit, tot embolicant-lo amb els plecs de la seva capa—. Ja me n’ocuparé jo, d’això —va dir—. Em sembla que no és precisament l’objecte que en Sàruman hauria triat per llançar-nos al damunt.

—Però potser tingui altres coses per llançar-nos —va dir en Guimli—. Si la discussió ja s’ha acabat, anem-nos-en, com a mínim, a una distància prudencial.

—Ja s’ha acabat —va dir en Gàndalf—. Anem.

Van girar-se d’esquena a les portes d’Òrthanc i en baixaren les escales. Els genets victorejaren el rei amb alegria i saludaren en Gàndalf. L’encanteri d’en Sàruman s’havia trencat: l’havien vist acudir-hi en ser cridat i anar-se’n de quatre grapes, rebutjat.

—Bé, una cosa més que ja està feta —va dir en Gàndalf—. Ara he de trobar en Barbarbrat i explicar-li com han anat les coses.

—Segur que ho deu haver endevinat —va dir en Merry—. Podien haver anat d’alguna altra manera?

—No era gaire probable —va respondre en Gàndalf—, tot i que ha vingut ben bé d’un pèl. Però tenia les meves raons per intentar-ho; algunes de compassió i d’altres que no ho eren tant. En primer lloc, en Sàruman ha vist que el poder de la seva veu s’esvania. No pot ser tirà i conseller alhora. Quan l’estratagema ja és massa madura deixa de ser un secret. I, amb tot, ha caigut al parany i ha intentat tractar amb les seves víctimes d’una en una, mentre els altres l’escoltaven. Després li he donat una darrera elecció, però honesta: renunciar a Mórdor i a les seves intencions privades i rescabalar-se’n tot ajudant-nos en el nostre destret. I coneix molt bé quines són les nostres necessitats; ningú no les coneix millor. Ens podria haver prestat un gran servei. Però s’ha estimat més apartar-se’n i mantenir el poder d’Òrthanc. No vol servir, només vol manar. Ara viu aterrit per l’ombra de Mórdor i, tanmateix, encara somia dominar la tempesta. Ximplet infeliç! Si el poder de l’est estira els braços fins arribar a Ísengard, en serà devorat. Nosaltres no podem destruir Ísengard des de fora, però en Sàuron… vés a saber què pot fer!

—I si en Sàuron no hi arriba? Què li farà vostè? —preguntà en Pippin.

—Jo? Res! —va dir en Gàndalf—. Jo no desitjo cap poder. Què serà d’ell? Això ja no ho puc dir. Em sap greu que tot allò que tenia de bo ara s’estigui enverinant a la torre. Per a nosaltres, de tota manera, les coses no han anat malament. Estranys són els designis de la fortuna! L’odi sovint acaba perjudicant-se ell mateix! Crec que, encara que haguéssim entrat a Òrthanc, no hi hauríem trobat gaires tresors més valuosos que el que en Llenguadeserp ens ha tirat.

Un xiscle estrident, que fou tallat de sobte, arribà des d’una finestra oberta molt més amunt.

—I em sembla que en Sàruman pensa el mateix —afegí en Gàndalf—. Deixem-los estar!

Van tornar, doncs, a les ruïnes de l’entrada. Quasi no havien tingut temps de passar sota l’arc que, d’entre les obagors de les pedres apilades on romanien amagats, en Barbarbrat i una dotzena més d’ents avançaren a grans passes. L’Àragorn, en Guimli i en Légolas els contemplaren meravellats.

—Barbarbrat, aquí tens tres dels meus companys —va dir en Gàndalf—. Ja te n’he parlat, però encara no els havies vist —i en va dir els noms un per un.

El vell ent els esguardà llargament i interrogativament i se’ls dirigí per torns. Finalment parlà amb en Légolas.

—De manera que heu fet tot el camí des del Bosc Llobregós, bon elf meu? Abans era un bosc realment enorme!

—I encara ho és —va dir en Légolas—. Però no tan gran perquè els que hi vivim ens arribem a cansar mai de veure-hi nous arbres. Em plauria qui-sap-lo poder viatjar pel bosc de Fàngorn. Només hi he passat a tocar i no voldria tornar-me’n sense passar-hi.

Els ulls d’en Barbarbrat guspirejaren de plaer.

—Confio que pugueu acomplir el vostre desig, abans que els turons siguin molt més vells —va dir.

—Hi vindré, si la sort m’acompanya —va dir en Légolas—. He fet un tracte amb el meu amic: si tot va bé, visitarem Fàngorn plegats… amb el vostre permís.

—Qualsevol elf que vingui amb vós serà benvingut —va dir en Barbarbrat.

—L’amic a qui em refereixo no és un elf —rectificà en Légolas—; és en Guimli, el fill d’en Gloin, aquest d’aquí.

En Guimli va fer una profunda reverència i la destral li lliscà del cinturó i va caure a terra amb un soroll metàl·lic.

—Hum, ehem! Així que… —va dir en Barbarbrat, dirigint-li una mirada fosca—. Un nan i portador de destral! Hum! Als elfs els tinc voluntat; però em demaneu massa. Aquesta és una amistat ben sorprenent!

—Pot semblar-vos sorprenent —va explicar en Légolas—, però mentre en Guimli visqui no aniré sol a Fàngorn. La seva destral no és destinada als arbres, sinó als colls dels orcs, oh, Fàngorn, Senyor del bosc de Fàngorn. A la batalla n’ha tallat quaranta-dos.

—Caram! Vinga, doncs! —va dir en Barbarbrat—. Això ja m’agrada més! Bé, bé, les coses aniran com hagin d’anar; i no cal afanyar-se per anar-les a trobar. Ara, però, ens haurem de separar durant algun temps. El dia s’acosta a la seva fi, però en Gàndalf diu que heu de marxar abans que caigui la nit i el Senyor de la Marca està neguitós per tornar a casa seva.

—Sí, hem d’anar-nos-en i ha de ser ara —va dir en Gàndalf—. Ho sento, però me n’hauré d’endur els teus porters. Crec que us apanyareu prou bé sense.

—Potser sí —va dir en Barbarbrat—. Però els enyoraré. Ens hem fet amics en tan poc temps que em penso que dec començar a apressar-me…, potser torno a créixer enrere, cap a la joventut. La veritat és que són la primera cosa nova que he vist sota el Sol o la Lluna en moltíssim temps. No els oblidaré pas. He afegit el seu nom a les llargues llistes. Els ents els recordaran:


Els ents de terra

tenen l’edat

de les muntanyes,

caminen sempre

i beuen aigua;

afamegats

com caçadors

han de ser els hòbbits,

són gent menuda

que sempre riu.



»Mentre les fulles es renovin, continuaran sent amics nostres. Bon viatge! Però si sentiu alguna notícia, allà dalt a la vostra bella terra, a La Comarca, digueu-me’n alguna cosa! Ja sabeu a què em refereixo: si algú ha vist o sentit a parlar de les mullerents. Veniu vosaltres mateixos, si podeu!

—Així ho farem! —van dir en Merry i en Pippin ensems, i van córrer a fer mitja volta. En Barbarbrat els contemplà i va restar callat una estona, brandant el cap pensativament. Després es dirigí a en Gàndalf.

—De manera que en Sàruman no se n’ha volgut anar? —va dir—. No esperava pas que ho fes. Té el cor tan podrit com un huorn negre. La veritat és que si vencessin i destruïssin tots els meus arbres, mentre em quedés un sol forat per ocultar-m’hi, jo tampoc no me n’aniria.

—No —va dir en Gàndalf—. Però tu no has conspirat per omplir tot el món amb els teus arbres i ofegar totes les altres criatures vivents. Però, fixa-t’hi bé, en Sàruman es queda per alimentar el seu odi i tornar a teixir totes les teranyines que pugui. Ell té la clau d’Òrthanc. Però no se li ha de permetre escapar-se’n.

—De cap manera! Els ents ens n’encarregarem —va dir en Barbarbrat—. Sense el meu permís, en Sàruman no posarà un peu fora de la roca. Els ents el tindran sota vigilància.

—Perfecte! —acceptà en Gàndalf—. És el que m’esperava sentir. Ara puc marxar i tenir cura d’altres afers amb una preocupació de menys. Però heu d’estar alerta. Les aigües han baixat. Temo que no n’hi haurà prou posant-hi sentinelles al voltant de la torre. Tinc la certesa que van construir camins subterranis sota Òrthanc i suposo que en Sàruman espera poder entrar-hi i sortir-ne, dintre de poc, sense ser vist. Si us podeu prendre la molèstia, us pregaria que tornéssiu a desviar les aigües, féu-ho fins que Ísengard es converteixi en un llac o fins que en descobriu les sortides. Quan tots els llocs subterranis quedin negats i les sortides bloquejades, en Sàruman haurà de quedar-se allà dalt i mirar per les finestres.

—Deixa-ho a les mans dels ents! —va dir en Barbarbrat—. Escorcollarem la vall de cap a peus i regirarem sota cada pedra. Els arbres hi comencen a tornar a la vida, aquí, els vells arbres, els arbres salvatges. L’anomenarem el Bosc Vigilant. Ni tan sols un esquirol no hi podrà circular sense que jo ho sàpiga. Deixa-ho a les nostres mans! Fins que hagin passat set vegades els anys que ens ha turmentat, no ens cansarem de vigilar-lo.





Capítol XI

EL PALANTIR


El sol s’ajocava darrere el llargarut braç occidental de les muntanyes, quan en Gàndalf i els seus companys, i el rei amb els seus genets, tornaren a posar-se en camí des d’Ísengard. En Gàndalf muntà en Merry darrere seu i l’Àragorn en Pippin. Dos dels homes del rei partiren endavant, cavalcant veloçment, i aviat els van perdre de vista, vall enllà. Els altres continuaren a un pas moderat.

A les portes, els ents hi havien format uns rengles solemnials, com si fossin estàtues, amb els seus llargs braços aixecats, però sense proferir cap so. En Merry i en Pippin, que ja eren una mica avall per aquell camí serpentejant, miraren enrere. Al cel encara brillava el sol, però les ombres allargassades ja arribaven a Ísengard: ruïnes grises que s’endinsaven al crepuscle. S’hi veia en Barbarbrat tot sol, com la soca llunyana d’un arbre vell: els hòbbits van recordar la primera trobada, en aquella lleixa assolellada, molt lluny, al llindar mateix de Fàngorn.

Van arribar al pilar de la Mà Blanca. Aquest pilar encara resistia dempeus, però la mà esculpida havia estat enderrocada i esmicolada. Al bell mig de la carretera hi havia el llarg dit índex, blanc al cap al tard, amb l’ungla vermella que s’ennegria.

—Als ents no se’ls escapa ni un detall! —va dir en Gàndalf.

Van continuar cavalcant i el vespre va anar colgant tota la vall.

—Cavalcarem fins a molt lluny, Gàndalf? —va preguntar en Merry després d’una estona—. No sé pas com se sent amb aquesta xusma insignificant botant darrere seu; però un de la xusma està cansat i estaria molt content si pogués parar de botar i pogués dormir una mica.

—De manera que ho has sentit? —va dir en Gàndalf—. Procura no amargar-te! Pots estar content que no t’hagi adreçat paraules més llargues. Et tenia ficat entre cella i cella. Si et serveix per tranquil·litzar el teu orgull, et diré que, de moment, tu i en Pippin ocupeu més ampli lloc en els seus pensaments que no pas la resta de nosaltres. Qui sou; com heu arribat aquí i per què; què és el que sabeu; si vau ser capturats i, en tal cas, de quina manera vau escapar quan tots els orcs van morir? Allò que preocupa la gran ment d’en Sàruman són totes aquestes petites endevinalles. Qualsevol menyspreu de part seva, Meriadoc, és un compliment, si és que et sents honrat per les seves cabòries.

—Gràcies! —va dir en Merry—. Però m’honora més botar a la gropa del seu cavall, Gàndalf. Almenys en aquesta posició tinc l’oportunitat de repetir les preguntes per segona vegada: que cavalcarem gaire lluny, aquesta nit?

En Gàndalf es posà a riure.

—Un hòbbit veritablement insaciable! Tots els màgics haurien de tenir un o dos hòbbits sota la seva protecció…, perquè els ensenyarien el sentit dels mots i els corregirien. Perdona’m. Però també hi he pensat, en aquestes coses tan elementals. Continuarem cavalcant durant algunes hores, sense presses, fins que arribem al final de la vall. Demà haurem de cavalcar més de pressa.

»Quan veníem, pensàvem tornar directament des d’Ísengard a la casa del rei, a Édoras, per les planures, que és una cavalcada d’alguns dies. Però hi hem rumiat i hem canviat de plans. Els missatgers han sortit endavant cap a la Gorja d’en Helm, a fi d’avisar-los que el rei hi tornarà demà. I d’allí sortirà a cavall, amb molts homes, cap a Puigdelara, pels caminals que hi ha entre els turons. D’ara endavant, sempre que puguem evitar-ho, mai no han de circular obertament pel país més de dues o tres persones juntes, tant de dia com de nit.

—El seu recurs sempre és o no res o el doble! —va dir en Merry—. Crec que jo no pensava en gaire més que en la dormida d’aquesta nit. On són i què són la Gorja d’en Helm i tota la resta? No conec absolutament res d’aquest país.

—Aleshores, si vols copsar el que ocorre, no t’anirà malament aprendre’n alguna cosa. Però no cal que sigui ara ni que t’ho ensenyi jo: tinc massa coses urgents en què pensar.

—D’acord, empiparé en Gambús vora el foc del campament: és menys picallós. Però, a què vénen tots aquests secrets? Creia que havíem guanyat la batalla!

—Sí, l’hem guanyada, però només és la primera victòria i això, de fet, augmenta el nostre perill. Hi havia una certa relació entre Ísengard i Mórdor que encara no he pogut descobrir. No estic gaire segur de com s’intercanviaven les notícies; però ho feien. Em penso que l’Ull de Bàrad-dûr deu mirar amb impaciència cap a la vall del Màgic; i cap a Ròhan. Com menys cosa hi vegi, millor.

El camí transcorria lentament, serpentejant cap al fons de la vall. L’Isen, uns cops més a prop, d’altres més lluny, fluïa al seu llit pedregós. La nit s’estengué des de les muntanyes. Totes les boires havien escampat. Bufava un ventet glaçat. La lluna, que creixia cap a la seva plenitud, omplia el cel de l’est amb una lluentor freda i pàl·lida. A la seva dreta, els contraforts de la muntanya formaven un coster que acabava convertit en pujols erms. Davant seu s’obrien les àmplies planures grises.

Finalment es deturaren. Després giraren cap a un costat, bo i abandonant la carretera principal i endinsant-se de bell nou pel dolç herbei de l’altiplà. Es van dirigir cap a l’est durant una o dues milles fins arribar en una comalada. S’obria al sud, recolzant l’esquena al vessant del turó arrodonit de Dol Bàran, l’últim pujol de les serralades del nord, de faldes verdes i cobert de bruguerars. Els costats de la fondalada eren apelfats amb les falgueres de l’any anterior, entre les quals la fronda compacta i enrinxolada de la primavera començava a despuntar a través de la terra de dolça sentor. A les vores més baixes hi creixien esbarzers espessos i, a sota mateix, un parell d’hores abans de la mitjanit, hi van plantar el campament. Van encendre foc dins un clot, enfonsat entre arrels d’un arç blanc que s’estenia, gros com un arbre, esblanqueït per l’edat, però sa a totes les branques. Els brots s’engruixien a la punta de tots els branquillons.

Disposaren una vigilància, amb dos guàrdies a cada imaginària. Els altres, havent sopat, s’embolicaren amb capes i flassades i van dormir. Els hòbbits s’havien agrupat en un racó, damunt una pila de falgueres velles. En Merry tenia son, però en Pippin, ara, semblava curiosament inquiet. Les falgueres cruixien i espetegaven, i en Pippin es bellugava i es regirava.

—Què tens? —li preguntà en Merry—. Que t’has ajagut damunt un formiguer?

—No —va respondre en Pippin—, però no em sento a gust. Em pregunto quant de temps fa que no he dormit en un llit.

En Merry badallà.

—Doncs compta-ho amb els dits! —va dir—. Però hauries de saber quant de temps fa que vam abandonar Lórien.

—Bah, això! —va fer en Pippin—. Em referia a un llit de debò, dins una cambra.

—Bé, aleshores des de Rivendell —va fer en Merry—. El que és jo, aquesta nit seria capaç de dormir en qualsevol lloc.

—Tu has tingut sort, Merry —va dir en Pippin amb un xiuxiueig, després d’una llarga pausa—. Tu has cavalcat amb en Gàndalf.

—Què vols dir amb això?

—Li has pogut treure alguna notícia, alguna informació?

—Sí, moltes. Més que de costum. Però ja ho has sentit tot o la major part, eres ben a prop i no es tractava de cap secret. Demà pots anar amb ell, si vols…, si penses que així li trauràs alguna cosa més, si és que es deixa.

—Puc? Fantàstic! Però és assequible, oi? No ha canviat gens.

—Ui, sí! Sí que ha canviat! —va dir en Merry, eixorivint-se una mica i començant a preguntar-se què era el que preocupava el seu company—. Ha crescut o alguna cosa semblant. Pot ser més amable i més alarmant, més alegre i més solemne que abans, em penso. Ha canviat; però, de moment, encara no hem tingut ocasió de veure fins a quin punt. Pensa en l’última part dels seus tractes amb en Sàruman! Recorda que en Sàruman havia estat el seu superior: era el cap del Consell, tot i que no sé exactament què vol dir, això. Era en Sàruman el Blanc. I ara el Blanc és en Gàndalf. En Sàruman ha sortit quan ell li ho ha manat i li ha tret la vara; i després li ha dit que ja podia anar-se’n i se n’ha anat!

—Bé, si en Gàndalf ha canviat de debò, això vol dir que és més assequible que mai, això és tot —argumentà en Pippin—. Aquella… bola de vidre, eh? Semblava estar-ne molt content. En deu saber o endevinar alguna cosa. Però, ens ha dit el què? No, ni una paraula. Però he estat jo qui l’ha recollida, jo l’he salvada de rodolar fins al bassiot. «Apa, xicot, ja la duré jo!», i això és tot. Em pregunto què és. Era tan i tan pesant —la veu d’en Pippin acabà amb un murmuri, com si parlés amb si mateix.

—Ve-t’ho aquí! —va dir en Merry—. De manera que això és el que et preocupa? Vejam, Pippin, minyó, no oblidis el que va dir en Guíldor…, allò que en Sam solia repetir: «No et fiquis en coses de màgics, que són enrevessats i gasten males puces».

—Però si fa mesos que la nostra vida no és altra cosa que embolicar-nos en les coses dels màgics —va dir en Pippin—. A més a més del perill, m’agradaria posseir una mica d’informació. Voldria donar-li un cop d’ull, a aquella bola.

—Vés-te’n a dormir! —va dir en Merry—. Tard o d’hora, ja en tindràs prou, d’informació. Estimat Pippin, mai no s’ha vist que un Tuc fos més tafaner que un Brandiboc; i ara et pregunto: et sembla aquest un bon moment?

—D’acord! Hi ha alguna cosa de dolent en el fet que et digui que el que m’agradaria és veure la bola? Ja ho sé, que no la puc aconseguir, mentre el vell Gàndalf hi estigui assegut al damunt, com una lloca damunt l’ou. Però no em serveix de gaire ajut que l’única cosa que em sàpigues dir sigui no-la-pots-tenir, més-val-que-dormis!

—Bé, què volies que et digués? —va fer en Merry—. Ho sento, Pippin, però de debò que t’has d’esperar fins al matí. Després d’esmorzar tindré tota la curiositat que vulguis i t’ajudaré en tot allò que pugui per engalipar el màgic. Però se’m tanquen els ulls. Si torno a badallar, se m’esqueixaran les orelles. Bona nit!

En Pippin no va dir res més. Va restar immòbil, però era ben lluny d’agafar el son; i el so de la respiració pausada d’en Merry, que s’havia adormit pocs minuts després de desitjar-li bona nit, no l’animava gens. El record d’aquell globus fosc semblava créixer més i més fort a mesura que tot s’aquietava. En Pippin en tornà a sentir el pes a les mans i tornà a veure les misterioses pregoneses vermelles que havia entrellucat només uns segons. Es bellugà, es girà i intentà de pensar en alguna altra cosa.

A la fi no pogué suportar-ho més. S’aixecà i mirà al voltant. Feia fresca i s’embolcallà amb la capa. La lluna brillava freda i blanca, al fons de tot de la coma, i les ombres dels matolls eren negres. Arreu jeien figures adormides. Els dos sentinelles no eren a la vista: potser eren al damunt del turó o amagats entre les falgueres. Empès per un impuls que era incapaç de comprendre, en Pippin caminà silenciosament fins a on hi havia en Gàndalf. Se’l mirà, allà ajagut. El màgic semblava adormit, però les seves parpelles no eren del tot tancades: sota les pestanyes llargues es veia la lluïssor dels ulls. En Pippin féu un pas enrere, de pressa. Però en Gàndalf no va fer cap moviment; i el hòbbit, atret un cop més, mig en contra de la seva voluntat, s’hi atansà una altra vegada, des de darrere el cap del màgic. Aquest s’havia embolicat amb una manta, amb la capa tirada al damunt, i al seu costat mateix, entre la banda dreta del cos i el braç doblat, hi havia un petit bony, una cosa rodona embolicada amb una tela fosca; semblava que la mà acabés de relliscar-li fins a terra.

Pràcticament sense alenar, en Pippin s’hi atansà més, ara una passa, ara una altra. Després allargà les mans furtivament i aixecà lentament aquella pilota: no semblava tan feixuga com havia esperat. «Potser només és un farcell d’andròmines», pensà, amb una estranya sensació d’alleujament; però no tornà a deixar el farcell. Restà un moment aferrant l’objecte. Després se li acudí una idea. S’allunyà de puntetes, buscà una pedrota i tornà.

Ara, ràpidament, va treure el drap, hi embolicà la pedra i s’agenollà tot dipositant-la al costat de la mà del màgic. Després, finalment, contemplà la cosa que havia descobert. Allí el tenia: un globus llis de cristall, ara apagat i mort, nu davant els seus genolls. En Pippin l’enlairà, el tapà apressadament amb la seva capa i féu mitja volta per entornar-se’n al llit. En aquell precís instant en Gàndalf es va agitar en somnis i murmurà alguns mots: semblaven mots d’una llengua estranya; allargà la mà i aferrà la pedra embolicada, després sospirà i no es tornà a moure.

—Ximplet, més que ximplet! —es digué en veu baixa en Pippin—. Estàs a punt de ficar-te en un bon embolic. Torna’l de seguida! —però ara s’adonà que els genolls li tremolaven i no gosava acostar-se prou al màgic per abastar el farcell.

«Ara ja no el podré tornar sense despertar-lo», va pensar, «almenys he d’esperar a calmar-me. De manera que, de passada, bé puc mirar-me’l una mica. Però no aquí mateix!». I se n’anà d’amagat i va asseure’s en una elevació no gaire lluny del seu jaç. La lluna espiava per damunt la carena de la coma.

En Pippin s’assegué amb els genolls doblegats, tot subjectant-hi la bola al mig. S’hi ajupí a sobre, escodrinyant-la com un vailet golut damunt un plat de menjar, en un racó allunyat dels altres. Enretirà la capa i la contemplà. Al seu voltant l’atmosfera semblava quieta i tensa. Al principi el globus era fosc, negre com l’atzabeja, amb la lluna que hi resplendia a la superfície. Després, a l’interior, hi aparegué una petita lluentor i un moviment que atragueren la seva mirada, de manera que ara no podia apartar-la’n. Aviat tot l’interior semblà incendiat; la bola girava o les llums de dins giravoltaven. De sobte, els llums s’apagaren. Panteixà per buscar aire i es debaté, però continuà inclinat, aferrant la bola amb totes dues mans. S’anà arrupint més i més i finalment quedà rígid; els llavis se li van moure encara una estona, però sense que en sortís cap so. Després, amb un crit ofegat, va caure enrere i restà ert.

El crit va ser agudíssim. Els guàrdies saltaren de les vores. Tot el campament es despertà febrilment en un tres i no res.

—De manera que aquest és el lladre! —va dir en Gàndalf. I, veloçment, tirà la seva capa per tapar el globus—. Precisament tu, Pippin! Ara sí que les coses prenen un tomb ben dissortat! —s’agenollà al costat del cos d’en Pippin: el hòbbit jeia boca amunt, rígid, amb la mirada fixa al cel, sense veure-hi—. Artefacte maleït! Quin mal pot haver fet…, a ell mateix i a tots els altres?

El rostre del màgic estava tens i afligit. Va agafar la mà d’en Pippin i se li inclinà damunt el rostre, cercant-li l’alè; després li col·locà les mans al front. El hòbbit s’estremí. Tancà els ulls. Féu un crit d’espant, s’assegué d’un bot i contemplà astorat tots els rostres que l’envoltaven, pàl·lids a la llum de la lluna.

—No és per a vostè, Sàruman! —va exclamar amb veu estrident, sense entonació, apartant-se d’en Gàndalf—. L’enviaré a buscar de seguida. Ho entén? Només cal que ho digui!

Després pugnà per incorporar-se i fugir, però en Gàndalf el retingué amb fermesa, amablement.

—Peregrín Tuc! —va dir—. Torna!

El hòbbit es relaxà i es deixà caure enrere, aferrant-se a la mà del màgic.

—Gàndalf! —suplicà—. Gàndalf! Perdoni’m!

—Perdonar-te? —repetí el màgic—. Primer m’has de dir què has fet!

—Jo…, he agafat la bola i hi he mirat —balbucejà en Pippin— i hi he vist coses que m’han espantat. I me’n volia anar, però no podia. I després ha vingut ell i m’ha interrogat; i m’ha mirat i, i això és tot el que recordo.

—Amb això no n’hi ha prou —va dir en Gàndalf, sever—. Què has vist i què li has dit?

En Pippin va cloure els ulls i s’estremí, però no va dir res. Tots l’esguardaven en silenci, llevat d’en Merry, que se n’anà. Però el rostre d’en Gàndalf continuava sorrut.

—Parla! —va dir.

En veu baixa, vacil·lant, en Pippin va tornar a començar i, a poc a poc, les seves paraules esdevingueren més clares i fortes.

—He vist un cel negre i altes fortificacions —va dir—. I uns estels diminuts. Semblava molt, molt lluny i fa molt de temps, però al mateix temps era consistent i clar. Després els estels han entrat i sortit…, han estat tapats per coses amb ales. Molt grosses, em sembla, de debò; però al vidre semblaven rates pinyades girant al voltant de la torre. Crec que n’hi havia nou. Una s’ha posat a volar directament cap a mi i s’anava fent més i més grossa. He tingut una horrible… no, no! No ho puc dir.

»He intentat fugir, perquè creia que en sortiria volant; però, quan ha cobert tot el globus, ha desaparegut. Llavors ha arribat ell. No ha parlat perquè li sentís les paraules. Només ha mirat i jo l’he comprès.

»“De manera que has tornat? Per què has deixat d’informar durant tant de temps?”.

»No li he contestat. I ell ha dit: “Qui ets?”. I jo continuava sense respondre, però em feia un mal horrible; i m’hi ha forçat, de manera que he dit: “Un hòbbit”.

»Aleshores, de sobte, ha semblat com si em veiés i s’ha rigut de mi. Ha estat cruel. Era com si em clavés ganivetades. He lluitat. Però ell ha dit: “Espera un moment! Aviat ens tornarem a trobar. Digues a en Sàruman que aquesta llaminadura no és per a ell. De seguida envio algú a buscar-la. M’entens? Digues-li només això!”.

»Llavors m’ha mirat com si li fes venir aigua a la boca. He sentit com si em tallessin a trossos. No, no! No puc dir res més, no en recordo res més.

—Mira’m! —va fer en Gàndalf.

En Pippin el fità directament als ulls. El màgic li sostingué la mirada uns instants en silenci. Després el seu rostre esdevingué més amable i hi aparegué l’ombra d’un somriure. Col·locà la mà suaument damunt el cap d’en Pippin.

—Molt bé! —va dir—. No diguis res més! N’has sortit sa i estalvi. Als teus ulls no hi ha mentida, com temia. Però no ha parlat gaire temps amb tu. Continuaràs sent un ximple, però un ximple honrat, Peregrín Tuc. En un destret semblant, d’altres de més savis no se n’haurien sortit tan bé. Però, recorda això! T’has salvat i, amb tu, tots els teus amics, sobretot gràcies a la bona sort, com se sol dir. No hi tornis a comptar una segona vegada. Si t’hagués interrogat, en qualsevol altre moment o lloc, gairebé segur que li hauries dit tot el que saps, per a ruïna de tots nosaltres. Ell ha estat massa cobdiciós. No volia sols informació: et volia a tu, de pressa, per poder haver-se-les amb tu a la Torre Fosca, a poc a poc. No tremolis! Si estàs disposat a ficar-te en les coses dels màgics, has d’estar disposat a pensar en aquestes coses. Apa! Et perdono. Tranquil·litza’t! Les coses no han sortit tan malament com podrien haver sortit.

Enlairà en Pippin amb precaució i el retornà al seu jaç. En Merry el seguí i va asseure-se-li al costat.

—Jeu aquí i descansa, si pots, Pippin! —va dir en Gàndalf—. Confia en mi. Si tornes a sentir una picoreta als palmells de les mans, digues-m’ho! Aquestes coses tenen solució. Però, en qualsevol cas, no em tornis a posar mai més un roc sota el colze! Ara us deixo tots dos sols una estona.

Amb aquests mots en Gàndalf va tornar amb els altres, que encara eren al voltant de la pedra d’Òrthanc amb actitud preocupada.

—El perill ve a la nit, quan hom menys se l’espera —va dir—. Ens n’hem escapat ben bé per un pèl!

—Com es troba el hòbbit, en Pippin? —demanà l’Àragorn.

—Crec que ara tot anirà bé —va respondre en Gàndalf—. No l’ha retingut gaire temps i els hòbbits tenen una capacitat sorprenent per recuperar-se. El record o l’horror que provoca segurament li desapareixeran amb rapidesa. Amb massa rapidesa, potser. Vols agafar la pedra d’Òrthanc i guardar-la, Àragorn? És una tasca perillosa.

—Perillosa ho és, però no per a tots —va dir l’Àragorn—. Hi ha algú que la pot reclamar de ple dret. Perquè aquest ha de ser, amb tota seguretat, el palantir d’Òrthanc, que prové del tresor d’Eléndil, que fou guardat aquí pels reis de Góndor. Ja s’acosta la meva hora. Jo el guardaré.

En Gàndalf fità l’Àragorn i llavors, amb gran sorpresa per part de tots els altres, desembolicà la Pedra, va fer una reverència i la presentà a l’Àragorn.

—Rep-la, Senyor! —va dir—, en prova d’altres coses que et seran retornades. Però si et puc aconsellar en l’ús d’allò que et pertany, no l’empris…, no encara! Vés amb compte!

—Que potser m’he mostrat algun cop apressat o atabalat, havent esperat i havent-me preparat, com he fet, durant tants i tants anys? —respongué l’Àragorn.

—Mai, no encara. Que no trontollis, doncs, al final del camí —insistí en Gàndalf—. Però, almenys mantén-ho en secret. Tu i tots els que sou aquí! Sobretot el hòbbit, en Peregrín, no ha de saber on és guardada. Podria tornar-li a agafar un altre rampell maligne. Perquè, dissortadament, l’ha tinguda a les mans i hi ha mirat, i això no hauria d’haver ocorregut mai. Ja no l’hauria d’haver tocada a Ísengard i jo sóc culpable de no haver estat més ràpid. Però tenia el cap concentrat en en Sàruman i no vaig endevinar de seguida la naturalesa de la Pedra. I, després, estava cansat i, mentre descansava i hi rumiava, m’he quedat adormit. Ara sé a què atenir-me.

—Sí, no hi ha dubte —va dir l’Àragorn—. Per fi sabem quin era el lligam entre Ísengard i Mórdor i com funcionava. Així s’expliquen moltes coses.

—Els nostres enemics tenen poders sorprenents i sorprenents debilitats! —comentà en Théoden—. Però sempre s’ha dit: sovint la voluntat de fer mal el mal fa malbé.

—I així ho hem vist moltes vegades —digué en Gàndalf—. Però aquesta vegada hem tingut una sort especial. Potser he estat salvat per aquest hòbbit d’un disbarat molt greu. Havia pensat si havia de provar o no aquesta pedra personalment, per descobrir-ne els usos. Si ho arribo a fer, hauria estat jo mateix qui me li hauria revelat. I no estic preparat per a aquesta prova ni sé si mai ho estaré. I encara que hagués tingut prou força per allunyar-me’n, hauria estat desastrós que ell em veiés, de moment…, almenys fins que arribi l’hora en què els secrets ja no serveixin de res.

—Crec que aqueixa hora ja ha arribat —va dir l’Àragorn.

—No encara —puntualitzà en Gàndalf—. Queda un curt període de dubte que podem aprofitar. L’Enemic, això és evident, creia que la Pedra continuava a Òrthanc; per què no havia de creure-ho, sinó? I que, en conseqüència, el hòbbit hi era presoner i que en Sàruman l’havia fet mirar al globus per turmentar-lo. Aquella ment tenebrosa ara deu estar obsedida per la veu i el rostre del hòbbit, plena d’anhels: pot trigar algun temps abans d’adonar-se del seu error. És l’oportunitat que hem d’aprofitar. Ens ho hem pres amb massa calma. Hem de moure’ns. Els encontorns d’Ísengard no són lloc per acampar-hi. Hem de posar-nos sobre el cavall tot d’una amb en Peregrín Tuc. Per a ell serà millor que jeure a la foscor mentre els altres dormen.

—Jo em quedaré amb l’Éomer i deu genets —va dir el rei—. Reprendrem la marxa a primera hora del matí. La resta poden anar amb l’Àragorn i posar-se en camí tan aviat com ho tinguin tot aparellat.

—Com vulgueu —va dir en Gàndalf—. Però aneu com més de pressa pugueu fins que estigueu sota la protecció dels turons, a la Gorja d’en Helm!

En aquell moment una ombra planà damunt seu. La brillantor intensa de la lluna semblà apagar-se sobtadament. Molts dels genets proferiren un crit i s’ajupiren, tot protegint-se el cap amb els braços, com si volguessin aturar un cop des de dalt: una por cega i una fredor mortífera se’ls apoderà. Encongits, alçaren l’esguard. Una enorme forma alada tapà la lluna, com un núvol negre. Va fer un viratge i es dirigí cap al nord, volant a una velocitat molt més gran que qualsevol vent de la Terra Mitjana. Els estels empal·lidiren davant seu. I passà de llarg.

S’alçaren, rígids com pedres. En Gàndalf mirava amunt, amb els braços estesos cap avall, erts, i els punys tancats.

—El Nazgûl! —exclamà—. El missatger de Mórdor. S’acosta la tempesta. Els Nazgûl han creuat el Riu! Cavalqueu, cavalqueu! No espereu pas l’alba! Que els més veloços no s’entretinguin a esperar els lents! Cavalqueu!

I sortí corrent endavant, bo i cridant el Grisencrín mentre ho feia. L’Àragorn el seguí. En Gàndalf anà fins a on jeia en Pippin i l’agafà en braços.

—Aquesta vegada vindràs amb mi —va dir—. El Grisencrín t’ensenyarà com cavalca.

Després tornà a córrer fins al lloc on havia dormit. El Grisencrín ja hi era. El màgic penjà la petita bossa que constituïa tot el seu equipatge i muntà a la gropa del cavall. L’Àragorn enlairà en Pippin i el col·locà als braços d’en Gàndalf, embolicat amb la capa i la manta.

—Adéu! Seguiu-me tan de pressa com pugueu! —els cridà en Gàndalf—. Corre, Grisencrín!

El gran corser agità el cap. La seva cua flotant espurnejà sota la lluna. Després saltà endavant, picant amb les potes a terra, i desaparegué com el vent del nord de les muntanyes.

—Quina nit tan esplèndida i descansada! —va dir en Merry a l’Àragorn—. Hi ha gent que té una sort increïble. No volia dormir i volia cavalcar amb en Gàndalf… i ja hi és! En lloc d’haver-lo convertit en una pedra i d’haver-lo deixat aquí per sempre més com a advertència.

—Si, en comptes d’ell, haguessis estat tu el primer d’agafar la pedra d’Òrthanc, on seríem ara? —va dir l’Àragorn—. Potser n’hauries sortit més mal parat. Qui sap? Ara, però, temo que t’ha tocat de venir amb mi. De seguida. Vés i agafa les coses i duu qualsevol cosa que s’hagi deixat en Pippin. Corre!

El Grisencrín volava per damunt aquelles planures i no necessitava que l’esperonessin ni que el guiessin. Abans que hagués transcorregut una hora ja havien arribat als guals de l’Isen i els havien creuat. Els túmuls dels genets i les seves llances fredes quedaven darrere seu, a la grisor.

En Pippin s’anava recuperant. Estava calentet, però el vent que li tocava a la cara era agradable i refrescant. Era amb en Gàndalf. L’horror de la bola i de l’ombra paorosa que tapava la lluna es dissipava, eren coses que havien quedat enrere, entre les boirines de les muntanyes o en un somni fugisser. Respirà profundament.

—No sabia que cavalcava a pèl, Gàndalf —comentà—, no té sella ni brides!

—No acostumo a muntar com els elfs, però el Grisencrín és una excepció —va dir en Gàndalf—. El Grisencrín no voldria cap mena de brides. No és un cavall que hom munti: és ell que està disposat a dur-te… o no. Si ho vol, doncs amb això ja n’hi ha prou. Aleshores és cosa seva vigilar que t’aguantis a la gropa, llevat que saltis per l’aire.

—Que va gaire de pressa? —demanà en Pippin—. Si hem de jutjar pel vent, és molt ràpid, però també molt suau. I el seu galop és tan lleuger!

—Ara corre tan de pressa com podria anar el més ràpid dels cavalls —va respondre en Gàndalf—, però per a ell això no és anar ràpid. Aquí el camp fa una mica de pujada i és més abrupta que no pas a l’altre costat del riu. Però fixa’t com s’acosten les Muntanyes Blanques sota els estels! Més enllà hi ha els pics del Thrihyrne que semblen llances negres. No trigarem gaire a arribar a la cruïlla dels camins i d’allí, al fondal de la gorja, on fa dues nits es lliurà la batalla.

En Pippin va quedar-se callat una estoneta. Sentí que en Gàndalf cantussejava en veu baixa, mentre avançaven a gran velocitat durant milles i més milles, tot murmurant breus fragments de versos en llengües diferents. A la fi, el màgic encetà una cançó, de la qual el hòbbit pogué copsar la lletra. Malgrat el frec del vent, alguns versos li arribaren amb claredat a les orelles:


Alts vaixells, monarques alts,

tres cops tres,

què duran damunt la mar

de la terra submergida?

Set estels i pedres set

i un arbre blanc.



—Què canta, Gàndalf? —preguntà en Pippin.

—Simplement repetia alguns dels Rims del Saber que em venien al cap —va respondre el màgic—. Suposo que els hòbbits deuen haver oblidat fins i tot aquells que sabien.

—No, no, de cap manera —va respondre en Pippin—. I en tenim molts d’altres, que potser no l’interessaran. Aquest, però, no l’havia sentit mai. De què parla…, de set estels i de set pedres?

—Parla dels palantiri dels reis de l’antigor —va dir en Gàndalf.

—Què són?

—El nom significa ‘allò que mira lluny’. La pedra d’Òrthanc n’era un.

—De manera que no va ser feta…, feta —dubtà en Pippin— per l’Enemic?

—No —explicà en Gàndalf—. No la va fer en Sàruman. Són superiors al seu art i també al d’en Sàuron. Els palantiri provenien d’Éldamar, més enllà de l’Oestat. Els van fer els Nóldor. Potser els afaiçonà en Fèanor en persona, en una època tan remota que el temps no pot ser mesurat en anys. Però no hi ha res que en Sàuron no pugui desvirtuar per als seus fins perversos. Ho sento per en Sàruman! Ara veig que ha estat la seva ensulsiada. Per a tots nosaltres són perillosos els ginys d’un art més fondo que el que nosaltres mateixos posseïm. Però ell n’és l’únic culpable. Ximple!, mantenir-ho en secret, per al seu profit personal. Mai no n’ha dit ni una paraula a cap dels del Consell. Encara no havíem tingut temps de pensar què se n’havia fet, dels palantiri de Góndor després de les seves desastroses guerres. Els homes pràcticament els havien oblidats. Fins i tot a Góndor eren un secret que només coneixien uns pocs; a Àrnor només eren recordats en un rim del saber que tenen els Dúnedain.

—Per a què els usaven els homes de l’antigor? —preguntà en Pippin, encantat i sorprès d’obtenir respostes a tantes preguntes i demanant-se quant de temps duraria.

—Per veure-hi a la distància i per conversar amb el pensament els uns amb els altres —va dir en Gàndalf—. D’aquesta manera van protegir i mantenir unit el reialme de Góndor durant molt de temps. Van disposar Pedres a Minas Anor i a Minas Ithil i a Òrthanc, al cercle d’Ísengard. El cap i senyor d’aquestes pedres era sota la Volta dels Estels, a Osguíliath, abans que aquesta fos destruïda. Les altres tres Pedres eren lluny, cap al nord. A la casa de N’Élrond hom diu que eren a Annúminas i a Àmon Sûl i que la Pedra d’Eléndil era als turons de la Torre, que miren cap a Mithlond, al golf de Lhûn, on hi ha els grans vaixells grisos.

»Cada palantir responia als altres, però tots els de Góndor estaven sempre oberts a la visió d’Osguíliath. Pel que sembla, de la mateixa manera que la roca d’Òrthanc ha resistit els embats del temps, el palantir d’aquesta torre també ha resistit. Tot sol, però, no pot fer res, només veuria imatges petites de coses molt llunyanes i antigues. Sens dubte, li va ser molt útil a en Sàruman; però sembla que no se’n sentí satisfet. Va anar mirant cada cop més lluny, fins que finalment fixà l’esguard damunt Bàrad-dûr. I és aleshores quan fou enxampat!

»Qui sap on han anat a parar les pedres perdudes d’Àrnor i de Góndor, potser són soterrades o al fons de l’aigua. Però en Sàuron n’ha obtingut almenys una i l’ha dominada per a les seves finalitats. Crec que deu ser la pedra d’Ithil, perquè fa temps que es va apoderar de Minas Ithil i la convertí en un lloc maligne: ara ha esdevingut Minas Mórgul.

»Ara no costa gaire d’imaginar-se com la mirada exploradora d’en Sàruman hi devia quedar atrapada i empresonada; i com, des d’aleshores, ha estat persuadit des de lluny i intimidat quan no n’hi havia prou amb la persuasió. El caçador caçat, l’esparver sota les urpes de l’àguila, l’aranya en una teranyina d’acer! Em pregunto quantes vegades ha estat obligat a acostar-se a l’esfera de vidre per ser interrogat i rebre ordres; i la pedra d’Òrthanc està ja tan lligada a Bàrad-dûr que qualsevol que hi miri, llevat que tingui una voluntat fèrria, hi sentirà immediatament atretes la ment i la mirada. I és tan fort el seu poder d’atracció! No l’he experimentat, per ventura, jo mateix? Fins i tot ara, el meu cor desitja posar a prova la meva voluntat amb la pedra, veure si sóc o no capaç d’arrencar-la-hi a ell i de fer-la mirar cap a on jo vull: cap a l’altra banda de les enormes mars d’aigua i del temps, cap a Tírion la Bella, per llambregar la mà i la ment inimaginables de Fèanor i llurs obres, mentre tant l’Arbre Blanc com el Daurat estaven en flor! —va fer un sospir i callà.

—Tant de bo hagués sabut tot això abans —va dir en Pippin—. No tenia ni idea del que feia.

—Ah, sí, sí que en tenies —va dir-li en Gàndalf—. Sabies que actuaves malament i que era una bestiesa; i tu mateix t’ho has dit, encara que no t’has escoltat. No t’he dit tot això abans, perquè només rumiant tot el que s’ha esdevingut he arribat a comprendre-ho, ara mateix, mentre cavalquem plegats. Però si jo te n’hagués parlat abans, el teu desig no hauria pas estat menor ni t’hauria estat més fàcil resistir-t’hi. Ben al contrari! No, la mà escaldada és la millor lliçó. Després d’això, l’advertència sobre el foc et queda gravada al cor.

—I tant! —va dir en Pippin—. Si ara em posessin al davant les set pedres, tancaria els ulls i em ficaria les mans a les butxaques.

—Molt rebé! —acceptà en Gàndalf—. En això confiava.

—Però m’agradaria saber… —començà en Pippin.

—Pietat! —exclamà en Gàndalf—. Si el remei a la teva tafaneria és que et doni informació, em passaré la resta de la vida responent-te. Què més vols saber, ara?

—Els noms de tots els estels, de totes les coses vives i tota la història de la Terra Mitjana i dels Alts Cels i de les Mars Divisòries —va riure en Pippin—. Naturalment! Per què no? Però aquesta nit no tinc gaire pressa. De moment només m’inquietava l’ombra negra. He sentit que cridava: «el missatger de Mórdor». Què és? Què pot fer-hi, a Ísengard?

—Era un genet negre amb ales, un Nazgûl —va dir en Gàndalf—. Se’t podria haver endut a la Torre Fosca.

—Però no venia per mi, oi? —balbucejà en Pippin—. Vull dir, no sabia que jo hagués…

—És clar que no —el tranquil·litzà en Gàndalf—. Hi ha dues-centes llegües o més en línia recta entre Bàrad-dûr i Òrthanc i fins i tot un Nazgûl trigaria algunes hores a cobrir aquesta distància. Però és segur que en Sàruman devia mirar la Pedra després de l’atac dels orcs i, sens dubte, hom hi ha llegit més dels seus pensaments secrets del que ell s’esperava. Han enviat un missatger per descobrir què trama. I després del que ha succeït aquesta nit, crec que en vindrà un altre i ràpidament. Així en Sàruman es trobarà amb el darrer pessic de l’atzucac en què s’ha ficat. No té cap presoner per enviar-hi. No té la Pedra, i no podrà respondre als requeriments. En Sàuron només creurà que està amagant el presoner i que es nega a usar la Pedra. A en Sàruman no li servirà de res dir la veritat al missatger. És cert que Ísengard ha estat enderrocat, però ell es manté sa i estalvi a Òrthanc. De manera que, tant si vol com si no vol, serà considerat un rebel. I, malgrat tot, ens ha rebutjat, justament per evitar semblar-ho! Sóc incapaç d’imaginar què farà en aquest mal pas. Mentre romangui a Òrthanc em penso que encara tindrà poder per resistir als Nou Genets. Potser intenti fer-ho. Potser intenti enxampar el Nazgûl o, si més no, la cosa en què ara cavalca per l’aire. En aquest cas, que Ròhan vigili els seus cavalls!

»El que no puc dir és com s’acabarà, si en sortirem beneficiats o perjudicats. És possible que les decisions de l’Enemic es vegin confoses o obstaculitzades per la seva ira contra en Sàruman. Pot ser que s’assabenti que he estat allà i que he pujat les escales d’Òrthanc…, amb uns hòbbits per seguici. O que un hereu d’Eléndil viu i era al meu costat. Si en Llenguadeserp no ha estat enganyat per l’armadura de Ròhan, deu haver recordat l’Àragorn i el títol que va reclamar. Això és el que temo. I per això volem…, no fugint del perill, sinó cap a un altre perill més gran. Cada galop del Grisencrín et duu més a prop de la Terra de l’Ombra, Peregrín Tuc.

En Pippin no va respondre, però s’arrupí dins la capa, com si de sobte hagués sentit un calfred. Al dessota anaven passant les terres grises.

—Guaita! —va dir en Gàndalf—. Les valls de Foldoest s’obren davant nostre. Ara ja arribem a la carretera que trenca cap a l’est. Aquella ombra fosca que es distingeix més enllà és la boca de l’enfondall de la gorja. Per aquell camí es va a Àglaron i a les Coves Resplendents. No me’n preguntis res. Pregunta a en Guimli, si el tornes a veure i, per una vegada, potser obtindràs una resposta més llarga de com la vols. Les coves no les veuràs, si més no en aquest viatge. No trigarem a deixar-les molt enrere.

—Creia que ens aturaríem a la Gorja d’en Helm! —va dir en Pippin—. Cap a on anem?

—A Minas Tirith, abans que els mars de la guerra l’envoltin.

—Oh! I que és gaire lluny?

—És a moltíssimes llegües —va respondre en Gàndalf—. Tres vegades més lluny que els habitatges del rei Théoden, i aquests queden a més de cent milles a l’est, en el vol dels missatgers de Mórdor. El Grisencrín ha de seguir un camí més llarg. Quin dels dos serà el més ràpid?

»Ara cavalcarem fins a la sortida del sol i encara falten algunes hores. Llavors fins i tot el Grisencrín haurà de descansar, en alguna balma que trobem als serrats: a Édoras, espero. Dorm, si pots! Potser veuràs el primer guspireig de l’aurora sobre les teulades daurades de la casa d’Éorl. I d’aquí a dos dies albiraràs l’ombra purpúria del mont Mindòl·luin i les muralles de la torre de Dénethor, blanques al matí.

—Endavant sempre, Grisencrín! Corre, cor gran, corre com encara no has corregut mai! Ja som a les terres on vas ser criat i en coneixes tots els topants. Corre lleuger! La nostra esperança rau en la velocitat!

El Grisencrín bellugà el cap i féu un renill, com si una trompeta l’hagués cridat a la batalla. Sortiren disparats endavant. Les seves potes aixecaven foc, la nit volava damunt seu.

Mentre s’endormiscava a poc a poc, en Pippin sentí una sensació estranya: ell i en Gàndalf estaven immòbils com una pedra, asseguts sobre l’estàtua d’un cavall que galopava, mentre tot el món lliscava sota els seus peus amb gran remoreig de ventada.





LLIBRE QUART





Capítol I

LA DOMESTICACIÓ DE L’SMÉAGOL


—Bé, mestre, ens hem ficat en un bon embolic, no hi ha dubte —va dir en Sam Gamgí. S’estava, abatut, amb les espatlles caigudes, al costat d’en Frodo i observava atentament, amb les celles arrufades, cap a les tenebres.

Pel que ells eren capaços de dir, era el tercer vespre d’ençà que havien fugit de la Germandat: gairebé havien perdut el compte de les hores durant les quals havien escalat i maldat entre els aiguavessos erms i les roques de l’Emyn Muil, algunes vegades havent de desfer camí perquè no aconseguien trobar la manera de continuar endavant, d’altres descobrint que havien estat errant en cercle i que tornaven a ser al mateix indret on eren moltes hores abans. En general, tanmateix, havien estat progressant constantment vers l’est, mantenint-se, sempre que eren capaços de trobar-ne el camí, tan a prop com els era possible de la carena exterior d’aquell nus de serralades, envitricollat i estrany. Però sempre descobrien que les cares exteriors eren llises, elevades i infranquejables, com si miressin cellajuntes les planures de sota; més enllà de les seves faldes, que queien confusament, hi havia els aiguamolls lívids i mig putrefactes per on res no es movia i on ni tan sols s’hi veien ocells.

Ara els hòbbits es trobaven al caire d’un alt espadat, despullat i inhòspit, la falda del qual es perdia entre les boires; darrere seu s’alçaven els altiplans desiguals coronats per borrallons de núvols passatgers. Un vent glaçat bufava de l’est. La nit començava a caure sobre les terres informes que tenien al davant; el verd malaltís empal·lidia cap a un marró sinistre. Molt lluny, a la dreta, l’Ànduin, que durant el dia havia centellejat de manera intermitent quan apareixia el sol, ara quedava amagat per les penombres. Les seves mirades, però, no es dirigien enllà del Riu, de retorn a Góndor, als seus amics i a les terres dels homes. Esguardaven fixament cap al sud i cap a l’est, vers aquell indret on, a la vora mateix de la nit que s’acostava, albiraven una línia llòbrega, com muntanyes llunyanes de fum immòbil. De tant en tant, un petit centelleig rogenc espurnejava amunt, a la divisòria mateixa de la terra i el cel.

—Quin mal tràngol! —va dir en Sam—. De totes les terres que hem sentit anomenar al llarg de la vida, aquesta és justament la que no tenim cap ganes de veure de més a prop, i aquest és justament l’indret on ens dirigim! Però, per acabar-ho d’adobar, no hi ha manera d’arribar-hi. Pel que sembla, hem errat el camí de mig a mig. No podem baixar; i si ho aconseguíssim, descobriríem que tota aquesta terra verdosenca és un fanguissar repugnant, n’estic convençut. Ecs! No ho olora? —i ensumà el vent.

—Sí que ho oloro —va dir en Frodo, però no es va moure i la seva mirada va continuar fixa, clavada en aquella línia negra i en les flamarades espurnejants—. Mórdor! —mussità en veu baixa—. Si hi he d’anar, més m’estimaria arribar-hi de pressa i enllestir d’una vegada! —s’estremí. El vent era glaçat, però, tanmateix, tenia la pesantor d’una olor de descomposició freda—. Bé —va afegir, apartant-ne finalment la mirada—, mal tràngol o no, no ens podem quedar aquí tota la nit. Hem de trobar un lloc una mica més arrecerat i tornar a acampar; i potser amb un altre dia puguem trobar un camí.

—O amb un altre i un altre i un altre —rondinà en Sam—. O potser mai. Hem agafat el camí dolent.

—No n’estic segur —va fer en Frodo—. Crec que estic més predestinat a anar cap a aquella Ombra que hi ha allà lluny, de manera que ja trobarem un camí. Qui me’l mostrarà, però, el bé o el mal? Totes les nostres esperances es basaven en la velocitat. El retard juga a favor de l’Enemic… i jo sóc aquí: extraviat. És la voluntat de la Torre Fosca la que ens governa? Totes les meves decisions han resultat equivocades. Hauria hagut d’abandonar la Germandat molt abans i baixar des del nord, a l’est del Riu i de l’Emyn Muil, per aconseguir la part ferma del Pla de la Batalla i, des d’allà, els colls de Mórdor. Però ara, tu i jo sols, no podríem trobar el camí de tornada i els orcs pul·lulen per la riba est. Cada dia que passa és un dia inestimable que perdem. Estic cansat, Sam. No sé què cal fer. Quin menjar ens queda?

—Només això, com en diuen, senyor Frodo?, lembas. Encara en tenim força. I són millor que res, per entretenir les dents. Mai no se’m va ocórrer, la primera vegada que els vaig clavar mossegada, que algun dia desitjaria un petit canvi. Però ara m’agradaria molt una mica de pa normal i una gerra…, ai, encara que només en fos mitja…, de cervesa, m’anirien d’allò més bé. He anat carregat amb els estris de cuinar tot el camí, des de l’últim campament, i de què ens ha servit? Per començar no hi ha res amb què fer foc; i res per cuinar, no hi ha ni herba!

Van fer mitja volta i s’entaforaren en un clot pedregós. El sol que davallava havia quedat ocult rere els núvols i la nit va caure de seguida. Van dormir el millor que van poder a causa del fred, regirant-se cap a un costat o cap a un altre, en aquell amagatall entre els grans cims punxeguts d’aquella roca desgastada; almenys quedaven arrecerats del vent de l’est.

—Els ha tornat a veure, senyor Frodo? —demanà en Sam, mentre seien, encarcarats i glaçats, mastegant galetes de lembas en aquell fred gris de les primeres hores del matí.

—No —va dir en Frodo—. Ja fa dues nits que no sento ni veig res.

—Jo tampoc —afegí en Sam—. Grrr! Aquells ulls em posaven la pell de gallina! Potser per fi hem aconseguit desempallegar-nos d’aquell tafaner fastigós. Gòl·lum! Com li posi les mans al coll, jo sí que l’hi retorçaré amb un bon gòl·lum.

—Espero que mai no et calgui —va dir en Frodo—. No sé com s’ho ha fet per seguir-nos, però podria ser, tal com dius, que ens hagués tornat a perdre la pista. En aquesta terra seca i erma no podem deixar gaires petjades ni massa olor, encara que sigui per a un nas ensumador com el seu.

—Espero que tingui raó —va dir en Sam—. Tant de bo ens en poguéssim deslliurar definitivament.

—Jo també ho voldria —va acceptar en Frodo—, però no constitueix la meva principal preocupació. M’agradaria que poguéssim sortir d’aquestes serralades! Les odio. Per aquesta banda est em sento totalment despullat, m’hi sento ben empantanegat, sense que hi hagi res entre mi i l’Ombra llunyana, a excepció de totes aquestes planures mortes. Allà hi ha un Ull. Au va! Sigui com sigui, avui hem de baixar.

Però va transcórrer tot aquell dia i, quan la tarda s’anava fonent cap al vespre, encara s’enfilaven per les serralades i no havien trobat la manera de sortir-ne.

De tant en tant, en el silenci d’aquella terra deserta, creien sentir sons molt febles darrere seu, una pedra que queia o el trepig imaginat d’uns peus damunt la roca. Però si es deturaven i romanien callats i escoltaven, no sentien res, només el vent que sospirava per damunt els caires de les pedres…, però fins i tot allò els recordava l’alè que xiulava, sibilant, a través de dents esmolades.

Durant tot aquell dia, mentre s’esforçaven per avançar, la cresta exterior de l’Emyn Muil havia anat girant gradualment cap al nord. Al llarg d’aquest caire s’estenia una plana esbarjosa i costeruda, amb roques oscades i desgastades pel temps, tallada ací i allà per afraus com trinxeres que descendien amb inclinació pronunciada fins a formar talls més profunds a la cara de l’espadat. A fi de trobar un senderot en aquelles afraus, que esdevenien més fondes i més freqüents, en Frodo i en Sam es van veure forçats a tirar cap a l’esquerra, prou lluny de la cresta mateix, i no van advertir que, durant algunes milles, ja havien estat baixant, de manera lenta però constant, serralada avall. El cim de l’espadat descendia cap al nivell de la plana.

Al cap i a la fi van haver d’aturar-se. La muntanya feia un gir més agut cap al nord i era tallada per una afrau més profunda. A l’altra banda tornava a pujar moltes canes d’un sol salt: davant seu es dreçava un penya-segat imponent, de color gris, tallat a plom com si l’haguessin tallat amb un ganivet. No podien avançar més i havien de tombar cap a l’est o cap a l’oest. Però l’oest només podia ocasionar-los més esforços i retard, perquè els tornaria a empènyer cap al cor de les serralades; l’est els duria cap al precipici exterior.

—No tenim altra alternativa que despenjar-nos per aquesta afrau, Sam —va dir en Frodo—. Vejam cap on ens portarà!

—A una caiguda ben lletja, m’hi jugaria qualsevol cosa —va dir en Sam.

El cingle era més llarg i profund de com semblava. Després de baixar-ne un tros trobaren alguns arbres nuosos i escarransits, els primers que veien des de feia dies; la majoria eren bedolls retorçats i, de tant en tant, un avet. Molts eren morts i corcats, rosegats del tot pels vents de l’est. En d’altres èpoques més temperades hi devia haver existit un bon espessorall, en aquella afrau, però ara, després d’unes cinquanta iardes, els arbres s’acabaren, tot i que hi havia escampades algunes soques velles i esberlades gairebé fins al caire de l’espadat. El fons d’aquell congost, que resseguia la vora d’una falla de roca, era accidentat a causa de les pedres caigudes i feia un pendent molt pronunciat. Quan, al capdavall, n’arribaren a l’extrem, en Frodo s’aturà i s’abocà enfora.

—Fixa’t! —va dir—. O hem baixat molt o l’espadat ha anat reduint-se. Aquí és molt més baix de com era i també sembla més fàcil.

En Sam se li agenollà al costat i va treure el nas, de mala gana, per damunt el precipici. Després mirà el gran penya-segat que s’enlairava amunt, a la seva esquerra.

—Més fàcil! —remugà—. Bé, suposo que sempre és més fàcil tirar avall que no pas amunt. Qui no pot volar almenys pot saltar!

—Doncs seria un salt considerable —va dir en Frodo—. D’uns… vejam… —i s’aixecà un moment per mesurar-lo amb la mirada—, d’unes divuit canes, diria jo. No més.

—Amb això n’hi ha prou! —va fer en Sam—. Uf! No hi ha res que odiï tant com haver de mirar des d’una altura! Tot i que m’estimo més mirar que haver de baixar-hi.

—De tota manera —va dir en Frodo—, em penso que per aquí podrem despenjar-nos; i ho haurem d’intentar. Mira…, la roca és molt diferent de com ho era algunes milles més enrere. Hi ha hagut un esllavissament i està partida.

La cara exterior de l’espadat ja no queia tallada a pic, sinó que feia una mica de falda. Semblava una gran fortificació o una escullera, els fonaments de les quals s’haguessin mogut, de manera que totes les seves alineacions eren tortes i desordenades i deixaven grans fissures i llargs caires inclinats que, en alguns indrets, eren gairebé tan amples com esglaons.

—I si hem de provar de baixar-hi, més val que ens hi posem de seguida. S’està fent fosc molt aviat. Sembla com si s’acostés una tempesta.

La taca de fum de les muntanyes de l’est s’havia difuminat entre una negror més intensa que ja s’allargassava vers l’oest amb els seus llargs braços. L’oreig que s’alçava duia el traüt llunyà dels trons. En Frodo ensumà l’aire i mirà, dubitatiu, cap al cel. Es posà el cinturó per la part de fora de la capa i el va estrènyer, després es col·locà la motxilla lleugera a l’esquena i es dirigí cap a la vora del penya-segat.

—Vaig a provar-ho —va dir.

—Molt bé! —va dir en Sam, apesarat—. Però jo passo al davant.

—Tu? —va repetir en Frodo—. Què t’ha fet canviar d’idea?

—No he canviat d’idea. És pur sentit comú: cal posar a sota aquell que té més possibilitats de relliscar. No vull caure-li al damunt i llançar-lo avall. No té cap sentit que d’una sola caiguda ens matem tots dos.

Abans que en Frodo el pogués aturar, s’assegué, va balancejar les cames al buit, féu mitja volta i, amb les puntes dels peus, cercà, a les palpentes, un lloc segur per sostenir-s’hi.

—No, no! Sam, no siguis ruc! —cridà en Frodo—. Si saltes d’aquesta manera, sense ni tan sols mirar cap a on cal baixar, de segur que et trencaràs el cap. Puja! —i agafà en Sam per les aixelles i l’estirà amunt—. Renoi, espera una mica i tingues paciència! —va dir-li. Després s’ajupí de bocaterrosa, traient el cap al buit i examinant la baixada; la llum, però, semblava disminuir amb rapidesa, tot i que el sol encara no s’havia post—. Crec que ho podrem aconseguir —va dir—. Jo puc baixar-hi, sens dubte, i tu també, si no t’atabales i em segueixes amb precaució.

—No sé com pot estar-ne tan segur —va dir en Sam—. Si amb aquesta llum ni sols se’n veu el fons! Què farà si arriba en un lloc on no pugui aferrar-se ni amb els peus ni amb les mans?

—Suposo que tornaria a pujar —va respondre en Frodo.

—Això aviat és dit —objectà en Sam—. Més val que esperem fins al matí, que hi haurà més llum.

—No! Per poc que pugui he de baixar —va dir en Frodo amb una vehemència sorprenent—. Em pesa cada hora i cada minut que passa. Vaig a despenjar-me i intentar-ho. No em segueixis fins que torni o et cridi!

S’aferrà a la rebava de pedra del penya-segat amb els dits i es despenjà lentament; fins que no va tenir els braços pràcticament estirats del tot, els seus peus no van trobar un relleix.

—Un pas avall! —va dir—. I aquesta cornisa s’eixampla cap a la dreta. Aquí m’hi puc aguantar sense agafar-me. Vaig a… —les seves paraules quedaren interrompudes en sec.

La foscor que progressava havia augmentat ara a gran velocitat, arribava corrent des de l’est i ja s’havia empassat tot el cel. Cap a la dreta, sobre els seus caps, se sentí l’espetec sord i esqueixat dels trons. Els llamps s’esquinçaren i caigueren a les serralades. Després bufà una ràfega de vent inhumà i, alhora, barrejada amb el seu so eixordador, arribà un udol estrident i agut. Els hòbbits havien escoltat aquell mateix crit molt lluny, a l’Aiguamoix, quan fugien de Hobbiters, i ja allà, als boscos de La Comarca, els havia glaçat la sang. Però aquí, enmig d’aquella desolació total, el terror fou molt superior: els traspassà amb gèlides ganivetades d’horror i desesperació. En Frodo deixà anar involuntàriament el punt on s’aferrava i es tapà el cap i les orelles amb les mans. Trontollà, relliscà i s’esllavissà avall amb un xiscle de dolor.

En Sam el sentí i amb un gran esforç s’arrossegà fins al precipici.

—Senyor, senyor! —el cridà—. Senyor!

No n’obtingué resposta. S’adonà que tremolava de cap a peus, però respirà a fons i tornà a cridar:

—Senyor! —el vent semblava entaforar-li un altre cop la veu dins la gola, però, un cop hagué passat, retronant cingle amunt i perdent-se enllà de les serralades, les seves orelles distingiren un feble crit de resposta:

—Estic bé, estic bé! Sóc aquí. Però no m’hi veig.

En Frodo cridava amb una veueta dèbil. En realitat no era gaire lluny. Havia relliscat, no caigut, i havia acabat amb una topada contra un relleix més ample, situat algunes iardes més avall. Per sort la paret de roca, en aquell punt, era força inclinada i el vent l’havia premut contra la paret del penya-segat, de manera que no havia caigut. Recobrà una mica el domini de si mateix tot atansant la cara a la roca freda i adonant-se que el cor li bategava amb força. Però, o la foscor era total o havia perdut la vista. Al seu voltant tot era negre. Es preguntà si s’hauria quedat cec. Respirà profundament.

—Torni, torni! —sentí la veu d’en Sam que el cridava des de la negror de més amunt.

—No puc —va respondre—. No m’hi veig gens. No puc trobar on agafar-me. Encara no em puc moure.

—Què puc fer, senyor Frodo? Què puc fer? —cridà en Sam, abocant-se perillosament al precipici. Com era que el seu amo no hi podia veure? Era ben fosc, certament, però no era pas tan negre. Podia entrellucar-hi en Frodo, allà sota; una figura grisa i desemparada que es retallava contra la paret. Però era molt lluny de l’abast de qualsevol mà que pogués ajudar-lo.

Se senti un altre espetec de trons; i aleshores començà a ploure, Amb una cortina encegadora d’aigua i calamarsa que repicava contra el penya-segat, terriblement freda.

—Vaig a baixar fins a vostè —cridà en Sam, tot i que no hauria pogut dir de quin ajut hauria estat aquella acció.

—No, no! Espera! —li digué en Frodo, ara amb veu més forta—. Aviat estaré millor. Ja em sento millor. Espera! No pots fer res sense una corda.

—Corda! —exclamà en Sam, parlant en veu alta amb gran excitació i alleujament—. Vaja, em mereixo que me’n pengin d’una com a advertència als caps de pardal! Sam Gamgí: ets el babau més rebabauot que he conegut, això és el que el Vellot solia dir-me, perquè era una de les seves paraules. Corda!

—Para de xerrar! —li cridà en Frodo, ara ja prou revifat per sentir-se al mateix temps divertit i enutjat—. Deixa en pau el teu Vellot! Estàs intentant dir-te que duus un tros de corda a la butxaca? Si el duus, llança’l!

—Sí, senyor Frodo, a la meva motxilla, i tant! L’he carregada centenars de milles i me n’havia oblidat completament!

—Doncs afanya’t i tira-me’n un cap!

Ràpidament, en Sam va treure’s la motxilla i en regirà els continguts. Al fons de tot hi havia enrotllada, naturalment, aquella corda de seda grisa teixida per la gent de Lórien. Va tirar-ne un cap al seu amo. La foscor semblà dissipar-se dels ulls d’en Frodo o bé és que anava recuperant la vista. Va veure la corda grisa que arribava tot balancejant-se i li semblà que tenia una lleugeríssima resplendor argentada. Ara que tenia un punt en què fixar-se enmig de la foscor, no se sentia tan marejat. Tirant tot el pes endavant, es va lligar amb força l’extrem a la cintura i després aferrà la corda amb les dues mans.

En Sam s’enretirà del cingle i travà els peus contra un tronc a una o dues iardes del precipici. Mig a pols, mig enfilant-se de mala manera, en Frodo arribà a dalt i es deixà caure a terra.

La tronadissa rugia i ressonava al llunyedar i la pluja encara queia amb força. Els hòbbits s’arrossegaren una altra vegada cap a l’afrau, però no hi van trobar gaire aixopluc. S’havien començat a formar rierols d’aigua que aviat esdevingueren un torrent que esquitxava i fumejava entre les pedres i que brollava per damunt el precipici com els canalons d’un teulat enorme.

—Si m’arribo a quedar allà baix m’hauria mig ofegat o se m’hauria endut l’aigua —va dir en Frodo—. Quina sort que duguessis la corda!

—Més sort hauríem tingut si hi hagués pensat abans —afegí en Sam—. Potser se’n recorda de quan van posar-nos les cordes a les barques, al mateix moment de marxar: allà, al país dels elfs. Em va agradar i me’n vaig ficar una a la motxilla. Sembla que ja en faci anys, d’això. «Us poden ser d’ajut en tota mena de tràngols», va dir en Hàldir o un del seu poble. I tenia tota la raó.

—Llàstima que no se m’acudís de dur-ne una altra —va dir en Frodo—, però com que vaig abandonar la Germandat amb tantes presses i confusió… Si en tinguéssim prou, la podríem emprar per despenjar-nos. Que és gaire llarga, la teva corda?

En Sam la mesurà lentament amb els braços:

—Cinc, deu, vint, trenta braces, si fa no fa —va dir.

—Qui ho hauria dit! —exclamà en Frodo.

—Sí! Qui ho havia de dir? —repetí en Sam—. Els elfs són una gent meravellosa. Sembla un xic prima, però és forta; i té un tacte suau com el de la llet a la mà. I fàcil de guardar, a més, i lleugera com una ploma. Una gent encantadora, com hi ha món!

—Trenta braces! —tornà a dir en Frodo, tot rumiant—. Crec que en tindrem prou. Si la tempesta passa abans que sigui negra nit, crec que ho provaré.

—La pluja gairebé ja ha passat —va dir en Sam—, però no faci res d’arriscat amb aquesta penombra, senyor Frodo! A més, si vostè ja s’ha pogut retornar d’aquell xiscle que ha vingut amb el vent, jo encara no. Sonava com un dels Genets Negres, però com si anés per l’aire…, si és que poden volar. Penso que valdria més que ens arraulíssim en aquest cingle fins que passi la nit.

—I jo penso que no vull perdre ni un sol moment que no sigui imprescindible i no tinc cap ganes de romandre en aquest espadat amb la mirada de la Terra Fosca atalaiant per damunt els aiguamolls —va dir en Frodo.

Amb aquests mots s’incorporà i tornà a baixar fins al capdavall de l’afrau. Contemplà el panorama. A l’est el cel tornava a aclarir-se. Les puntes de la tempesta desapareixien, esparracades i molles, i el centre havia passat a estendre les seves grans ales damunt l’Emyn Muil, damunt el qual el pensament tenebrós d’en Sàuron havia estat rumiant una estona. Després virà i va caure sobre la vall de l’Ànduin amb pedregada i llamps i projectà la seva ombra, amb una amenaça de guerra, damunt Minas Tirith. I encara més tard, tot baixant fins a les muntanyes i concentrant els seus grans remolins, rodolà lentament per Góndor i les vores de Ròhan fins que, molt lluny, els genets que cavalcaven per les planures, camí de l’oest, distingiren les seves torres negres que es movien darrere el sol. Aquí, però, sobre els fangars deserts i pudents, el cel tornà a obrir-se amb el blau intens de cap al tard i aparegueren alguns estels pàl·lids, com foradets blancs a l’envelat que protegia la lluna creixent.

—Fa bo de tornar-hi a veure —va dir en Frodo respirant a pler—. Saps què? Per un moment he pensat que havia perdut la vista. A causa dels llamps o d’alguna cosa pitjor. No veia res, no res fins que has llançat la corda grisa. M’ha semblat que tenia una mica de lluentor.

—A l’obscuritat sembla una mica platejada —digué en Sam—. Fins ara no me n’havia adonat, tot i que no ho podria recordar perquè no l’havia treta per res d’ençà que la hi vaig guardar. Però, si està decidit a baixar, senyor Frodo, com la pensa fer servir? Trenta braces són, més o menys unes divuit canes: no és més que l’alçada que ha calculat que té el penya-segat.

En Frodo reflexionà una estona.

—Lliga-la ben fort en aquest tronc, Sam! —va dir—. Em sembla que, aquest cop, et podràs sortir amb la teva i baixar primer. Jo t’aniré despenjant, i no et cal fer res més que emprar peus i mans per apartar-te de la roca. Tot i que, si pots descansar el pes en algun relleix i deixar-me descansar una estoneta, també ajudarà. Quan arribis a baix, jo et seguiré. Ja em torno a sentir prou bé.

—Molt bé —va dir en Sam, feixuc—. Si no hi ha una altra sortida, com més aviat millor! —agafà la corda i la fermà al tronc que era més a prop del precipici, després se’n lligà l’altre cap a la cintura. Ben a desgrat, es girà i es disposà a saltar cap al penya-segat per segona vegada.

Malgrat tot, no resultà tan terrible com havia imaginat, ni de bon tros. La corda semblà donar-li confiança, tot i que va haver de tancar els ulls més d’un cop quan dirigí la mirada cap avall, entre els peus. Hi hagué un moment conflictiu, quan no trobà cap relleix i la paret queia a plom i fins i tot feia una mica de panxa al llarg d’un tros: allí va relliscar i quedà penjat de la corda argentada. Però en Frodo l’anà fent baixar lentament, amb constància, i per fi arribà al fons. El seu principal temor havia estat que la corda no tingués prou llargària i que quedés penjat molt amunt, però encara en quedava una bona rotllana a les mans d’en Frodo quan en Sam arribà a terra i cridà:

—Ja sóc a baix! —la seva veu pujà clarament des del fons, però en Frodo no el podia veure; la seva capa èlfica de color gris s’havia fos amb el crepuscle.

En Frodo trigà bastant més a seguir-lo. Duia la corda lligada a la cintura i aquesta continuava fermada a dalt i l’havia escurçada de manera que el tibés amb una estrebada abans d’arribar a terra; tot amb tot, no volia arriscar-se a caure i no tenia la confiança d’en Sam en aquella cordeta prima i grisa. Tot i així, un parell de vegades es trobà que havia de confiar enterament en la corda: superfícies llises on no hi havia lloc on aferrar-se ni tan sols per als seus dits forts de hòbbit i on les cornises quedaven molt allunyades. A la fi, però, també arribà a baix.

—Fantàstic! —va exclamar—. Ho hem aconseguit! Ens hem escapat de l’Emyn Muil! Em pregunto què més ens pot passar, ara. De fet, és possible que d’aquí a no gaire comencem a sospirar per tornar a tenir sota els peus una mica de roca dura de debò.

Però en Sam no li respongué, estava palplantat contemplant el precipici.

—Rebabauot! —digué—. Dimoni! La meva corda! Ha quedat allà dalt, lligada al tronc, i nosaltres ara som a baix. És la millor escaleta que li podíem deixar ficada a aquell Gòl·lum llefiscós. Només cal que hi posem un cartell indicant quin camí hem agafat! Ja em pensava que semblava una mica massa fàcil.

—Si se t’acut una manera en què haguéssim pogut usar la corda tots dos i, al mateix temps, baixar-la amb nosaltres, aleshores em pots dir a mi rebabauot o qualsevol altra cosa que et digui el teu Vellot —va dir en Frodo—. Si vols, pots pujar a deslligar-la i després tornes a baixar.

En Sam es gratà el cap.

—No, no se m’acut cap manera de fer-ho, dispensi —respongué—. Però no m’agrada gens deixar-la, d’això també n’estic segur —acaronà la punta de la corda i la sacsejà suaument—. Em costa desfer-me d’una cosa que venia del país dels elfs. Que potser va fer la mateixa Galàdriel, a més. Galàdriel… —murmurà, acotant el cap amb tristor. Aixecà la mirada i donà una darrera estrebada a la corda, com aquell que se’n vol acomiadar.

Davant la total sorpresa dels dos hòbbits, la corda es desféu. En Sam va caure d’esquena i les llargues espirals de corda grisa van caure silenciosament damunt seu. En Frodo esclafí a riure.

—Qui l’havia lligada? —va dir—. Sort n’hem tingut que ha aguantat fins ara! Pensar que havia confiat tot el meu pes al teu nus!

En Sam no rigué.

—Potser no sóc gaire bo per escalar, senyor Frodo —va dir amb to ofès—, però alguna cosa en sé, de cordes i de nusos. Em ve de família, si és que vol dir-ho així. Miri, el meu iaio i, després d’ell, el meu oncle Andy, l’oncle que era el germà gran del Vellot, va tenir un tiba-cordes durant molts anys a Corders. I, en aquell tronc, hi he fet una baga tan forta com l’hagués poguda fer qualsevol de La Comarca o de fora de La Comarca.

—Això vol dir que la corda s’ha trencat…, es deu haver tallat amb la vora de la roca, suposo —va dir en Frodo.

—Impossible! —va dir en Sam amb un to encara més molest. S’ajupí i n’examinà les puntes—. No, no s’ha tallat. No hi ha ni un fil!

—Aleshores, ho sento, però devia ser el nus —va dir en Frodo.

En Sam brandà el cap però no va respondre. Es passava la corda entre els dits, cavil·lós.

—Com vulgui, senyor Frodo —va dir finalment—, però crec que la corda ha saltat tota sola… quan jo l’he cridada —i la va enrotllar i la desà amorosament dins la motxilla.

—Que ha saltat és segur —va dir en Frodo—, i això és l’únic que importa. Però ara ens cal pensar què hem de fer. La nit no trigarà a enxampar-nos. Que bonics que són els estels i la lluna!

—Alegren el cor, oi? —va fer en Sam mirant amunt—. Tenen alguna cosa èlfica. I la lluna està creixent. Amb aquest temps ennuvolat, hem passat una o dues nits sense veure-la. Comença a fer bona llum.

—Sí —va dir en Frodo—, però encara li falten uns dies per fer el ple. No crec que ens aventurem pels aiguamolls a la llum de mitja lluna.

Van emprendre el camí de la següent etapa del viatge sota les primeres ombres de la nit. Després d’una estona, en Sam es girà i observà el lloc per on havien baixat. La boca de l’afrau era una osca negra al penya-segat en penombra.

—M’alegra de tenir la corda —va dir—. De moment hem deixat un petit trenca-closques en aquell indret. Que posi a prova els seus horribles peus d’ànec en aquelles roques!

Van triar un camí que s’apartava de la base del precipici, entre un escampall de roques i pedruscall, moll i relliscós després d’aquell xàfec. El terra continuava fent un pendent pronunciat. No havien avançat gaire quan es toparen amb una gran fissura que s’obria als seus peus, sobtadament negra. No era molt ampla, però ho era massa per saltar d’un costat a l’altre en aquella foscor. Els semblà sentir un gloc-gloc d’aigua a les pregoneses de la fissura. A la seva esquerra tombava cap al nord, altre cop cap a les serres, de manera que els barrava el pas en aquella direcció, almenys mentre continués la fosca.

—Crec que valdria més que provéssim d’obrir-nos camí cap al sud, seguint la línia del penya-segat —va dir en Sam—. Potser hi trobarem algun racó o fins i tot alguna cova o qualsevol altra cosa.

—Tens raó —va dir en Frodo—. Estic baldat i em penso que aquesta nit no puc seguir gaire més per entre aquestes pedres…, encara que em sàpiga greu retardar-me. Tant de bo tinguéssim un camí planer al davant: seria capaç de continuar caminant fins que les cames em fessin figa.

El camí no era gaire més fàcil al peu de l’Emyn Muil. I en Sam no hi trobà cap racó o forat on arrecerar-se: només vessants de pedra nua, dominats pel penya-segat, que ara es tornava a enlairar, encara més alt i tallat a mesura que anaven enrere. A la fi, defallits, es limitaren a deixar-se caure a terra, sota la protuberància d’una roca, no gaire lluny de la base de l’espadat. Van seure allí una estona, arrupits tristament l’un contra l’altre, enmig de la nit freda de la pedra, mentre el son se’ls anava apoderant malgrat els seus esforços per tenir-lo a ratlla. Ara la lluna era a la vertical, clara. La seva brillantor blanquinosa il·luminava les cares de les roques i inundava les parets sorrudes i fredes del penya-segat i, convertia totes aquelles tenebres amples i imposants en un gris pàl·lid i fred, clapat d’ombres negres.

—Bé! —va dir en Frodo, posant-se dempeus i embolcallant-se millor amb la capa—. Dorm tu una estona, Sam, i agafa la meva manta. Caminaré amunt i avall una mica i faré de sentinella —tot de sobte s’enravenà i, bo i ajupint-se, aferrà en Sam pel braç—. Què és allò? —mussità—. Mira allà, a l’espadat!

En Sam guaità i inspirà amb força amb les dents serrades.

—Ssss! —va fer—. Que què és? És aquell Gòl·lum! Serps i escurçons! I jo que pensava que el despistaríem amb la nostra escalada! Miri-se’l! Arrapat a la paret com una aranya fastigosa.

Avall per la cara del precipici, que semblava vertical i gairebé llis sota la pàl·lida llum lunar, es movia una figureta negra amb les extremitats molt primes i totalment esteses. Era possible que les seves mans i peus, delicats i enganxadissos, trobessin esquerdes i sortides que un hòbbit no hauria vist ni usat mai, però semblava com si simplement s’arrossegués avall amb potes apegaloses, com alguna mena d’insecte voluminós que estigués de cacera. I davallava cap per avall, com si ensumés el camí. De tant en tant aixecava lentament el cap, fent-lo girar del tot al seu coll llargarut i esprimatxat, i els hòbbits besllumaren dos llumenets pàl·lids, que eren els seus ulls que parpellejaren un instant sota la lluna i després tornaren a mig cloure’s.

—Creu que ens pot veure? —demanà en Sam.

—No ho sé —va dir en Frodo molt baixet—, em sembla que no. Fins i tot per a la mirada amiga és difícil de distingir aquestes capes èlfiques: a pocs passos de distància jo no et podria reconèixer entre les ombres. I he sentit a dir que no li agrada el sol ni la lluna.

—Aleshores, per què baixa justament per aquí? —preguntà en Sam.

—Silenci, Sam! —va fer en Frodo—. Segurament pot ensumar-nos. I em sembla que té l’orella tan fina com els elfs. Crec que ara ha sentit alguna cosa, probablement les nostres veus. Hem cridat molt quan érem allà darrere; i fins fa un minut parlàvem en veu massa alta.

—Bé, jo ja n’estic cansat, d’aquesta cosa —va dir en Sam—. Ja n’ha fet un gra massa i me’n vaig a dir-li’n una de fresca, si puc. De tota manera, suposo que ara ja no podrem desempallegar-nos-en —i, abaixant-se la caputxa grisa damunt la cara, en Sam avançà ben amagat cap al penya-segat.

—Compte! —mormolà en Frodo, atansant-se-li per darrere—. No l’espantis! És molt més perillós de com sembla.

La forma negra que s’arrossegava ja havia baixat tres quartes parts de la paret i es trobava potser a cinquanta peus o menys de la base del precipici. Els hòbbits, ajupits i quiets com una pedra, a l’ombra d’una gran roca, l’esguardaven. Semblava haver arribat en un punt difícil o estar preocupat per alguna cosa. Sentien com esbufegava i, de tant en tant, els arribava una aspra alenada sibilant que semblava una maledicció. Aixecà el cap i els semblà que el sentien escopir. Després tornà a posar-se en moviment. Ara sentien la seva veu grinyolant i xiuxiuejant.

—Ugh, sss! Compte, preciositat meva! Com més pressa menys rapidesa. No hem d’arrissscar el nosstre coll, oi, preciositat? No, Preciositat… gòl·lum! —tornà a enlairar el cap, parpellejà a causa de la lluna i clogué ràpidament els ulls—. Nosaltres l’odiem —xiuxiuejà—. Dolenta, dolenta llum tremolosa que ess… que espia a nosaltres, preciositat…, fa mal als nostres ulls.

Ara ja era més avall i el xiuxiueig sibilant esdevingué més agut i clar.

—On ésss això, on ésss això: la meva Preciositat, la meva Preciositat? Això és nostre, ho és, i nosaltres volem això. Els lladres, els lladres, els porcs dels petits lladres. On són amb la meva Preciositat? Maleïts siguin! Nosaltres els odiem!

—No sembla que sàpiga que som aquí, oi? —mussità en Sam—. I què és la seva Preciositat? Que potser es refereix a…?

—Moixonis! —digué molt fluix en Frodo—. Ara ja és més a prop. Podria fins i tot sentir el nostre xiuxiueig.

I realment en Gòl·lum s’havia tornat a aturar de sobte i el seu cap enorme al final d’aquell coll raquític es tombava a una banda i a una altra com si escoltés. Tenia els ulls pàl·lids, mig desclosos. En Sam es contingué, encara que sentia un formigueig als dits. Els seus ulls, curulls de ràbia i de repugnància, no s’apartaven d’aquella desgraciada criatura que, ara, tornà a reprendre la marxa, sense parar de xiuxiuejar i esbufegar tota sola.

Finalment arribà a una dotzena de peus del terra, exactament damunt seu. Des d’aquell punt hi havia una caiguda a plom, perquè el precipici feia una lleugera panxa i ni el mateix Gòl·lum no era capaç de trobar on aferrar-se. Semblava intentar fer mitja volta, per poder tenir les potes a la part baixa, quan, tot d’una, caigué amb un xiscle agut i estremidor. En caure doblegà les potes i els braços al seu voltant, com una aranya a qui li trenquessin el fil amb què es despenja.

En Sam sortí del seu amagatall com un llamp i travessà l’espai que el separava del peu del precipici amb un parell de salts. Abans que en Gòl·lum es pogués aixecar, ja se li havia tirat a sobre. Però descobrí que en Gòl·lum era més fort d’allò que esperava, fins i tot agafat així, per sorpresa, desprevingut i després d’una caiguda. Abans que en Sam el pogués aferrar, aquelles cames i braços llargaruts l’havien envoltat i li subjectaven els braços, i una tenalla engrapadora, suau però terriblement forta, l’aixafava com si es trobés entre unes cordes que s’estrenyessin lentament; uns dits enganxifosos el palpaven tot buscant-li el coll. Aleshores unes dents esmolades se li clavaren a l’espatlla. L’única cosa que va poder fer fou colpejar de costat amb el seu cap dur i rodó contra la cara d’aquella criatura. En Gòl·lum xiulà i escopí, però no el va deixar anar.

Si hagués estat sol, en Sam les hauria passat magres. Però en Frodo l’anà a ajudar i desembeinà Fibló. Amb la mà esquerra tirà enrere el cap d’en Gòl·lum tot agafant-lo pels cabells llisos i esclarissats, obligant-lo a estirar el coll tan llarg com era i forçant-li aquells ulls pàl·lids i virulents a mirar cap al cel.



—Deixa’l anar, Gòl·lum! —va dir—. Aquesta és Fibló. Ja la coneixes d’abans, de fa temps. Deixa’l anar o aquesta vegada en sentiràs la punxada! Et tallaré el coll.

En Gòl·lum es rendí i afluixà com una corda molla. En Sam s’incorporà, tot tocant-se l’esquena. La seva mirada bullia de ràbia però no es podia venjar: el seu miserable enemic estava humiliat damunt les pedres, ploriquejant.

—No ens feu mal! No deixis que ens facin mal, preciositat! Oi que no ens faran mal, aquests hòbbitsos petitonets? Oi? Nosaltres no els volíem cap mal, però ells salten sobre nosaltres com els gats damunt els pobres ratolins; ho han fet, preciositat. I nosaltres estem tan sols, gòl·lum. Nosaltres serem bons amb ells, molt bonets, si ells són bons amb nosaltres, oi que sí, sssí?

—Bé, què n’hem de fer, d’aquesta cosa? —va dir en Sam—. Jo diria que l’hem de lligar, perquè no pugui venir més a tafanejar darrere nostre.

—Però això ens mataria, ens mataria —gemegà en Gòl·lum—. Ah, hòbbitsos cruels! Lligar-nos en aquestes terres dures i fredes i abandonar-nos, gòl·lum, gòl·lum —i els sanglots li brollaren gorgolant de la gola.

—No —va dir en Frodo—. Si el matem, l’hem de matar immediatament. Però no el podem matar, no tal com estan les coses. Pobre desgraciat! No ens ha fet cap mal.

—Ah, no? —va dir en Sam, tot refregant-se l’espatlla—. Però en duia totes les intencions i encara les duu, en puc mostrar l’evidència. Vol escanyar-nos quan dormim, aquest és el seu pla.

—No em sorprendria —va fer en Frodo—. Però el que ell pretengui fer és una altra qüestió.

Va deturar-se un moment, rumiant. En Gòl·lum seguia quiet, però havia parat de gemegar. En Sam estava damunt seu amb el front arrufat.

Aleshores a en Frodo li semblà sentir, amb força claredat però molt llunyanes, unes veus sortides del passat:


Llàstima que en Bilbo no acabés amb aqueixa criatura fastigosa quan en va tenir l’ocasió!

Llàstima? Precisament la llàstima fou allò que aturà la seva mà. La llàstima i la compassió: no ferir quan no és necessari.

No sento cap mena de compassió per en Gòl·lum. Mereix la mort.

La mereix? Em penso que no ho saps prou. Molts que viuen mereixen la mort. I alguns que moren mereixen continuar vivint. Series tu capaç de donar-los la vida? Aleshores no vulguis córrer massa per judicar qui mereix la mort en nom de la justícia, quan tems per la teva seguretat personal. Perquè ni tan sols els molt savis són capaços de veure la fi de totes les coses.



—D’acord! —va respondre en veu alta, i abaixà l’espasa—. De tota manera em fa por. I, tot i així, com veieu, no penso tocar aquesta criatura. Ara que la veig, a mi també em fa pena.

En Sam es mirà bocabadat el seu amo que semblava parlar amb algú que no era allà. En Gòl·lum alçà el cap.

—Sssí, nosaltres som desgraciats, preciositat —ploriquejà—. Patir i més patir! Els hòbbits no ens mataran, bons hòbbits.

—No, no et matarem —va afegir en Frodo—. Però tampoc no et deixarem anar. Ets ple de maldat i d’engany, Gòl·lum. Hauràs de venir amb nosaltres, això és tot, i mentrestant et tindrem sota vigilància. Però ens hauràs d’ajudar, si pots. A una bona acció cal respondre’n amb una altra.

—Sssí, efectivament —va dir en Gòl·lum, tot asseient-se—. Bons hòbbits! Nosaltres anirem amb ells. Trobarem per a ells camins segurs enmig de l’obscuritat, sí, de debò. I a on van per aquestes terres fredes i rocalloses, sí, nosaltres ens preguntem? —i enlairà la mirada cap a ells; una feble llumeneta d’astúcia i d’impaciència tremolà uns segons als seus ulls pàl·lids i parpellejants.

En Sam se’l mirà molt sorrut i serrà les dents, però semblava adonar-se que hi havia alguna cosa estranya en el capteniment del seu senyor i que es tractava d’una qüestió que no estava disposat a discutir. Tot amb tot, continuava desorientat per la resposta d’en Frodo.

En Frodo fità directament els ulls d’en Gòl·lum, que s’acovardiren i van desviar la mirada.

—O ho saps o prou que ho endevines, Sméagol —va dir, tranquil·lament però amb severitat—. Ens dirigim a Mórdor, naturalment. I em penso que tu en saps el camí.

—Ui! Ssss! —va fer en Gòl·lum, tot tapant-se les orelles amb les mans, com si aquella sinceritat i la pronúncia en veu alta d’aquells noms li fes mal—. Nosaltres ho suposàvem, ho suposàvem —xiuxiuejà—, i no volíem que ells hi anessin, oi que no? No, preciositat, no els bons hòbbits. Cendres, cendres i pols i set, hi ha allí; i forats, forats, forats i orcs, milers d’orcs. Els bons hòbbits no hi han d’anar… ssss… en aquests llocs.

—De manera que hi has estat? —insistí en Frodo—. I ara hi tornes a ser atret, oi que sí?

—Sssí. Sssí. No! —xisclà en Gòl·lum—. Una vegada, va ser per accident, oi que sí, preciositat? Sí, per pur accident. Però nosaltres no hi tornarem, no, no! —llavors, tot d’una, la seva veu i el seu llenguatge canviaren i sanglotà amb el coll i parlà, però sense dirigir-se a ells—: Deixeu-me en pau, gòl·lum! Em feu mal. Ai, les meves mans, gòl·lum! Jo, nosaltres, no volem tornar. No ho puc trobar. Estic cansat. Jo, nosaltres, no ho podem trobar, gòl·lum, gòl·lum, no, enlloc. Estan sempre desperts. Nans, homes i elfs, els terribles amb ulls brillants. No ho puc trobar. Ai! —s’incorporà i estrenyé la mà llargaruda tot formant un puny ossut, sense carn, i brandint-lo cap a l’est—. Nosaltres no hi anirem! —gemegà—. No per vós —i després es deixà caure una altra vegada—. Gòl·lum, gòl·lum —ploriquejà amb la cara contra terra—. No ens mireu! Aneu-vos-en! Aneu a dormir!

—No se n’anirà ni es posarà a dormir perquè tu li ho ordenis, Sméagol —va dir en Frodo—. Però si realment desitges alliberar-te’n, aleshores m’has d’ajudar. I temo que això vol dir que ens has de trobar un camí cap a ell. Però no cal que tu vagis fins al final, no caldrà que traspassis les portes de la seva terra.

En Gòl·lum va tornar a asseure’s i l’observà des de sota les parpelles.

—És allí! —cloquejà—. Sempre és allí. Els orcs us acompanyaran durant tot el camí. Fàcil és trobar orcs a l’est del Riu. No demaneu l’Sméagol. Pobre, pobre Sméagol, se’n va anar fa molt de temps. Ells li agafaren la seva Preciositat i ara està perdut.

—Potser si véns amb nosaltres, el tornarem a trobar —va dir en Frodo.

—No, no, mai! Ell ha perdut la seva Preciositat —va dir en Gòl·lum.

—Aixeca’t! —digué en Frodo.

En Gòl·lum s’incorporà i retrocedí d’esquena fins a la paret del penya-segat.

—Au, va! —continuà en Frodo—. Pots trobar un camí més fàcil, de dia o de nit? Estem cansats; però si tries la nit, ens posarem en camí aquesta mateixa nit.

—Les grans llums fan mal als nostres ulls, fan mal —gemegà en Gòl·lum—. No sota la Cara Blanca, no encara. S’amagarà darrere els turons aviat, sí sí. Descansar una mica abans, bons hòbbits!

—Aleshores, seu —va ordenar en Frodo— i no et moguis.

Els hòbbits van seure al seu costat, un a cada banda, amb l’esquena recolzada a la paret de pedra, descansant les cames. No calia acordar res de paraula: sabien que no podien adormir-se ni un moment. La lluna davallà lentament. Les serralades van projectar les seves ombres i davant seu tot esdevingué fosc. Els estels adquiriren consistència i brillantor dalt al cel. Cap d’ells tres no es mogué. En Gòl·lum seia amb les cames encongides, de manera que tenia els genolls sota la barbeta, amb aquells peus i mans plans desllorigats per terra i els ulls tancats; però semblava neguitós, com si pensés o escoltés.

En Frodo dirigí una llambregada a en Sam. Les seves mirades es trobaren i es van comprendre. Es relaxaren, bo i abandonant el cap enrere i tancant els ulls o fingint que ho feien. Aviat pogué sentir-se el so de la seva respiració compassada. Les mans d’en Gòl·lum tremolaren una mica. De manera gairebé imperceptible, va moure el cap a dreta i esquerra i, primer un ull, després l’altre, s’obriren amb una petita escletxa. Els hòbbits van fer com si no se n’adonessin.

Tot d’una, amb una agilitat i una rapidesa sorprenents, sortint disparat de terra amb un salt com una llagosta o una granota, en Gòl·lum botà endavant a la foscor. Però allò era exactament el que en Frodo i en Sam havien estat esperant. En Sam l’enxampà abans que tingués temps de fer dues passes després del bot. En Frodo, que el seguia, l’aferrà per la cama i el féu caure.

—Potser la teva corda ens torni a ser útil, Sam —va dir en Frodo.

En Sam va treure la corda.

—Es pot saber on anaves per aquestes terres rocalloses i fredes, senyor Gòl·lum? —grunyí—. Nosaltres ens ho preguntem, ens ho preguntem. A l’encontre d’alguns dels teus amics orcs, diria jo. Ets una criatura repugnant i traïdora. Al voltant del coll te l’hauríem de posar, la corda, i amb una baga ben estreta.

En Gòl·lum va romandre quiet i no intentà cap altre estratagema. No va contestar a en Sam, però li dirigí una mirada virulenta i vertiginosa.

—L’únic que ens cal és tenir-lo lligat —va dir en Frodo—. Volem que camini, de manera que no ens serveix de res lligar-li les cames… O els braços, ja que sembla que els fa servir tant o més. Lliga-li’n un cap al turmell i subjecta amb força l’altra punta.

Mentre en Sam feia el nus, en Frodo s’acostà cap a en Gòl·lum. El resultat els sorprengué. En Gòl·lum començà a xisclar, amb un so prim, punyent, horrorós d’escoltar. Es retorçà i intentà d’arribar amb la boca al turmell per mossegar la corda. Però no parava de xisclar.

Finalment en Frodo es va convèncer que realment alguna cosa li feia mal; però no podia ser el nus. L’examinà i va veure que no l’estrenyia massa, més aviat massa poc. En Sam es mostrà més amable que les seves paraules.

—Què tens? —demanà—. Si penses continuar provant d’escapar-te, t’hem de lligar; però no volem fer-te mal.

—Em fa mal, em fa mal —gemegà en Gòl·lum—. Està molt freda, em fereix! Els elfs la van trenar, maleïts sien! Hòbbits cruels i dolents! Això és perquè nosaltres intentem escapar-nos, és clar que ho és, preciositat. Nosaltres endevinàvem: ells eren hòbbits cruels. Ells visiten els elfs, elfs terribles amb ulls brillants. Traieu això de nosaltres! Ens fa mal.

—No, no te la penso treure —va dir en Frodo—, no te la trauré si no —i es va detenir un moment a rumiar—, si no ets capaç de fer una promesa en la qual pugui confiar.

—Nosaltres jurarem fer el que ell vol, sí, sssí —va dir en Gòl·lum, sense deixar de retorçar-se i agafar-se el turmell—. Ens fa mal.

—Ho jures? —va dir en Frodo.

—L’Sméagol —va dir en Gòl·lum de sobte i molt clar, obrint els ulls del tot i esguardant en Frodo amb una llum estranya—, l’Sméagol jurarà sobre la Preciositat.

En Frodo es posà dret i en Sam es tornà a sorprendre dels seus mots i de la severitat de la seva veu.

—Sobre la Preciositat? Com t’hi atreveixes? —va dir—. Pensa-hi!


Un Anell per reunir-los, i en les Tenebres, tenir tots lligats.



»Series capaç de prometre per això, Sméagol? Et tindria enxampat. Però és molt més traïdor d’allò que et penses. Podria capgirar els teus mots. Vés amb compte!

En Gòl·lum s’agemolí.

—Sobre la Preciositat, sobre la Preciositat! —repetí.

—I què prometries? —demanà en Frodo.

—Ser molt, molt bo —va respondre en Gòl·lum. Després s’arrossegà fins als peus d’en Frodo tot humiliant-se-li al davant i mormolant amb veu ronca. Tot el seu cos s’estremí amb un calfred, com si les paraules el fessin tremolar d’espant fins al moll dels ossos—. L’Sméagol jurarà no permetre que mai, mai, Ell el tingui. Mai! L’Sméagol el salvarà. Però ell ha de jurar sobre la Preciositat.

—No! Sobre la Preciositat no! —va dir en Frodo, bo i esguardant-lo amb compassió inflexible—. L’única cosa que vols és veure’l i tocar-lo, si pots, encara que saps que et tornaria boig. No, sobre la Preciositat no. Pots jurar-hi, si vols. Perquè saps on és. Sí, ho saps perfectament, Sméagol. És al teu davant.

Durant uns segons, a en Sam li semblà que el seu amo havia crescut i que en Gòl·lum s’havia empetitit: una ombra alta i severa, un senyor poderós que ocultava la seva resplendor sota un núvol gris i, als seus peus, un gosset gemegaire. I, tanmateix, ambdós eren, en un cert sentit, similars i no diferents: podien ficar-se l’un al pensament de l’altre. En Gòl·lum s’aixecà i començà a tocar en Frodo amb la pota, servilment ajupit davant els seus genolls.

—A terra! A terra! —va dir en Frodo—. Primer ho has de prometre!

—Nosaltres ho prometem, sí, jo ho prometo! —va dir en Gòl·lum—. Serviré el senyor de la Preciositat. Bon senyor, bon Sméagol, gòl·lum, gòl·lum! —de sobte tornà a ploriquejar i a mossegar-se el turmell.

—Treu-li la corda, Sam! —va dir en Frodo.

En Sam l’obeí a contracor. Immediatament en Gòl·lum es dreçà i es posà a fer salts i bots, com un petaner assotat a qui el seu amo acaricia. A partir d’aquest instant, s’hi produí un canvi que durà un cert temps. Va parlar amb menys xiuxiueigs i sibilacions i es dirigí directament als seus companys i no al seu preciós jo. Si se li acostaven a prop o feien algun moviment sobtat, reculava i s’encongia i evitava el contacte amb les seves capes èlfiques; però el seu capteniment era amistós i, realment, la seva ànsia per complaure feia llàstima. Es petava de riure i saltironejava si algú feia alguna broma o, fins i tot, si en Frodo li parlava amb amabilitat, i si en Frodo el renyava es posava a plorar. En Sam gairebé no hi parlava, amb ell. El trobava més sospitós que mai i, si això és possible, el nou Gòl·lum, l’Sméagol, encara li agradava menys que l’antic.

—Apa, Gòl·lum, o com sigui que t’hem d’anomenar —va dir—, som-hi! La lluna ja s’ha post i la nit passa de pressa. Val més que ens posem en camí.

—Sí, sí —féu en Gòl·lum, fent uns saltets pels volts—. En camí! Només hi ha una manera de travessar de la punta nord a la punta sud. Jo la vaig trobar, jo sol. Els orcs no l’usen, els orcs no la saben. Els orcs no travessen els aiguamolls, fan una volta de moltes milles i milles. Molta sort vau venir per aquest camí. Molta sort vau trobar l’Sméagol, sí. Seguiu l’Sméagol!

Va fer unes passes endavant i mirà enrere, interrogatiu, com un gos que els invités a fer un passeig.

—Espera una mica, Gòl·lum! —exclamà en Sam—. No vulguis avançar-te massa! Et trepitjaré els talons i tindré la corda a punt.

—No, no! —va fer en Gòl·lum—. L’Sméagol ha promès.

Es posaren en camí al bell mig de la nit sota aquells estels clars i durs. En Gòl·lum els tornà a dirigir cap al nord una estona, seguint el mateix camí per on havien vingut; després va torçar cap a la dreta tot allunyant-se dels penya-segats verticals de l’Emyn Muil, i tirà avall pels costers pedregosos cap als enormes pantans de sota. Aviat es perderen silenciosament enmig de l’obscuritat. En totes aquelles llegües d’erms, davant les entrades de Mórdor, hi regnava un silenci negre.





Capítol II

A TRAVÉS DELS AIGUAMOLLS


En Gòl·lum es movia amb rapidesa, amb el cap i el coll tirats endavant i emprant sovint no sols els peus sinó també les mans. En Frodo i en Sam hagueren de fer un gran esforç per seguir el seu ritme; però ara ja no semblava tenir cap ganes d’escapar i, si es quedaven endarrerits, feia mitja volta i els esperava. Després d’una estona els havia dut fins al caire d’aquell escorranc estret on havien quedat aturats anteriorment; ara, però, s’havien allunyat molt més de les serralades.

—És aquí! —exclamà—. Hi ha un camí cap endins, sí. Ara nosaltres el segueix…, allà, allà baix de tot —i indicà cap al sud i cap a l’est, vers els aiguamolls. Els arribava al nas la pudor d’aquelles aigües mortes, espesses i fètides fins i tot sota la brisa fresca de la nit.

En Gòl·lum anà amunt i avall pel caire i, a la fi, els va cridar:

—Aquí! Podem baixar per aquí. L’Sméagol baixà per aquí una vegada: vaig anar per aquí, amagant-me dels orcs.

Els guià pel camí i, darrere d’ell, els hòbbits iniciaren la baixada cap a les tenebres. No era gaire difícil, perquè el còrrec allí només tenia uns quinze peus de fondària i una dotzena d’amplària. Pel fons hi corria l’aigua: de fet era el llit d’un dels múltiples rierols que anaven regalimant des de les muntanyes i alimentaven les basses i els pantans pútrids que tenien al davant. En Gòl·lum tombà cap a la dreta, més o menys cap al sud, i xipollejà amb els peus dins aquell rierol amb pedruscall. Semblava molt content de tornar a ser a l’aigua i deixà anar una rialleta, de vegades fins i tot semblava com si rauqués amb una cançoneta:


Terres dures, fredes,

que destrossen mans

i peuets desfan.

Pedrots i rocam

són ossos molt vells

que no tenen tall.

Però en bassa i torrent

tot és fresc i humit:

goig, peu atuït!

Ara sols volem…



—Ha, ha! Què és el que volem ara? —va dir, tot mirant de reüll els hòbbits—. Nosaltres us ho direm —grallà—. Ell ho va endevinar fa molt de temps, en Saquet ho endevinà.

Li aparegué una guspira als ulls i en Sam, que ho advertí enmig de l’obscuritat, va pensar que no tenia res d’agradable.


Viu i no respira,

com un mort és fred.

Beu tota la vida

sense tenir set.

Duu una cuirassa

que no dringa massa.

Mor en terra eixuta,

son magí permuta

tota illa en muntanya

i el broll on es banya

li és un buf de l’aire.

Tan bell i dansaire!

Quin goig da trobar-lo!

Ara sols volem

que un peix enxampem

i ben degustar-lo!



Aquests mots només aconseguiren fer més aclaparador, a la ment d’en Sam, un problema que l’havia estat anguniejant des del moment en què havia comprès que el seu amo es proposava d’adoptar en Gòl·lum com a guia: el problema del menjar. No se li acudí que potser en Frodo també hi hagués pensat, però suposà que en Gòl·lum sí que hi havia rumiat. Naturalment, com s’ho havia fet en Gòl·lum durant tot aquell temps, mentre errava solitari, per nodrir-se? «No se’n deu haver sortit gaire bé», pensà en Sam. «Sembla força afamegat. I no tan llepafils per no provar, si no troba peix de cap mena, el gust de la carn de hòbbit…, n’estic convençut. Això suposant que ens pugui enxampar fent una capcinadeta. Bé, no ens enxamparà pas: almenys no a en Sam Gamgí».

Tiraren endavant, ensopegant, per aquell corregall fosc i sinuós, durant molt de temps, o aquesta és la impressió que en tenien els peus extenuats d’en Frodo i d’en Sam. L’engorjat tombava cap a l’est i, a mesura que progressaven, s’anava eixamplant i esdevenia menys profund. Finalment el cel damunt seu agafà el tint suau dels primers grisos de l’alba. En Gòl·lum no havia fet mostra de cansament, però ara mirà amunt i es deturà.

—El dia s’acosta —mormolà, com si el dia fos alguna cosa que el pogués sentir i se li pogués tirar al damunt—. L’Sméagol es quedarà aquí: jo em quedaré aquí i la Cara Groga no em veurà.

—Veure el sol hauria d’alegrar-nos —va dir en Frodo—, però ens quedarem aquí: de moment estem massa cansats per continuar endavant.

—No sou prudents d’alegrar-vos de la Cara Groga —va dir en Gòl·lum—. Us posa al descobert. Els hòbbits bons i raonables es queden amb l’Sméagol. Orcs i coses lletges pul·lulen arreu. Poden veure-hi de molt lluny. Quedeu-vos i amagueu-vos amb mi!

Tots tres van instal·lar-se per descansar al peu de la paret rocosa del còrrec. Ara no era gaire més elevada que l’alçada d’un home i, a la base, hi tenia uns bancs plans de pedra seca; l’aigua corria per un canaló a l’altra banda. En Frodo i en Sam van seure en una de les lloses, tot arrepapant-hi l’esquena. En Gòl·lum xipollejà i escorcollà el corrent.

—Hem de prendre alguna cosa —va dir en Frodo—. Tens gana, Sméagol? Tenim molt poc a compartir, però et donarem el que puguem.

En escoltar la paraula gana, un llum verdosenc s’encengué a les pupil·les pàl·lides d’en Gòl·lum, que semblaren sortir-li encara més que abans d’aquella cara esprimatxada i malaltissa. Per un instant tornà a caure en les seves antigues maneres de Gòl·lum.

—Nosaltres estem afamegats, sí, afamegats qui-sap-lo, preciositat —va dir—. Què és que ells mengen? Tenen ells bons peixets? —la seva llengua li penjà enfora entre els ullals esgrogueïts i es llepà els llavis sense color.

—No, no tenim peix —va dir en Frodo—. Només tenim això —i mostrà una galeta de lembas— i aigua, si és que l’aigua d’aquí és bona per beure.

—Sssí, sssí, bona aigua —va dir en Gòl·lum—. Beveu-ne, beveu-ne, mentre puguem! Però, què és això que ells tenen, preciositat? Es pot mastegar? Té bon gust?

En Frodo partí un tros d’una galeta i l’hi donà amb l’embolcall de fulla. En Gòl·lum ensumà la fulla i el seu rostre canvià: tot ell s’omplí amb un espasme de fàstic i amb un llampegueig de la seva antiga malícia.

—L’Sméagol ho ensuma! —va dir—. Fulles del país dels elfs, ecs! Puden. Ell va pujar en aquells arbres i no es va poder rentar la pudor de les mans, de les meves mans boniques.

Deixà caure la fulla i agafa una punteta de lembas i va fer-hi una mossegadeta. Escopí i un atac de tos li sacsejà el cos.

—Ecs! No! —mig escopí—. Intenten ennuegar el pobre Sméagol. Pols i cendres, ell no pot menjar això. Ell ha de passar fam. Però a l’Sméagol no li importa. Hòbbits bons! L’Sméagol ho ha promès. Ell passarà fam. Ell no pot menjar el menjar dels hòbbits. Ell passarà fam. Pobrissonet Sméagol!

—Ho sento —va dir en Frodo—, però no et puc ajudar, ho lamento. Crec que, si el provessis, aquest menjar t’aniria bé. Però és possible que ni tan sols no el puguis provar, potser encara no.

Els hòbbits van mastegar les seves lembas en silenci. En Sam pensà que, d’alguna manera, tenien molt més bon gust que no havien tingut durant molt de temps: l’actitud d’en Gòl·lum havia aconseguit que tornés a fixar-se en el gust que tenien. Amb tot, no se sentia còmode. En Gòl·lum seguia amb la mirada cada mos de la mà a la boca, com un gos que espera a les potes de la taula de l’àpat. Només quan van haver acabat i es disposaven a descansar, semblà aparentment convençut que no tenien amagada cap llaminadura que poguessin compartir amb ell. Després se n’anà i s’assegué tot sol, a algunes passes de distància, i ploriquejà una mica.

—Fixi’s! —xiuxiuejà en Sam a en Frodo, en veu no gaire baixa: en realitat no li importava gens que en Gòl·lum el sentís—. Hem de dormir com sigui, però no podem fer-ho tots dos alhora amb aquest malvat mort de gana aquí al costat, tant se me’n fumen les seves promeses. Sméagol o Gòl·lum, no canviarà de costums en un tres i no res, hi posaria la mà al foc. Vostè dormi, senyor Frodo, que jo ja el despertaré quan no pugui aguantar les parpelles obertes. Per torns igual que abans, mentre aquest estigui desfermat.

—Potser tens raó, Sam —va dir en Frodo parlant amb tota franquesa—. Hi ha un canvi en ell, però encara no estic segur de quina mena de canvi és i de si és autèntic o no. Ara bé, seriosament, no crec que n’hàgim de tenir por…, si més no de moment. De tota manera, si vols, pots fer guàrdia. Dóna’m un parell d’horetes, no pas més, i després desperta’m.

En Frodo estava tan rendit que el cap li caigué endavant, damunt el pit, i es quedà adormit sense haver tingut pràcticament temps d’acabar aquestes paraules. En Gòl·lum ja no semblava tenir cap mena de por. S’entortolligà i de seguida s’adormí, despreocupadament. La seva respiració ara era un xiulet suau a través de les dents serrades, però jeia quiet com una pedra. Passada una estoneta, temorenc de caure també ell adormit si seguia escoltant l’alenar dels seus dos companys, en Sam s’aixecà i donà uns copets a en Gòl·lum. Les mans d’aquest es desentortolligaren i tremolaren lleugerament, però no va fer cap altre moviment. En Sam s’ajupí i li va dir peixxx al costat de l’orella, però no n’obtingué cap resposta ni s’alterà per res la respiració d’en Gòl·lum.

En Sam es gratà el cap.

—Deu estar adormit de debò —murmurà—. I si jo fos com ell no em despertaria mai més d’aquest son.

Allunyà les imatges de l’espasa i de la corda que li venien al cap, tornà al costat del seu amo i s’assegué a terra.

Quan es despertà, el cel era apagat, no més lluminós sinó més fosc que quan havien esmorzat. En Sam s’incorporà d’un bot. En gran part a causa de la seva sensació de vigoria i de gana, va comprendre tot d’una que havia dormit durant tot el dia, com a mínim nou hores. En Frodo continuava profundament adormit i ara estava ajagut de costat. A en Gòl·lum, no se’l veia enlloc. Diversos epítets d’acusació contra ell mateix, extrets de l’ampli tresor lingüístic patern del Vellot, ompliren el cap d’en Sam; després també se li acudí que en Frodo havia tingut raó: de moment no els havia calgut protegir-se contra res. Com a mínim tots dos estaven sans i estalvis.

—Pobre desgraciat! —va dir mig penedit—. Em pregunto on pot haver anat.

—No massa lluny, no massa lluny! —va dir una veu familiar damunt seu. Mirà enlaire i va distingir la forma del caparrot i les orelles d’en Gòl·lum retallada contra el cel llostrejant.

—Ep! Què hi fas, aquí? —cridà en Sam, recuperant totes les seves sospites tan bon punt veié aquella forma.

—L’Sméagol té gana —va dir en Gòl·lum—. Torno de seguida.

—Torna ara mateix! —cridà en Sam—. Ei! Vine! —però en Gòl·lum havia desaparegut.

En Frodo es despertà amb els crits d’en Sam, va asseure’s i es refregà els ulls.

—Ei! —va fer—. Passa alguna cosa? Quina hora és?

—No ho sé —va respondre en Sam—. Cap al tard, suposo. I se n’acaba d’anar. Diu que té gana.

—No t’hi escaparris! —va dir en Frodo—. No hi podem fer res. Però tornarà, ja ho veuràs. Encara mantindrà la promesa durant algun temps. I, a més, no abandonarà la seva Preciositat, d’això en pots estar segur.

En Frodo, quan s’assabentà que havien dormit profundament amb en Gòl·lum i, a més, amb un Gòl·lum mort de gana, lliure al seu costat, no va donar-hi gaire importància.

—No cal que pensis en cap dels noms despectius del teu Vellot —va dir—. Estaves exhaust i ens ha sortit bé: ara tots dos hem descansat. I encara tenim al davant un camí dur, el pitjor camí de tots.

—Pel que fa al menjar —va dir en Sam—: Quan de temps creu que trigarem a fer la feina? I, un cop enllestida, què hem de fer aleshores? Aquest pa-de-viatge et manté damunt les cames d’una manera meravellosa, tot i que, per dir-ho d’alguna manera, no acaba de satisfer com cal la panxa. Almenys no la meva, i això sense que vulgui faltar als qui el feren. Però cal menjar-ne una miqueta cada dia i no es multiplica. Calculo que en tenim prou per resistir, posem, cosa d’unes tres setmanes, i això estrenyent-nos bé els cinturons i sense esmolar els queixals. Pensi-hi. Fins ara hi hem tingut la mà una mica foradada.

—No sé pas quan trigarem… a acabar —va dir en Frodo—. Hem perdut el temps miserablement a les serralades. Però, Samseny Gamgí, estimat hòbbit, sí, Sam, el hòbbit que més estimo, amic entre els amics, crec que no ens cal rumiar en allò que s’esdevindrà després d’això. Fer la feina, com tu has dit…, tenim realment esperances que ho aconseguirem? I, si ho aconseguim, qui pot saber el que vindrà després? Si l’Únic va a parar al Foc i nosaltres hi som a prop, Sam, creus que serà possible que tornem a necessitar pa?, et pregunto jo. No ho crec. Si podem tenir cura dels nostres membres per arribar al Mont del Fat, ja hi haurem fet prou. Més del que jo em sento capaç de fer, començo a sospitar.

En Sam assentí en silenci. Agafà la mà del seu amo i s’inclinà. No li besà la mà, però els ulls se li ompliren de llàgrimes. Després va fer mitja volta, es fregà el nas amb la màniga, s’incorporà i va fer algunes passes, provant de xiular i remugant enmig d’aquells esforços.

—On para aquell diantre de criatura?

En realitat en Gòl·lum no trigà gaire a tornar; però arribà tan silenciosament que no el sentiren fins que el tingueren plantat al davant. Duia els dits i la cara bruts de fang negre. Encara mastegava i es llepava els llavis. No li preguntaren ni volgueren pensar què podia mastegar.

«Cucs o escarabats o alguna cosa llefiscosa que ha tret d’algun forat», va pensar en Sam. «Buf! Una criatura repulsiva, el pobre desgraciat!».

En Gòl·lum no els va dir res fins que hagueren begut a cor què vols i s’hagueren rentat al rierol. Després se’ls atansà, tot llepant-se els llavis.

—Millor ara —va dir—. Estem nosaltres descansats? Disposats a continuar? Bons hòbbits, ells dormen bellament. Confien en l’Sméagol, ara? Molt i molt bé.

L’etapa següent de llur viatge va ser molt similar a l’última. A mesura que progressaven, l’engorjat esdevingué més i més som i el pendent del terra més gradual. El sòl era menys rocallós i tenia més terra i, a poc a poc, els costats s’empetitiren per formar només uns marges. I començà a serpentejar i zigzaguejar. La nit arribà a la seva fi, però ara havia núvols que ocultaven la lluna i els estels i s’adonaren del dia que s’acostava només pel desplegament alentit d’una llum prima i grisenca.

En una hora freda arribaren a la fi del rierol. Els marges havien esdevingut muntijols coberts d’herbes. Des de la darrera plataforma de pedra que es desintegrava, el rierol remorejava i queia en un pantà marronós on es perdia. Els canyissos secs xiulaven i s’entrexocaven, encara que a ells no els arribava cap mena de vent.

A banda i banda i al seu davant, ara hi havia tot d’aiguamolls enormes i marjals, que s’estenien cap al sud i cap a l’est en aquella mitja llum apagada. Les boirines s’entortolligaven i fumejaven per damunt d’aquells pantans negres i malsans. La fetor que desprenien omplia aquella atmosfera quieta i asfixiant. Molt lluny, ara gairebé al sud, els límits muntanyencs de Mórdor es dreçaven com una barrera negra de núvols abruptes que flotessin damunt una mar perillosa encoberta de boiram.

Ara els hòbbits estaven totalment a les mans d’en Gòl·lum. En aquella llum boirosa no sabien ni podien endevinar que, de fet, només es trobaven a tocar dels límits septentrionals dels aiguamolls i que l’extensió principal s’obria cap al sud. Si haguessin conegut les terres, haurien pogut, amb algun retard, tirar una mica enrere i, després, bo i girant cap a l’est, esquivar els pantans i anar per terrenys més sòlids cap a la planura despullada de Dàgorlad: el pla de l’antiga batalla davant les portes de Mórdor. Tot i que, seguint aquell recorregut, no haurien pogut mantenir gaires més esperances, perquè en aquell pla pedregós no hi havia amagatalls de cap mena i, a través, hi corrien les carreteres dels orcs i dels soldats de l’Enemic. Allí no haurien pogut passar desapercebuts ni amb les capes de Lórien.

—Quin camí hem de seguir, ara, Sméagol? —preguntà en Frodo—. Hem de creuar aquests pantans de fetors repugnants?

—No cal, no cal de cap manera —va respondre en Gòl·lum—. No si els hòbbits volen arribar a les muntanyes fosques i anar a veure Ell ben de pressa. Una mica enrere i una mica de volta —la seva mà ossuda féu un gest cap al nord i cap a l’est— i podeu anar a parar per carreteres fredes i dures fins a les mateixes portes del Seu país. Molta de la Seva gent estarà allí a l’aguait de convidats, molt contents de dar-los directament a Ell, ah, sí. El seu Ull vigila aquell camí sempre. Va agafar l’Sméagol allí, fa molt de temps —en Gòl·lum s’estremí—. Però l’Sméagol ha fet servir els ulls des d’aleshores, sí, sí: he fet servir ulls i peus i nas des d’aleshores. Conec d’altres camins. Més difícils; no tan ràpids; però millors, si no volem que Ell vegi. Seguiu l’Sméagol! Ell pot dur-vos a través dels pantans, a través de les boires, de boires boniques i espesses. Seguiu l’Sméagol amb molta atenció i potser arribareu molt lluny, força lluny, abans que Ell us enxampi, sí, potser.

Ja era de dia, feia un matí sinistre i sense vent i els fums dels marjals formaven cortines espesses. El sol no travessava el cel encapotat i baix i en Gòl·lum semblava neguitós per tornar a emprendre la marxa tot d’una. De manera que, després d’un breu descans, es tornaren a posar en camí i aviat es perderen en un món silenciós i ombrívol, ocult a la vista de totes les terres que l’envoltaven, tant de les serralades que havien deixat enrere com de les muntanyes que cercaven. Avançaven lentament, en filera: en Gòl·lum, en Sam i en Frodo.

En Frodo semblava ser el més cansat de tots tres i, tot i que progressaven lentament, sovint es quedava enrere. Els hòbbits no trigaren a descobrir que allò que els havia semblat un aiguamoll immens en realitat era una xarxa interminable de bassals i fangars tous i rierols serpentejants que quedaven mig empantanats. Entre tot aquest embull, només una mirada i un peu astuts podien seguir un viarany sinuós. En Gòl·lum, decididament, posseïa aquella astúcia i la necessitava tota. El seu cap, a l’extrem d’un coll tan llarg, no parava de bellugar-se a una banda i a l’altra, mentre no parava d’ensumar i de xerrotejar en veu baixa amb ell mateix. De vegades alçava la mà i els aturava, mentre ell s’acotava un xic, ajupit, comprovant el terra amb els dits o els peus o, simplement, escoltant amb l’orella a terra.

Era monòton i cansadíssim. L’hivern fred i humit encara mantenia el seu influx sobre aquelles terres desemparades. L’única verdor era l’escuma d’algues lívides sobre les superfícies negres i greixoses d’aquelles aigües lúgubres. Herbei mort i canyars podrits s’enlairaven enmig de la boira com ombres esparracades d’estius que feia molt de temps que eren oblidats.

A mesura que el dia avançava, la llum augmentava una mica i les calitxes s’aixecaven i es feien més tènues i més transparents. Molt per damunt de la descomposició i les fetors del món, el sol ja s’acostava al zenit i ara lluïa daurat sobre un país serè amb terres d’escumes enlluernadores, però, a sota, l’únic que hi veien era una mena de fantasma passatger, lleganyós, pàl·lid, sense color ni escalfor. Però fins i tot davant aquell feble record de la seva presència, en Gòl·lum corrugava les celles i s’acovardia. Aturava el viatge i descansaven, arraulits per terra com animalons perseguits, al llindar de grans canyars marronosos. Hi havia un silenci profund, només esgratinyat a la superfície per la tremolor imperceptible de les càpsules buides de llavors i pels brins d’herba trencats que s’agitaven sota els mínims corrents d’aire que ells no podien sentir.

—Ni un sol ocell! —va dir en Sam, afligit.

—No, no ocell —va dir en Gòl·lum—. Bons ocellets! —i es llepà les dents—. Aquí no ocells. Hi ha serpotes, cucots, cosotes als bassiots. Moltes coses, moltes coses dolentes. No ocells —acabà amb tristor. En Sam se’l mirà amb disgust.

Així passà el tercer dia del seu viatge amb en Gòl·lum. Abans que les ombres del vespre s’allarguessin en terres més felices, es tornaren a posar en camí, sempre, sempre endavant, només amb parades molt breus. Aquestes no eren per descansar, sinó per ajudar en Gòl·lum; perquè ara fins i tot ell havia de continuar endavant amb grandíssima precaució i, de vegades, es trobava desorientat durant algun temps. Havien arribat al centre mateix dels Aiguamolls Morts i ja era fosc.

Caminaven lentament, ajupint-se, l’un a tocar de l’altre, seguint amb tota atenció cada moviment que fes en Gòl·lum. Els fanguissars havien esdevingut més molls i passaven a formar pantans enormes i estancats, entre els quals cada cop es feia més difícil trobar les terres fermes on els seus peus poguessin posar-se, tot evitant d’enfonsar-se enmig del llot amb un gloc-gloc. Per sort els viatgers no duien gaire pes, si no cap d’ells potser no hauria trobat la manera de sortir-se’n.

Ara ja era quasi negra nit: el mateix aire semblava fosc i pesant a l’hora de respirar. Quan aparegueren unes llums, en Sam es fregà els ulls: pensà que el cap li feia figa. Primer en va veure una de biaix amb l’ull esquerre, una llenca d’una lluentor pàl·lida que s’esvaní; però poc després n’aparegueren més: algunes com un fumerol tènue i resplendent, d’altres com flames boiroses que ballessin lentament sobre espelmes invisibles, aquí i allà es regiraven com llençols fantasmagòrics desplegats per mans ocultes. Cap dels seus companys, però, no comentà res.

Finalment en Sam no pogué resistir-s’hi més:

—Què és tot això, Gòl·lum? —va dir amb un xiuxiueig—. Totes aquestes llums? Ara en tenim tot al voltant. Ens tenen agafats? Qui són?

En Gòl·lum aixecà la mirada. Al davant tenia una aigua negrosa i ell es movia de quatre grapes per terra, cap a una banda i cap a una altra, insegur del camí.

—Sí, n’estem envoltats —murmurà—. Les llums enganyoses. Torxes de cadàvers, sí, sí. No els féssiu cas! No mireu! No les seguiu! On és l’amo?

En Sam va girar-se i s’adonà que en Frodo havia tornat a endarrerir-se. No el veia. Va fer algunes passes enrere, cap a la foscor, sense gosar allunyar-se massa o fer un crit gaire més fort que un murmuri ronc. De cop i volta ensopegà amb en Frodo, que estava dempeus, absort en els seus pensaments, observant aquelles llums pàl·lides. Les mans li penjaven rígides als costats; l’aigua i el fang en degotaven.

—Anem, senyor Frodo! —va dir en Sam—. No les miri! En Gòl·lum diu que no hem de mirar-les. Seguim-lo i vejam si sortim d’aquest lloc maleït com més de pressa millor… si és que podem!

—D’acord —va dir en Frodo, com si sortís d’un somni—. Ja vinc. Continua.

En Sam tornà a córrer endavant, ensopegà en enganxar-se-li el peu amb alguna arrel vella o una tofa d’herba i vacil·là. Va caure pesadament sobre les mans, que s’enfonsaren en aquell llotim viscós, de manera que la cara li quedà molt a prop de la superfície del pantà negre. Se sentí un xiulet feble, en sortí una olor fastigosa i els llums tremolaren i ballaren i giravoltaren. Per un instant, l’aigua que tenia a sota semblà una mena de finestra, coberta amb un vidre llardós, a través de la qual esguardava… Enretirà les mans de l’aiguamoll i saltà enrere amb un crit.

—A l’aigua hi ha coses mortes, cares mortes! —va dir amb horror—. Cares mortes!

En Gòl·lum esclafí a riure.

—Els Aiguamolls Morts, sí, sí, així és com s’anomenen —rigué—. Quan les espelmes són enceses no hi hauríeu de mirar.

—Qui són? Què són? —preguntà en Sam, estremint-se i girant-se vers en Frodo, que ara era darrere seu.

—No ho sé —va dir en Frodo amb una veu com si somniés—. Però jo també les he vistes. Als bassiots on s’han encès les espelmes. Jeuen a tots els bassals, cares lívides, fondes, fondíssimes sota l’aigua fosca. Les he vistes: cares macabres i malignes i cares nobles i tristes. Molts rostres orgullosos i bells, amb algues als cabells platejats. Però tots repugnants, tots podrits, tots morts… Tenen una llum malvada —aleshores en Frodo es va tapar els ulls amb les mans—. No sé pas qui són, però m’ha semblat veure-hi homes i elfs i, al seu costat, orcs.

—Sí, sí —va dir en Gòl·lum—. Tots morts, tots podrits. Elfs i homes i orcs. Els Aiguamolls Morts. Hi va haver una gran batalla, fa molt de temps, sí, això li van contar quan l’Sméagol era jovenet, quan jo era jove abans que arribés la Preciositat. Va ser una gran batalla. Homes alts amb llargues espases i elfs terribles i orcs amb xiscles de dolor. Van lluitar a la plana durant dies i mesos davant les Portes Negres. Però, d’aleshores ençà, els aiguamolls han crescut, han engolit les tombes, sempre arrossegant-se per terra, sempre.

—Però d’això fa una edat i encara més —va dir en Sam—. No és possible que els morts hi siguin de debò! Es tracta d’alguna feta diabòlica covada a la Terra Fosca?

—Qui ho sap? L’Sméagol no ho sap —va respondre en Gòl·lum—. No els podeu abastar, no els podeu tocar. Nosaltres ho intentàrem una vegada, sí, Preciositat. Jo ho vaig intentar; però no se’ls pot abastar. Només formes per veure, potser, no per tocar. No, Preciositat! Tots morts.

En Sam li dirigí una llambregada tenebrosa i tornà a estremir-se, creient que endevinava per què l’Sméagol havia intentat abastar-los.

—Sigui com sigui, no vull veure’ls —va dir—. Mai més! No podem continuar i allunyar-nos-en?

—Sí, sí —va dir en Gòl·lum—. Però lentament, molt lentament. Amb molt de compte! O els hòbbits se’n van al fons amb els morts i faran petites espelmes. Seguiu l’Sméagol! No mireu els llums!



De quatre grapes es dirigí cap a la dreta, cercant un pas que fes marrada per evitar el pantà. Els altres el seguien de ben a prop, ajupits, sovint emprant les mans igual que ell. «Si continuem així molt de temps acabarem sent tres preciositats de gol·lumets en fila», va pensar en Sam.

Per fi van arribar al capdavall del pantà negrós i el travessaren, perillosament, bo i arrossegant-se o saltant d’una traïdora illa d’herbes en una altra. Sovint s’enfonsaven i ensopegaven o queien de cara en aquelles aigües fètides com un pou mort, fins que quedaven coberts de fang i enllotats gairebé fins al coll i feien una pudor insuportable davant els altres.

Quan al cap i a la fi assoliren de bell nou terra més ferma, ja era ben entrada la nit. En Gòl·lum xiuxiuejà i mormola tot sol, però semblava content: d’una manera misteriosa, per alguna mescla de sentit del tacte i de l’olfacte i d’una esfereïdora memòria per a les formes en l’obscuritat; semblava saber exactament on es tornava a trobar i feia l’efecte que estava segur del camí que calia seguir d’ara endavant

—Ara podem continuar! —va dir—. Bons hòbbits! Hòbbits valents! Molt i molt cansats, naturalment; i nosaltres també. Preciositat meva, tots nosaltres. Però nosaltres hem de dur l’amo lluny de les llums malignes, sí, sí, hem de fer-ho.

Amb aquests mots va tornar a posar-se en camí, gairebé amb un galop, baixant per allò que semblava ser una llarga avinguda entre canyissos alts, i els hòbbits van córrer com van poder darrere seu, tan de pressa com podien. Poca estona després, emperò, en Gòl·lum s’aturà de cop i volta, flairà l’aire amb reticència, xiuxiuejant com si tornés a estar preocupat o descontent.

—Què hi ha? —demanà en Sam, interpretant erròniament els senyals—. Per què cal ensumar? Encara que em tapi el nas, la pudor gairebé em fa caure rodó. Fas una pesta terrible i el senyor també en fa; tot això put d’allò més.

—Sí, sí, i en Sam put! —va respondre en Gòl·lum—. El pobre Sméagol l’ensuma, però el bon Sméagol ho suporta. Ajuda l’amo bo. Però això no importa. L’aire es mou, s’acosta un canvi. L’Sméagol s’ho pregunta; no se sent feliç.

Prosseguí endavant, però semblava cada cop més neguitós i, de tant en tant, s’alzinava tant com podia, dreçant el coll cap a l’est i cap al sud. Durant algun temps els hòbbits no pogueren escoltar ni sentir allò que l’anguniejava. Després, tot d’una, ells tres es deturaren, paralitzats i a l’aguait. A en Frodo i en Sam els semblà que havien sentit, molt lluny, un crit llarg i udolador, agut i tallant i cruel. Se n’esgarrifaren. Al mateix moment, el moviment de l’aire se’ls féu perceptible; i aquest esdevingué molt fred. Mentre afinaven l’oïda, dempeus, sentiren un soroll com el d’un vent que vingués des de lluny. Les llums boiroses oscil·laren, s’enfosquiren i s’apagaren.

En Gòl·lum no es volia moure. Havia romàs tremolós i xerrotejant amb si mateix, fins que una ràfega de vent el tocà, xiulant i udolant per damunt els aiguamolls. La nit es va fer menys fosca, amb prou llum perquè hi veiessin o mig hi veiessin, les llenques informes de boira s’arremolinaven i giravoltaven tot rodolant damunt seu i es perdien més enllà. Miraren amunt i advertiren els núvols que es desfeien i s’esfilagarsaven; i després, un altre cop, al sud, tornà a resplendir la lluna, que s’imposava sobre aquelles despulles aèries.

Per uns segons la seva aparició alegrà els cors dels hòbbits, però en Gòl·lum s’amagà, rondinant malediccions contra la Cara Blanca. Aleshores, en Frodo i en Sam, que contemplaven el cel i respiraven amb plaer aquell aire més fresc, el veieren aparèixer: un nuvolet que venia de les muntanyes maleïdes; una ombra negra desfermada per Mórdor, una forma enorme, alada, abominable. Travessà el cel davant la lluna i, amb un xiscle mortífer, s’allunyà cap a l’est, amb una velocitat diabòlica, que sobrepassava la del vent.

Van caure de bocaterrosa, humiliant-se, sense adonar-se’n, a la terra freda. Però l’ombra de l’horror giravoltà i tornà i ara passà en un vol rasant, exactament per damunt seu, removent amb les seves ales horripilants la fetor del pantà. I després va desaparèixer i tornà cap a Mórdor amb la velocitat de la còlera d’en Sàuron; i darrere seu el vent bufà amb força i deixà els Aiguamolls Morts deserts i inhòspits. Aquell erm despullat, fins allà on hom podia albirar, àdhuc fins a la distant amenaça de les muntanyes, era clapejat per la llum irregular de la lluna.

En Frodo i en Sam s’aixecaren, tot fregant-se els ulls, com criatures que s’han despertat d’un malson i troben que la nit familiar encara regna sobre el món. Però en Gòl·lum va romandre a terra com si hagués rebut un cop descomunal. Aconseguiren alçar-lo amb dificultats i, durant algun temps, es negà a aixecar la cara i continuà ajupit endavant, damunt els colzes, tapant-se la part superior del cap amb aquelles manasses planes.

—Espectres! —gemegà—. Espectres alats! La Preciositat és el seu amo. Ho veuen tot, absolutament tot. Res no se’ls pot ocultar. Maleïda sia la Cara Blanca! I li ho diuen tot a Ell. Ell veu, Ell sap. Ai, gòl·lum, gòl·lum, gòl·lum!

Fins que la lluna no s’hagué ocultat, ben a l’oest de Tol Brandir, es negà a aixecar-se o a fer cap moviment.

A partir d’aquell moment, en Sam va creure que tornava a advertir un canvi en en Gòl·lum. Era més llagoter i volia ser més servicial, però en Sam va sorprendre-li, en algunes ocasions, alguns espurneigs estranys als ulls, dirigits, sobretot, a en Frodo; i, a més, retornà, cada cop més, a la seva antiga manera de parlar. En Sam tenia, encara, una altra preocupació. En Frodo semblava ben baldat, baldat fins als límits de l’exhauriment. No deia res, la veritat és que gairebé no parlava; i no es queixava, però caminava com qui suporta una càrrega feixuga, amb un pes que no para d’augmentar, de manera que s’arrossegava endavant, cada cop amb més gran lentitud, i en Sam sovint havia de suplicar a en Gòl·lum que s’esperés per no deixar el seu amo enrere.

De fet, amb cada passa que feien cap a les portes de Mórdor, en Frodo sentia que l’Anell que li penjava de la cadeneta que duia al coll esdevenia més i més feixuc. Ara el començava a notar com un pes de debò que el decantava cap a terra. Però allò que encara el neguitejava molt més era l’Ull: així era com l’anomenà al començament. Més que no pas la pesantor de l’Anell, allò que el feia ajupir i amagar-se mentre caminava era precisament l’Ull; aquella sensació horrible i creixent d’una voluntat hostil que maldava amb un poder enorme per travessar totes les ombres dels núvols, de la terra i de la carn per veure’t: per tenir-te allà, clavat, sota la seva mirada mortífera, despullat i immòbil. Els vels que encara els separaven havien esdevingut tan absolutament tènues, prims, fràgils i insignificants! En Frodo sabia exactament on es trobava ara l’habitacle i el cor d’aquella voluntat: ho sabia amb la certesa amb què l’home pot conèixer, ulls clucs, la direcció del sol. El tenia al davant, i la seva potència li atuïa el front.

En Gòl·lum experimentava, probablement, una sensació similar. Però els hòbbits no podien endevinar què passava dins el seu cor desgraciat entre la pressió de l’Ull, la cobdícia per l’Anell que tenia tan a prop i la promesa roïna que havia efectuat, mig atemorit pel ferro fred. En Frodo ni hi pensava. I el magí d’en Sam estava preocupat principalment pel seu amo, sense adonar-se a penes del núvol fosc que havia caigut també damunt el seu cor. Ara va col·locar en Frodo davant seu i vigilava amb atenció tots els moviments que feia, per ajudar-lo quan ensopegava i per intentar d’eixorivir-lo amb mots maldestres.

Quan finalment es tornà a fer de dia, els hòbbits es van sorprendre de veure que ja eren ben a prop d’aquelles muntanyes abominables. L’atmosfera ara era més clara i freda i, tot i que encara n’eren lluny, les muralles de Mórdor ja no eren una amenaça vaporosa a l’horitzó de l’esguard, sinó torres negres i sinistres que els espiaven des de l’altra banda d’aquell buit aclaparador. Els aiguamolls s’acabaven i esdevenien torberes mortes i planures extenses de fang sec i esquerdat. El territori que tenien al davant s’elevava amb pendents suaus, erms i implacables, cap al desert que hi havia a les portes d’en Sàuron.

Mentre durà la llum grisa, van amagar-se, com cucs, sota una pedra negra, ben encongits, perquè el terror alat no passés i els descobrís amb els seus ulls cruels. La resta d’aquella etapa va ser una ombra de temor creixent en la qual la memòria no podia trobar res que proporcionés un xic de conhort. Durant dues nits més van afanyar-se per aquella terra devastada i sense camins. L’aire els semblà que es feia més aspre i que s’omplia d’una pudor amarga que els tallava l’alè i els ressecava la boca.

A la fi, al cinquè matí d’ençà que s’havien posat en camí amb en Gòl·lum, es van aturar un cop més. Davant seu, llòbrecs a la grisor de l’alba, els cims de les muntanyes s’esvanien tapats per sostres de núvols i fumeres. Al seus peus s’estenien contraforts colossals i pujolars accidentats que ara es trobaven, els més pròxims, a no gaire més de dotze milles de distància. En Frodo dirigí una mirada al voltant, horroritzat. Els Aiguamolls Morts i els erms d’aquelles terres de ningú havien estat espantosos, però el territori que el dia naixent anava desvelant ara, lentament, davant els seus ulls pampalluguejants, era incomparablement més esfereïdor. Fins i tot al Pantà de les Cares Mortes, hi acudia algun fantasma macabre que brollava d’aquells verdets; aquí, però, ni la primavera ni l’estiu no hi tornarien mai més. Res no hi vivia, ni tan sols les excrescències leproses que es nodreixen dels podrimeners. Les basses obertes havien estat ofegades per cendres i fangs llefiscosos, d’un blanc i un gris malaltissos, com si les muntanyes haguessin vomitat la brutícia de les seves entranyes sobre les terres del voltant. Turonets de roques esclafades i polveritzades, grans monticles de terra calcinada pel foc i amb taques verinoses s’elevaven, com un cementiri obscè, en fileres interminables que s’anaven revelant lentament sota la claror indecisa.

Havien arribat a la desolació que envoltava Mórdor: el monument perdurable al treball tenebrós dels seus esclaus, que seguiria dempeus quan totes les seves ambicions quedessin estroncades; una terra profanada, emmalaltida més enllà de tot guariment…, llevat que la Gran Mar hi entrés i la submergís sota l’oblit.

—Em trobo malament —va dir en Sam.

En Frodo no va parlar.

Durant una estona van romandre allí, com homes a les portes d’un somni ple de malsons, mantenint-se a distància, tot i saber que només arribaran al matí a través de les ombres. La llum es feia més intensa i generalitzada. Els forats oberts i els monticles verinosos esdevenien paorosament clars. El sol s’enlairava, travessant núvols que eren com llargues banderoles de fums, però fins i tot la llum del sol hi era profanada. Els hòbbits no la pogueren saludar amb alegria; semblava feréstega i els mostrava el seu desempar: eren com espectres insignificants i gemegaires que vagabundejaven entre els pilots de cendra del Senyor Fosc.

Massa cansats per continuar endavant, van buscar un lloc on poder descansar. Durant una estona van seure sense dir res sota l’ombra d’un monticle d’escòria, però se n’escapaven uns fums perniciosos que se’ls ficaven al coll i els ennuegaven. En Gòl·lum va ser el primer d’aixecar-se. S’incorporà tot escopint i renegant i, sense dirigir ni una paraula ni una mirada als hòbbits, se n’allunyà de quatre grapes. En Frodo i en Sam van arrossegar-se darrere seu, fins que assoliren un forat ample, gairebé circular, amb un marge alt a la part de ponent. Era fred i mort i, al fons, hi havia una mena de pou mort repulsiu amb una pasta oliosa de molts colors. Van arrecerar-se en aquell forat funest, confiant de poder escapar-se de l’atenció de l’Ull entre les seves ombres.

El dia va transcórrer lentament. Estaven enormement assedegats, però només van beure algunes gotes de les ampolles, que havien omplert per darrera vegada al córrec, que ara, quan el seu pensament anava enrere, els semblava un indret tranquil i bell. Els hòbbits feren torns de vigilància. Al començament, estaven tan baldats que cap d’ells dos no podia dormir, però a mesura que el sol començà a davallar rere els núvols que es movien lentament, en Sam descabdellà una capcinadeta. Li tocava a en Frodo d’estar a l’aguait. Es recolzà d’esquena al pendent del forat, però això no li alleujà aquella sensació de càrrega feixuga que el turmentava. Observà el cel amb totes les llenques de fums i hi veié estranys fantasmes, formes fosques que hi cavalcaven i rostres provinents del passat. Va perdre la noció del temps, vacil·lant entre el son i la vetlla, fins que l’oblit s’emparà d’ell.

En Sam es despertà tot d’una pensant que havia sentit que el seu amo el cridava. Llostrejava. En Frodo no el podia haver cridat perquè s’havia quedat adormit i havia relliscat fins gairebé el fons del forat. En Gòl·lum era al seu costat. Per un instant en Sam pensà que intentava despertar en Frodo, però després s’adonà que no era això el que feia. En Gòl·lum xerrava ell tot sol. L’Sméagol mantenia una discussió amb algun altre pensament que emprava la mateixa veu però que el feia xiuxiuejar i esbufegar. Mentre parlava, als seus ulls hi alternaven una lluentor pàl·lida i una de verdosenca.

—L’Sméagol ho ha promès —deia el primer pensament.

—Sí, sí, la meva preciositat —responia l’altre—, nosaltres ho hem promès: per salvar la nostra Preciositat, no per permetre que Ell la tingui…, això mai. Però va cap a Ell, sí, cada pas més a prop. Què en pensa fer el hòbbit, nosaltres pregunta, sí, nosaltres pregunta.

—No ho sé pas. No hi puc fer res. L’amo la té. L’Sméagol ha promès ajudar l’amo.

—Sí, sí, ajudar l’amo: l’amo de la Preciositat. Però si nosaltres fos l’amo, aleshores ens podríem ajudar a nosaltres mateixos, sí, i continuar mantenint les promeses.

—Però l’Sméagol ha dit que seria molt i molt bo. Bon hòbbit! Va treure la corda cruel de la cama de l’Sméagol. Ell parla amablement amb mi.

—Molt i molt bo, eh, la meva preciositat? Siguem bons, bons com el peix, dolçor meva, però per a nosaltres mateixos. No fer mal al bon hòbbit, naturalment, no, de cap manera.

—Però la Preciositat manté la promesa —objectà la veu de l’Sméagol.

—Aleshores agafa-la —va dir l’altra veu— i guardem-la nosaltres mateixos! Aleshores nosaltres en serem els amos, gòl·lum! I farem que l’altre hòbbit, aquest hòbbit dolent que sempre sospita, s’arrossegui de quatre grapes, sí, gòl·lum!

—Però no el hòbbit bo?

—Oh, no, no si nosaltres no ho volem. De tota manera no deixa de ser un Saquet, preciositat meva, sí, un Saquet. Un Saquet va robar-la. La va trobar i no en va dir res, res en absolut. Nosaltres odia els Saquets.

—No, no aquest Saquet.

—Sí, tots els Saquets. Tota la gent que guarda la Preciositat. Nosaltres l’hem de tenir!

—Però Ell veurà i Ell sabrà. Ell ens la prendrà a nosaltres!

—Ell veu. Ell sap. Ell ens ha sentit fer promeses ximples…, contra les seves ordres, sí. Hem d’agafar-la. Els Espectres busquen. Hem d’agafar-la.

—No per a Ell!

—No, dolçor meva. Mira, preciositat meva: si nosaltres té això, aleshores nosaltres podem escapar, fins i tot d’Ell, eh? Potser nosaltres tornar-se molt fort, més fort que els Espectres. Senyor Sméagol? Gòl·lum el Gran? El Gòl·lum! Menjar peix cada dia, tres cops al dia, peix fresc de la mar. Altíssima Preciositat Gòl·lum! Hem de tenir-lo. Nosaltres vol això, nosaltres vol això, nosaltres vol això!

—Però són dos. Es despertaran massa de pressa i ens mataran —gemegà l’Sméagol amb un darrer esforç—. No ara. Encara no.

—Nosaltres vol això! Però… —i aquí es va produir una llarga pausa, com si un nou pensament s’hagués desvetllat—. No, encara no, oi? Potser no. Ella podria ajudar. Ella podria, sí.

—No, no! No d’aquesta manera! —pidolà l’Sméagol.

—Sí! Nosaltres vol això! Nosaltres vol això!

Cada vegada que el segon pensament parlava, la llarga mà d’en Gòl·lum s’avançava furtivament, reptant cap a en Frodo, i després s’enretirava amb un ensurt quan l’Sméagol tornava a parlar. Finalment ambdues mans, amb els llargs dits flexionats i tremolosos, se li dirigiren al coll.

En Sam havia romàs immòbil, fascinat per aquella disputa, però sense perdre’s ni un sol dels moviments d’en Gòl·lum per sota de les parpelles mig tancades. Per al seu enteniment senzill, el perill principal d’en Gòl·lum era la fam vulgar, les ganes de menjar-se els hòbbits. Ara va comprendre que no era així: en Gòl·lum sentia la crida terrible de l’Anell. El Senyor Fosc era, evidentment, Ell, però en Sam es preguntà qui podia ser Ella. Alguna de les horripilants amistats que aquell pobre desgraciat havia fet durant els seus vagareigs, suposà. Després s’oblidà d’això perquè era evident que les coses ja havien arribat massa lluny i començaven a ser perilloses. Tenia una gran feixuguesa a tots els membres, però s’incorporà amb un gran esforç i va asseure’s. Alguna cosa l’advertí que es mostrés caut i que no revelés que havia sentit la disputa. Va fingir un gran sospir i deixà escapar un badall enorme.

—Quina hora és? —va dir, com si estigués mig adormit.

En Gòl·lum deixà escapar una llarga sibilació entre les dents. S’aixecà un instant, tens i amenaçador, i després va desplomar-se i caigué endavant amb les quatre potes i s’arrossegà amunt pel marge del forat.

—Bons hòbbits! —va dir—. Bon Sam! Caps dormilegues, sí, caps dormilegues! Deixeu el bon Sméagol vigilar! Però ja tenim aquí el vespre. Es fa fosc. És hora de posar-nos en camí.

«Hora tocada!», pensà en Sam. «I també hora de separar-nos». I, tanmateix, travessà pel seu enteniment la idea de si ara en Gòl·lum no era tan perillós en llibertat com si continuava amb ells.

—Maleït sia! Tant de bo s’hagués ofegat! —mormolà. I va deixar-se caure pel pendent avall i despertà el seu senyor.

Per sorprenent que pogués semblar, en Frodo se sentia refet. Havia estat somiant. L’ombra llòbrega havia passat i una visió bella l’havia visitat en aquella terra malaltissa. Al seu record no en quedava res i, nogensmenys, gràcies a allò se sentia més content i amb el cor alleugerit. La càrrega que duia li era menys feixuga. En Gòl·lum el saludà amb una joia canina. Garlava i feia rialletes, feia petar els seus dits llarguíssims i els passejava amunt i avall pels genolls d’en Frodo. Aquest li dirigí un somriure.

—Vine! —va dir-li—. Has estat un guia bo i fidel. Aquesta és l’última etapa. Porta’ns fins a les portes i després ja no et demanaré que vagis més enllà. Porta’ns fins a les portes i seràs lliure d’anar allà on vulguis…, excepte amb els nostres enemics.

—A les portes, eh? —va repetir en Gòl·lum amb un gemec, i semblà sorprès i espantat—. A les portes, diu l’amo! Sí, ell diu això. I el bon Sméagol fa el que ell demana, ah, sí. Però quan siguem més a prop, nosaltres potser veurem, potser veurem. No semblarà gens bonic. Oh, no! Oh, no!

—Vinga, passa endavant! —va fer en Sam—. Vejam si acabem d’una vegada!

Enmig de la foscor que s’estenia, sortiren com van poder del forat i van prosseguir lentament endavant a través d’aquella terra morta. No havien avançat gaire que van tornar a experimentar aquell terror que els havia dominat quan la forma alada havia recorregut els aiguamolls. Es deturaren, refugiant-se en aquell terra de pudors malignes, si bé no van distingir res al tenebrós cel crepuscular; l’amenaça, però, no trigà a passar, molt alta, dirigint-se potser a complir algun veloç encàrrec de Bàrad-dûr. Després d’una estona, en Gòl·lum tornà a aixecar-se i continuà arrossegant-se endavant, renegant i tremolós.

Aproximadament una hora després de la mitjanit, el terror tornà a apoderar-se d’ells per tercera vegada, però ara semblava més remot, com si passés molt amunt sobre els núvols, apressant-se amb una velocitat espaordidora cap a l’oest. En Gòl·lum, malgrat tot, estava absolutament aterrit i convençut que els perseguien, que sabien que s’hi anaven acostant.

—Tres cops! —gemegà—. Tres cops és una amenaça. Senten que som aquí, senten la Preciositat. La Preciositat és el seu amo. No podem continuar avançant per aquest camí. No serviria de res, de res!

Les súpliques i els mots amables ja no serviren de res. Fins que en Frodo no li ho manà, enutjat, i es dugué la mà a l’empunyadura de l’espasa, en Gòl·lum no tornà a aixecar-se. Finalment ho va fer amb un gruny i caminà davant seu com un gos apedregat.

D’aquesta manera, a cops i batzegades, van progressar fins al final interminable de la nit i, fins a l’arribada d’un altre dia de temença, van caminar en silenci, amb el cap cot, sense veure res i sense sentir res, llevat del vent que els xiulava a les orelles.





Capítol III

LA PORTA NEGRA ÉS TANCADA


Abans que arribés l’alba de l’endemà, el seu viatge a Mórdor s’havia acabat. Els aiguamolls i el desert havien quedat enrere. Al davant, enfosquides damunt el cel pàl·lid, les grans muntanyes dreçaven les seves testes amenaçadores.

Cap a l’oest de Mórdor s’estenia la serra lúgubre d’Éphel Dúath, les Muntanyes de l’Ombra i, cap al nord, els pics truncats i les carenes eixorques d’Èred Líthui, grises com cendres. Però, a mesura que aquestes serres s’aproximaven l’una a l’altra, ja que només eren part d’una gran muralla que envoltava les planes endolades de Líthlad i de Gòrgoroth i l’amarga mar continental de Nurnen, al centre, estenien els seus llargs braços cap al nord; i entre aquests braços hi havia un gran congost. Era Cirith Gòrgor, el Congost Embruixat, l’entrada a la terra de l’Enemic. Uns alts penya-segats hi baixaven a banda i banda i, projectant-s’hi des de l’entrada, hi havia dos turons escarpats, pelats i d’ossada negra. Al damunt s’hi trobaven els Ullals de Mórdor, dues torres elevades i fortes. Temps era temps, en plena puixança i poder dels homes de Góndor, aquests les havien construïdes després d’haver enderrocat en Sàuron un cop aquest hagué fugit, per si de cas intentava retornar al seu antic reialme. Però la força de Góndor minvà i els homes s’adormiren i, durant molts anys, les torres van quedar buides. Aleshores en Sàuron retornà. Ara les torres de vigilància, que havien quedat mig enrunades, havien estat reparades, eren plenes d’armes i posseïen una guarnició que mai no parava de vigilar. Tenien els costats de pedra, amb espitlleres negres que atalaiaven el nord, l’est i l’oest i cada una de les quals era plena d’ulls que mai no dormien.

Tancant la boca del congost, d’un penya-segat a l’altre, el Senyor Fosc hi havia construït una muralla de pedra. Aquesta tenia una única porta de ferro i els sentinelles feien sense parar la ronda dels merlets. Sota els turons d’ambdues bandes, la roca havia estat excavada amb centenars de cavernes i nius: una host d’orcs hi estava a l’aguait, disposada a sortir al primer senyal com formigues negres que anessin a la guerra. Ningú no podia passar pels Ullals de Mórdor sense sentir-ne la mossegada, llevat que haguessin estat cridats per en Sàuron o que coneguessin el sant i senya que obria el Mórannon, la porta negra d’aquella terra.

Els dos hòbbits contemplaren les torres i la muralla amb desesperació. Fins i tot des de lluny podien entrellucar, en aquella llum feble, els moviments dels guàrdies negres dalt la muralla i les patrulles que es movien davant la porta. Es trobaven ajaguts i espiaven per damunt la vora d’un forat rocós sota l’ombra allargassada del contrafort més septentrional d’Éphel Dúath. Navegant per aquell aire espès en vol recte, un corb potser hauria recorregut un estadi des del seu amagatall fins al cim negre de la torre més propera. Una fumera feble s’hi arremolinava al damunt, com si un foc cremés a la part baixa del turó.



Arribà el dia i el sol descolorit parpellejà sobre les carenes sense vida d’Èred Líthui. Llavors, de sobte, s’escoltà el toc gutural i estrident de les trompetes: retronaven des de les torres de vigilància i des de molt lluny, des de fortins amagats i destacaments a les muntanyes, arribaren els tocs de resposta i, de més lluny encara, remots però profunds i abominables, ressonaren a la terra buida que hi havia darrere els corns i timbals poderosos de Bàrad-dûr. Un altre dia espantós de temença i de treball havia arribat a Mórdor; i la guàrdia nocturna era convocada a les seves masmorres i sales subterrànies mentre la de dia, amb mirada malvada i diabòlica, desfilava a ocupar les seves posicions. Damunt els merlets es veia el llambreig apagat de l’acer.

—Bé, ja hi som! —va dir en Sam—. Aquí hi ha la Porta i, pel que a mi em sembla, difícil serà que puguem anar més enllà d’on hem arribat. Com hi ha món, si el Vellot veiés on sóc tindria una o dues coses a dir! Sovint deia que jo acabaria perdent bous i esquelles, si no vigilava on em ficava, de debò. Però ara suposo que ja no el tornaré a veure mai més, el meu vell. Li sabrà greu no poder-me dir: «Que no t’ho havia dit, Sam»; ja no hi ha remei. Si pogués tornar a veure-li aquella carona vella, deixaria que m’ho repetís fins que se li acabés l’alè. Tot i que abans hauria de prendre un bany o no em reconeixeria.

»Suposo que no serveix de res preguntar: “I ara quin camí hem de seguir?”. Perquè no podem tirar més endavant…, llevat que vulguem demanar als orcs que ens portin de franc en algun lloc.

—No, no! —va fer en Gòl·lum—. No serveix de res. No podem anar endavant. L’Sméagol ho va dir. Va dir: anirem fins a la porta i aleshores veurem. I nosaltres ja veiem això. Oh, sí, preciositat meva, nosaltres veiem això. L’Sméagol sabia que els hòbbits no poden anar per aquest camí. Oh, sí, l’Sméagol ho sabia.

—Aleshores per quins set sous ens has dut fins aquí? —va demanar en Sam, que no se sentia amb humor per ser just o raonable.

—L’amo va dir això. L’amo diu: porta’ns a la Porta. De manera que el bon Sméagol fa això. L’amo ho va dir, l’amo savi.

—Efectivament —va fer en Frodo. El seu rostre era dur i macilent, però decidit. Anava brut i esparracat i estava rendit per la fatiga, però ja no s’amagava i la seva mirada era clara—. Ho vaig dir perquè pretenc entrar a Mórdor i no conec cap altra manera de fer-ho. Així, doncs, aniré per aquest camí. No demano a ningú que m’hi acompanyi.

—No, no amo! —gemegà en Gòl·lum, tot acariciant-lo amb la pota, amb semblant de gran recança—. No agafeu aquest camí! No serviria! No dugueu la Preciositat a Ell! Ell ens menjarà a tots, si Ell l’obté, menjarà tot el món. Guardeu-la, bon amo, i sigueu amable amb l’Sméagol. No permeteu que Ell l’obtingui. O aneu-vos-en. Aneu a llocs bonics i doneu-la altre cop al petit Sméagol. Sí, sí, amo: la tornareu, oi? L’Sméagol la guardarà ben guardada: ell farà moltes coses bones, especialment per als hòbbits. Hòbbits, torneu a casa. No us dirigiu a la Porta!

—M’ha estat ordenat anar a la terra de Mórdor i, per tant, hi aniré —va dir en Frodo—. Si només existeix un camí, caldrà que el segueixi. Després succeirà allò que hagi de succeir.

En Sam no va dir res. Per a ell n’hi havia prou amb aquella mirada al rostre d’en Frodo. Sabia que tot el que ell pogués dir hauria estat inútil. I, al cap i a la fi, des d’un bon començament, mai no havia tingut cap esperança de debò en tot aquell afer; com que era un hòbbit alegre, emperò, mentre la desesperació havia pogut ésser posposada, no li havia calgut esperança. Ara havien arribat al final més amarg. Però s’havia mantingut al costat del seu senyor durant tot el camí, aquesta era la raó principal per la qual havia vingut, i continuaria al seu costat. El seu senyor no aniria sol a Mórdor. En Sam també aniria, amb ell… i, en qualsevol cas, es desempallegarien d’en Gòl·lum.

En Gòl·lum, però, no tenia cap intenció de permetre que se’n desempalleguessin, no encara. Va agenollar-se als peus d’en Frodo, tot retorçant-se les mans i ploriquejant.

—Per aquest camí no, amo! —suplicà—. Hi ha un altre camí. Ah, sí, n’hi ha un altre. Un altre camí, més fosc, més difícil de trobar, més secret. Però l’Sméagol el coneix. Deixeu que l’Sméagol us el mostri!

—Un altre camí! —va fer en Frodo, dubtós, contemplant amb ulls inquisitius en Gòl·lum, que era als seus peus.

—Sssí! Sssí, un altre! Hi havia un altre camí. L’Sméagol el va trobar. Anem i comprovem si encara existeix!

—Abans no n’havies dit res, d’aquest camí.

—No. L’amo no va preguntar. L’amo no va dir què pensava fer. No diu res al pobre Sméagol. Diu: Sméagol, porta’m a la Porta… i després bon vent! L’Sméagol pot anar-se’n corrent i fer bondat. Però ara diu: tinc intenció d’entrar a Mórdor per aquest camí. De manera que l’Sméagol té molta por. Ell no vol perdre, bon amo. I ell va prometre, l’amo li va fer prometre, que salvaria la Preciositat. Però l’amo va a dur-la a Ell, directament a la Mà Negra, si l’amo va per aquest camí. Per això l’Sméagol els ha de salvar a tots dos i pensa en un altre camí que existí, temps era temps. Amo bo. L’Sméagol molt bo, sempre ajuda.

En Sam arrufà les celles. Si els seus ulls haguessin pogut foradar en Gòl·lum, no s’hi hauria pensat. Tenia el cap ple de cabòries. Totes les aparences eren que en Gòl·lum estava veritablement afligit i neguitós per ajudar en Frodo. Però en Sam, tot recordant la disputa que havia escoltat, trobava difícil de creure que l’Sméagol, que havia passat tant de temps submergit, hagués acabat imposant-se: en qualsevol cas, la seva veu no era la que havia dit l’última paraula al debat. La sospita d’en Sam era que la meitat Sméagol i la meitat Gòl·lum (o allò que ell anomenava, en el seu fur intern, Llagoter i Pudaner) havien fet les paus i s’havien aliat provisionalment: cap d’ells dos no volia que l’Enemic s’apoderés de l’Anell; tots dos volien que en Frodo no fos capturat i que estigués sota la seva vigilància, com més temps millor…, com a mínim mentre el Pudaner continués tenint alguna oportunitat d’aconseguir la seva «Preciositat». En Sam dubtava que realment existís un altre camí per entrar a Mórdor.

«I tenim sort que cap de les dues meitats d’aquest vell trinxeraire no sap el que el senyor hi va a fer», pensà. «Si sabés que el senyor Frodo intenta acabar d’un cop i per sempre amb la seva Preciositat, tindríem enrenou en un tres i no res, m’hi jugaria qualsevol cosa. De tota manera, el vell Pudaner està tan espantat per l’Enemic…, i deu estar, d’alguna manera, sota les seves ordres, o hi ha estat…, que s’estimaria més delatar-nos que no pas que el sorprenguessin mentre ens ajuda; i també s’ho estimaria més, possiblement, que no pas permetre que la seva Preciositat sigui fosa. Almenys això és el que jo en penso. I espero que el senyor hi rumiï amb tots cinc sentits. És prudent com el que més, però el cor de seguida se li estova, aquesta és la veritat. Ni un Gamgí no seria capaç d’endevinar quin és el pròxim pas que pensa fer».

En Frodo no respongué immediatament a en Gòl·lum. Mentre aquests dubtes es descabdellaven lentament però amb agudesa al magí d’en Sam, ell havia romàs palplantat, amb la mirada perduda cap a l’espadat tenebrós de Cirith Gòrgor. El forat on s’havien refugiat era excavat al vessant d’un turonet baix, un xic més amunt d’una llarga vall, en forma de trinxera, que s’estenia entre el turó i els contraforts més distants de les muntanyes. Al bell mig de la vall s’aixecaven els fonaments negres de la torre de guàrdia occidental. Ara, sota la llum matutina, es distingien clarament els camins pàl·lids i polsosos que anaven a parar a la Porta de Mórdor; un serpentejava enrere, cap al nord; un altre es perdia cap a l’est entre el boiram que s’arrapava a les faldes d’Èred Líthui; i un tercer els venia a l’encontre. Després de fer un revolt pronunciat al voltant de la torre, penetrava en un congost estret i passava per sota i no gaire lluny del forat on es trobaven. Cap a l’oest, a la seva dreta, girava, vorejava els estreps de les muntanyes i prosseguia vers el sud, tot perdent-se entre les ombres profundes que cobrien tots els vessants occidentals d’Éphel Dúath; i, més enllà de fins on ell podia albirar, penetrava per la llenca estreta de terra que hi havia entre les muntanyes i el Gran Riu.

Mentre esguardava en Frodo s’adonà que, a la plana, s’advertia una gran commoció i moviment. Semblava com si exèrcits sencers emprenguessin la marxa, tot i que la major part quedava oculta per les bafarades i els fums que sortien dels pantans i de les terres desèrtiques de més enllà. Aquí i allà, però, copsà el llambreig de llances i cascs i, per les terres una mica més altes que la carretera, s’hi veien genets que cavalcaven en grups molt nombrosos. Recordà la visió que havia tingut de lluny, des del cim d’Àmon Hen, no feia pas tants dies, encara que ara li semblava que havien transcorregut anys sencers. Llavors comprengué que l’esperança que per un instant fugisser havia acaronat dins el cor era inútil. Les trompetes no havien tocat a batalla sinó per donar la benvinguda. Aquell no era pas un assalt dels homes de Góndor, alçats com fantasmes venjadors des de les tombes d’un valor mort feia molt de temps, contra el Senyor Fosc. Aquells eren homes d’altres races, provinents de les vastituds de les terres de l’est, que s’aplegaven cridats pel seu Generalíssim; exèrcits que havien acampat davant les seves portes durant la nit i que ara desfilaven endins per multiplicar el seu creixent poder. Com si de sobte s’adonés plenament del perill de la seva posició, sols sota la llum del dia que augmentava, tan a prop d’aquella descomunal amenaça, en Frodo es tapà el cap ràpidament amb la caputxa grisa i baixà a la fondalada. Aleshores es girà envers en Gòl·lum.

—Sméagol —va dir—, confiaré en tu un cop més. Sembla que no tinc altre remei i que el destí fa que hagi de rebre el teu ajut, quan menys m’ho esperava, i que el teu sigui el d’ajudar aquí, tu que tant de temps ens has seguit amb intencions criminals. Fins ara no m’has faltat en res i has complert la teva promesa al peu de la lletra. De debò, dic el que sento —afegí amb una mirada dirigida a en Sam—, perquè hem estat a les teves mans un parell de vegades i no ens has fet cap mal. Ni has intentat prendre’m allò que en altre temps cercaves. Que el tercer cop sigui encara millor! Però t’aviso, Sméagol, estàs en perill.

—Sí, sí, amo! —va dir en Gòl·lum—. En perill terrible! Els ossos de l’Sméagol tremolen de pensar-hi, però ell no surt corrent. Ell ha d’ajudar el bon amo.

—No em refereixo al perill que tots correm —afegí en Frodo—. Em refereixo a un perill exclusivament teu. Has fet una promesa jurant pel que tu anomenes la Preciositat. Recorda-ho! Aquesta t’hi mantindrà lligat; però buscarà una manera de capgirar-la perquè te’n puguis desdir. Ara mateix ja t’està capgirant. T’acabes de revelar a mi ara mateix, amb una ximpleria. «Doneu-la altre cop al petit Sméagol», has dit. No se t’ocorri tornar-ho a dir! No permetis que creixi en tu aquesta idea! No la tornaràs a tenir mai. Però la cobejança de posseir-la pot dur-te cap a un final amarg. Mai no la tornaràs a tenir. Com a últim recurs, Sméagol, jo em posaria la Preciositat; i la Preciositat et va dominar fa molt de temps. Si jo la dugués i et manés, m’obeiries, encara que fos per saltar des de dalt d’un precipici o per llançar-te de cap al foc. I aquestes serien les meves ordres. De manera que vés amb compte, Sméagol!

En Sam esguardà el seu senyor amb aprovació, però també amb sorpresa: hi havia una expressió al seu rostre i un to a la seva veu que no li havia conegut mai. Sempre havia pensat que l’amabilitat del senyor Frodo era tan elevada que implicava una considerable proporció de ceguesa. Naturalment, també sostenia la creença incompatible que el senyor Frodo era la persona més intel·ligent del món (llevat, possiblement, del vell senyor Bilbo i d’en Gàndalf). En Gòl·lum, a la seva manera, i amb moltes més raons que l’excusaven, ja que el seu coneixement era molt més breu, potser havia comès un error semblant i havia confós l’amabilitat amb la ceguesa. En qualsevol cas aquells mots l’avergonyiren i l’aterriren. Va arrossegar-se per terra i fou incapaç de dir cap paraula clara que no fos amo bo.

En Frodo esperà pacientment una estona i després tornà a parlar, però amb menys severitat.

—Apa, Gòl·lum, o Sméagol si ho prefereixes, digues quin és aquest altre camí i demostra’m, si pots, quina esperança hi podem trobar i si és prou bo perquè em desviï del meu camí recte. Tinc pressa.

En Gòl·lum, però, es trobava en una condició llastimosa i l’amenaça d’en Frodo l’havia acovardit. No va ser fàcil treure-li cap descripció clara, entre tots aquells rondinaments, gemecs i interrupcions freqüents per arrossegar-se per terra, i els suplicà a tots dos que fossin amables amb el «pobrissonet Sméagol». Passada una estona, es tranquil·litzà un xic i en Frodo anà deduint de mica en mica que, si un viatger agafava el camí que girava a l’oest d’Éphel Dúath, acabaria arribant en una cruïlla dins una rotllana d’arbres foscos. A la dreta, un camí baixava cap a Osguíliath i els ponts de l’Ànduin, el camí del mig continuava cap al sud.

—Enllà, enllà, enllà —va dir en Gòl·lum—. Nosaltres no vam anar mai per aquell camí, però diuen que corre cent llegües, fins que es pot veure la Gran Aigua que mai no s’està quieta. Hi ha molts peixos, allí, i ocells grans mengen peixos: bons ocells; però nosaltres mai no vam anar-hi, desgraciadament no!, mai no vam tenir-ne l’oportunitat. I més enllà encara hi ha més terres, diuen, però la Cara Groga hi crema molt i gairebé mai no hi ha núvols i els homes hi són ferotges i tenen la cara fosca. Nosaltres no volem veure aquella terra.

—No! —va dir en Frodo—. Però no fugis d’estudi. I què me’n dius, del tercer camí?

—Ah sí, ah sí, hi ha un tercer camí —va dir en Gòl·lum—. Aquest és el camí que tomba cap a l’esquerra. De seguida comença a pujar, amunt, amunt, zigzaguejant i enlairant-se un altre cop cap a les ombres altes. Quan gira al voltant de la roca negra, la veureu, de sobte la veureu damunt vostre i voldreu amagar-vos.

—La veurem, la veurem? Què és allò que veurem?

—L’antiga fortalesa, molt vella, ara molt horrible. Solíem sentir contalles del sud, quan l’Sméagol era petit, fa molt de temps. Oh, sí, solíem contar molts contes al vespre, asseguts a les ribes del Gran Riu, a les salzedes, quan el Riu també era més jove, gòl·lum, gòl·lum —i començà a plorar i a murmurar. Els hòbbits van esperar amb gran paciència.

—Contalles del sud —prosseguí en Gòl·lum—, sobre els homes alts d’ulls brillants i les seves cases com turons de pedra i la corona de plata del seu Rei i el seu Arbre blanc: contalles meravelloses. Van construir torres molt altes i n’aixecaren una que era blanca com l’argent i hi havia una pedra com la lluna i, al seu voltant, grans muralles blanques. Oh, sí, hi havia moltíssims contes sobre la Torre de la Lluna.

—Això devia ser Minas Ithil, que va ser construïda per Ísildur, el fill d’Eléndil —va dir en Frodo—. Ísildur fou qui tallà el dit a l’Enemic.

—Sí. La Mà Negra només en té quatre, però amb això en té prou —va dir en Gòl·lum amb un calfred—. I Ell odiava la ciutat d’Ísildur.

—Hi ha alguna cosa que no odiï? —va fer en Frodo—. Però, què té a veure la Torre de la Lluna amb nosaltres?

—Bé, amo, allí era i allí continua. L’alta torre i les cases blanques i la muralla, però no bonic ara, no bell. Ell ho conquerí fa molt de temps. Ara això és un lloc molt horrible. Els viatgers tremolen quan ho veuen, en fugen d’amagat, n’eviten l’ombra. Però l’amo haurà d’anar per aquest camí. És l’únic altre camí. Perquè allà les muntanyes són més baixes i l’antiga carretera puja amunt, amunt, fins que arriba en un coll fosc al capdamunt i després baixa avall, avall, una altra vegada… fins a Gòrgoroth —la seva veu s’apagà fins a ser només un xiuxiueig i s’estremí.

—I això com ens ajudarà? —preguntà en Sam—. Segur que l’Enemic ho sap tot, de les seves muntanyes, i aquella carretera deu estar tan ben vigilada com aquesta. La torre no deu estar pas buida, oi que no?

—Oh, no, buida no! —mussità en Gòl·lum—. Sembla buida però no ho està pas. De cap de les maneres! Hi viuen coses paoroses. Orcs, sí, sempre orcs; però coses pitjors, coses pitjors viuen allà també. La carretera puja directament per sota l’ombra de les muralles i travessa l’entrada. Pel camí no es mou res que ells no ho sàpiguen. Les coses que hi ha a dins saben: els Vigilants Silenciosos.

—De manera que aquest és el teu consell, oi? —va dir en Sam—, que emprenguem una altra llarga marxa cap al sud, perquè, en arribar-hi, si és que mai hi arribem, ens trobem al mateix cul-de-sac o en un altre de pitjor?

—No, no caldria sinó —va dir en Gòl·lum—. Els hòbbits han de veure, han d’intentar comprendre. Ell no espera un atac per aquell camí. El seu Ull és a tot arreu, però es fixa més en uns llocs que en uns altres. Ell no ho pot veure tot al mateix temps, encara no. Fixeu-vos, Ell ha conquerit tota la terra a l’oest de les Muntanyes Obagues fins al Riu i ara Ell està en possessió dels ponts. Ell creu que ningú no pot arribar a la Torre de la Lluna sense lliurar gran batalla als ponts o amb moltíssimes embarcacions que no podrien amagar i Ell ho sabria.

—Sembla que saps molt, de tot allò que Ell fa o pensa —va dir en Sam—. Que hi has parlat darrerament? O és que t’has fet amb els orcs?

—No, bon hòbbit, no raonable —va dir en Gòl·lum dirigint una llambregada enutjada a en Sam. Després es girà vers en Frodo—: L’Sméagol ha parlat amb els orcs, naturalment, abans de trobar amor, i amb moltes criatures; ha caminat fins molt lluny. I el que ell diu ara molta gent ho diu. És aquí, al nord, on Ell té el més gran perill, i també nosaltres. Ell sortirà un dia de la Porta Negra, un dia aviat. Aquest és l’únic camí per on poden venir grans exèrcits. Però lluny, cap a l’oest, Ell no tem res i allí ja hi ha els Vigilants Silenciosos.

—Precisament! —va dir en Sam, que no pensava callar—. I per això hem de caminar fins allí i trucar-los a la porta i preguntar-los si anem pel bon camí per arribar a Mórdor? O és que són massa silenciosos per contestar? No té sentit. Això ja ho podem fer aquí i així ens estalviem una caminada feixuga.

—No en feu broma —xiuxiuejà en Gòl·lum—. No té res de divertit. Per res del món! No divertit. No té cap sentit intentar entrar a Mórdor. Però si amo diu «hi he d’anar» o «vull anar-hi», llavors ha de provar algun camí. Però no ha d’anar a la ciutat aterridora, no, no, naturalment que no. Aquí és on l’Sméagol ajuda, bon Sméagol, encara que ningú no li diu de què va. L’Sméagol torna a ajudar. Ell el trobà. Ell el coneix.

—Què vas trobar? —preguntà en Frodo.

En Gòl·lum s’ajupi i la seva veu tornà a abaixar-se fins a ser tan sols un murmuri.

—Un corriol que puja fins a les muntanyes i després una escala, una escala estreta. Ah, sí, molt llarga i estreta. I després més escales. I després —i la seva veu esdevingué encara més fluixa— un túnel, un túnel fosc; i al capdavall una petita clivella i un viarany molt més amunt del pas principal. Fou per aquest camí que l’Sméagol fugí de les tenebres. Però d’això fa molts anys. El viarany pot haver desaparegut; però potser no, potser no.

—Tot això em fa mala espina —va dir en Sam—. Quan ho dius sembla com si fos bufar i fer ampolles. Si el viarany encara existeix, també estarà vigilat. Que no estava vigilat, Gòl·lum? —i en dir això copsà, o li semblà que copsava, una lluïssor verdosa a la mirada d’en Gòl·lum. En Gòl·lum balbucejà alguna cosa però no contestà.

—Està vigilada o no? —repetí en Frodo amb duresa—. De debò vas escapar-te de les tenebres, Sméagol? No seria més exacte dir que et van permetre marxar, amb una missió concreta? Això, si més no, era el que l’Àragorn pensava, l’Àragorn que et trobà fa alguns anys als Aiguamolls Morts.

—És mentida! —xiuxiuejà en Gòl·lum, i una llum maligna se li encengué als ulls en escoltar el nom de l’Àragorn—. Va dir mentides sobre mi, sí, en va dir. Vaig escapar-me jo tot sol, pobre de mi. Naturalment, se’m demanà que busqués la Preciositat; i jo l’he buscada i buscada, és clar que sí. Però no per al Senyor Fosc. La Preciositat era nostra, era meva, ja us ho he dit. I jo vaig escapar-me.

En Frodo sentí l’estranya certesa que, en aquest afer, en Gòl·lum, per una vegada, no estava tan allunyat de la realitat com hom podia sospitar; era possible que se les hagués enginyat per trobar un camí per fugir de Mórdor i, com a mínim, creia que havia estat gràcies a la seva astúcia personal. Una de les raons era que en Gòl·lum havia emprat jo i això, en general, semblava ser indici, les rares ocasions en què apareixia, d’algunes restes de la vella veritat i sinceritat que hi surava a la superfície. Amb tot, encara que en Gòl·lum fos de fiar en aquest punt concret, en Frodo no oblidava els estratagemes de l’Enemic. «L’escapatòria» podia haver estat autoritzada o preparada i seguida fil per randa a la Torre Fosca. I, en qualsevol cas, era evident que en Gòl·lum callava moltes coses.

—Repeteixo la pregunta —va dir—: Aquest camí secret no està vigilat?

El nom de l’Àragorn, emperò, havia posat en Gòl·lum de mala jeia. Tenia tot l’aspecte del mentider que es fa sospitós quan, per una vegada, ha confessat la veritat o una part de la veritat. De manera que no va respondre.

—No està vigilada? —insistí en Frodo.

—Sí, sí, potser. No hi ha llocs segurs en aquesta terra —va dir en Gòl·lum, malmirrós—. No hi ha llocs segurs. Però l’amo ha d’intentar-ho o tornar-se’n a casa. No hi ha un altre camí.

No aconseguiren que els digués res més. El nom del lloc perillós i de la collada més alta no els sabia o no els volia dir.

El nom del lloc era Cirith Úngol, un nom que despertava rumors horripilants. Potser l’Àragorn els hauria parlat d’aquell nom i el seu significat; i en Gàndalf els n’hauria advertit dels perills. Però es trobaven sols i l’Àragorn era molt lluny i en Gàndalf es trobava entre les ruïnes d’Ísengard en pugna amb en Sàruman i retardat per la traïció. Tanmateix, mentre dirigia les darreres paraules a en Sàruman i el palantir xocava amb flamarades contra les escales d’Òrthanc, el seu pensament continuava sempre centrat en en Frodo i en Samseny i, a través de totes aquelles milles de distància, la seva ment els buscava amb esperança i compassió.

Potser en Frodo, sense saber-ho, ho advertí, com ja ho havia advertit al cim d’Àmon Hen, tot i que creia que en Gàndalf havia desaparegut, desaparegut per sempre més entre les ombres de Mòria, tan llunyanes. Va seure a terra una llarga estona, callat, amb el cap cot, bo i esforçant-se per recordar tot allò que en Gàndalf li havia dit. Davant aquella disjuntiva, però, no li venia cap consell al cap. La veritat era que el guiatge d’en Gàndalf els havia estat robat massa aviat, massa aviat, quan la Terra Fosca encara era molt llunyana. En Gàndalf no havia dit res sobre com hi entrarien a l’últim moment. Possiblement no ho podia dir. Una vegada s’havia aventurat a la fortalesa de l’Enemic al nord, a Dol Guldur. Però, havia estat mai a Mórdor o a la Muntanya del Foc i a Bàrad-dûr, d’ençà que el Senyor Fosc havia tornat a tenir poder? En Frodo no ho creia. I vet aquí que ell, un mitgerol de no res de La Comarca, un simple hòbbit d’una contrada ben tranquil·la, esperava trobar un camí cap allà on els grans no podien o no gosaven anar. Era un destí funest. Però l’havia acceptat a la saleta de casa seva en aquella llunyana primavera d’un altre any, ara tan distant, que era com un capítol a la història de la joventut del món, quan els Arbres d’Or i d’Argent encara florien. Aquella era una decisió horrible. Quin camí havia de triar? I si ambdós conduïen al terror i a la mort, de què servia l’elecció?

El dia anà avançant. Un silenci profund va caure damunt la petita fondalada grisa on eren, tan a prop dels límits del país del terror: un silenci que es podia tocar, com si fos una cortina espessa que els separés de tot el món que els envoltava. Al damunt hi tenien la volta pàl·lida de cel travessada per fumerols passatgers, però semblava molt alta i llunyana, com entrellucada a través de grans masses d’aire, feixuc de cavil·lacions pesaroses.

Ni una àguila col·locada contra el sol no hauria distingit els hòbbits asseguts allí, sota el pes del fat, silents, immòbils, embolcallats amb llurs minses capes grises. Potser hauria planat un moment per fixar-se en en Gòl·lum, una figura diminuta estenallada a terra: potser allí hi havia l’esquelet afamegat d’algun fill dels homes, amb el vestit esparracat encara enganxat a les despulles, amb braços i cames llargaruts, gairebé blancs i prims com ossos; ni una engruna de carn que pagués la pena picotejar.

En Frodo tenia el cap inclinat damunt els genolls, però en Sam s’estava arrepapat, amb les mans darrere el cap, esguardant el cel buit des de sota la caputxa. Si més no, va estar buit durant una estona considerable. De sobte, però, en Sam cregué veure-hi una silueta fosca, com d’ocell, que giravoltava dins el seu cercle de visió, planava i després tornava a giravoltar per desaparèixer. Fou seguida per dues siluetes més, i després per una quarta. Eren tan petites que costava de veure-les, però d’alguna manera, tenia la certesa que eren enormes, d’ales colossals, i que volaven a una gran altura. Es tapà els ulls i s’ajupí endavant, per ocultar-se. L’alertava el mateix temor que havia experimentat en presència dels Genets Negres, l’horror indefens que havia arribat amb aquell xiscle al vent i l’ombra tapant la lluna, tot i que ara no era ni tan abassegador ni tan irresistible: l’amenaça era més remota. Però, al capdavall, era una amenaça. En Frodo també la sentí. El seu pensament quedà interromput. Es va moure i tremolà, però no aixecà la mirada. En Gòl·lum s’arrupí com una aranya acorralada. Les formes alades van descriure uns cercles i es deixaren caure veloçment, i tornaren amb rapidesa a Mórdor.

En Sam respirà profundament.

—Els Genets tornen a estar lliures, a l’aire —va dir amb un xiuxiueig ronc—. Els he vist. Creu que ens poden veure? Volaven molt alt. I si són els Genets Negres, els mateixos d’abans, això vol dir que durant el dia no hi poden veure gaire, oi?

—No, potser no —va dir en Frodo—. Però els seus corsers podien veure-hi. I aquestes criatures alades que ara cavalquen és possible que tinguin millor vista que qualsevol altra criatura. Són com grans rapinyaires. Busquen alguna cosa: temo que l’Enemic estigui a l’aguait.

La sensació de terror va esvanir-se, però el silenci que els embolcallava quedà trencat. Durant algun temps havien romàs incomunicats amb el món, com en una illa invisible. Ara tornaven a quedar al descobert; el perill havia retornat. En Frodo, però, continuava sense parlar amb en Gòl·lum i sense decidir-se per un camí o un altre. Tenia els ulls closos, com si somiés o mirés endins, cap al cor i cap a la memòria. Per fi es va moure i s’aixecà i semblava a punt de parlar i de decidir-se, però va dir:

—Alerta! Què és això?

Els queia al damunt una nova amenaça. Sentiren càntics i crits rogallosos. Al començament semblaven molt distants, però s’acostaren més: es dirigien cap a ells. A tots se’ls acudí que les Ales Negres els havien descobert i havien enviat soldats armats per capturar-los. La increïble velocitat no semblava inversemblant en aquells terribles servidors d’en Sàuron. S’agemoliren, escoltant amb atenció. Les veus i el dringar de les armes i dels arnesos eren molt a prop. En Frodo i en Sam es prepararen les espasetes a les beines. Era impossible fugir.

En Gòl·lum s’aixecà lentament i s’arrossegà com un insecte fins al llavi de la fondalada. Molt cautelosament, s’enlairà polzada a polzada, fins que pogué guaitar pel damunt entre dues puntes de roca trencades. Hi restà una estona, sense moure’s i sense fer cap soroll. De seguida les veus començaren a allunyar-se un altre cop. A la distància, un corn tocà als baluards del Mórannon. Llavors en Gòl·lum s’enretirà pausadament i es deixà lliscar cap a dins el clot.

—Més homes que es dirigeixen a Mórdor —els comunicà en veu baixa—. Rostres foscos. Nosaltres no hem vist homes com aquests abans, no, l’Sméagol no. Són ferotges. Tenen ulls negres i els cabells negres i llargs, i porten anells daurats a les orelles; sí, munts d’or molt bell. I alguns tenen pintura vermella a les galtes i capes roges, i també són vermelles les banderes i les puntes de les seves llances; i tenen escuts rodons, grocs i negres amb grans punxes. No bons; molt cruels, homes malvats semblen. Quasi tan dolents com els orcs, i molt més grossos. L’Sméagol creu que deuen haver sortit del sud, de més enllà de la fi del Gran Riu: deuen haver pujat per aquesta carretera. Ara han passat cap a la Porta Negra; però en poden arribar més. Cada cop hi ha més gent que va cap a Mórdor. I un dia tota aquesta gent serà dintre.

—Tenien olifants? —preguntà en Sam, tot oblidant la seva por, frisós per saber coses de llocs estranys.

—No, no olifants. Què són olifants? —demanà en Gòl·lum.

En Sam s’aixecà, es posà les mans a l’esquena (com solia fer cada cop que «deia poesia»), i començà:


Sóc gris com el ratolí

i gran com una casa,

tinc el nas com una serp,

tremola el món amb ma passa,

perquè corro petjant l’herba;

esberlo troncs i ramassa.

A la boca hi tinc ullals

i viu al sud ma gentassa,

ventant-se amb ses grans orelles.

Molts anys ja té ma cuirassa,

fins perdre’n gairebé el compte,

i a terra mai la carcassa

no ajupo, ni per morir.

Sóc l’olifant, i de raça,

el més gros dels animals,

vell i gros com maregassa.

Si mai us trobeu amb mi

no oblidareu ma carassa.

Si m’oblideu, no creureu

que és certa tanta massa,

però sóc olifant vell

i no menteix ma bocassa.



—Això —va dir en Sam, quan acabà de recitar— és un verset que diem a La Comarca. Una bajanada, potser, però potser no. Però nosaltres també tenim els nostres contes i notícies que vénen del sud, saps? Als vells temps, els hòbbits solien anar-hi de viatge força sovint. No és que n’hi hagués molts que en tornessin, ni és que la gent es cregués tot el que n’explicaven: notícies de Bree, i no pas segures com les enraonies de La Comarca, com se sol dir. Però he sentit a contar coses de la gent gran allà baix a les Terres del Sol. Moreus, els anomenem als nostres contes i, quan lluiten, cavalquen en olifants, segons diuen. Els posen cases i torres a l’esquena i els olifants es tiren rocs i arbres els uns als altres. Per això quan has parlat d’«homes del sud, tots coberts de roig i or», jo t’he preguntat si duien olifants. Perquè, si n’haguessin dut, hauria fet una llambregada, per arriscat que fos. Però ara suposo que ja no tindré mai l’ocasió de veure’n un. Potser és una bèstia inexistent —sospirà.

—No. No olifants —tornà a dir en Gòl·lum—. L’Sméagol no n’ha sentit a parlar. Ell no vol pas veure’ls. Ell no vol que ells existeixin. L’Sméagol vol allunyar-se d’aquí i amagar-se en algun lloc més segur. L’Sméagol vol que l’amo se’n vagi. Bon amo, no vol venir amb l’Sméagol?

En Frodo s’aixecà. Al bell mig de tots els seus trasbalsos havia rigut quan en Sam havia recitat aquell conegut verset de l’Olifant, i el riure l’havia alliberat dels seus dubtes.

—Tant de bo tinguéssim un miler d’olifants amb en Gàndalf en un olifant blanc al davant —va dir—. Aleshores sí que potser podríem obrir-nos camí en aquesta terra maleïda. Però no en tenim pas: només comptem amb les cames que ja ens fan figa i prou. Molt bé, Sméagol, la tercera oportunitat pot ser la millor. Aniré amb tu.

—Amo bo, amo prudent, amo amable! —exclamà en Gòl·lum, joiós, tot acaronant amb les potes els genolls d’en Frodo—. Amo bo! Aleshores, descanseu ara, bons hòbbits, sota l’ombra de les pedres, ben amagats sota les pedres! Descanseu i mantingueu-vos callats, fins que la Cara Groga marxi del tot. Aleshores podrem caminar ràpidament. Hem de ser ràpids i silenciosos com les ombres!





Capítol IV

SOBRE HERBES I CONILL ESTOFAT


Durant les escasses hores de llum diürna que quedaven, van descansar, bo i seguint l’ombra a mesura que el sol avançava, fins que a la fi l’ombra del llavi occidental de la fondalada s’allargassà i l’obscuritat va omplir tot el clot. Aleshores van menjar una mica i van beure amb moderació. En Gòl·lum no menjà res, però acceptà l’aigua amb molt de gust.

—Ara aviat en tindrem més —va dir, llepant-se els llavis—. Aigua bona baixa per torrents cap al Gran Riu, aigua agradable a les terres cap a on anem. L’Sméagol també trobarà menjar allí, potser. Està molt afamegat, sí, gòl·lum! —i col·locà les manasses damunt la panxa encongida i una luminescència verdosa li guspirejà als ulls.

Quan finalment van emprendre la marxa, el crepuscle ja era intens. S’arrossegaren damunt la vora occidental de la fondalada i s’esvaniren com fantasmes pel terreny accidentat que hi havia als costats de la carretera. Faltaven tres nits per a la lluna plena, però no apareixia darrere les muntanyes fins gairebé mitjanit i les primeres hores nocturnes eren molt fosques. Una llum vermella i solitària cremava dalt de tot, a les torres dels Ullals, però, llevat d’això, no es podia veure ni escoltar cap altre senyal de la vigilància constant al Mórannon.

Durant moltes milles, aquell ull vermell semblà guaitar-los mentre fugien, ensopegant a través d’aquell terreny eixorc i pedregós. No gosaven seguir el camí, però el mantenien a l’esquerra i en seguien el traçat tan bé com podien, sempre a una certa distància. Al capdavall, quan la nit començava a ser vella i ja estaven rendits, perquè només havien fet una pausa molt breu, l’ull s’empetití fins a esdevenir un puntet rogenc i després desaparegué: acabaven de doblar el fosc contrafort nord de les muntanyes més baixes i s’encaminaven cap al sud.

Ara, amb els cors sorprenentment alleugerits, van tornar a descansar, però no gaire estona. Segons en Gòl·lum no anaven prou de pressa. Segons els seus càlculs hi havia quasi trenta llegües des del Mórannon fins a la cruïlla més amunt d’Osguíliath i confiava cobrir aquesta distància en quatre etapes. De manera que no trigaren a tornar a trescar, fins que l’alba començà a espargir-se lentament en aquella enorme solitud grisa. Duien caminades gairebé vuit llegües i els hòbbits no haurien pogut fer una passa més, encara que s’hi haguessin atrevit.

La llum que s’expandia els mostrava ja una terra més erma i devastada. Les muntanyes continuaven dreçant-se, abominables, a la seva esquerra, però veien, a tocar, la carretera del sud, que ara s’apartava de les faldes negres dels turons i tombava cap a l’oest. A l’altre costat hi havia costers coberts amb arbres obacs com núvols foscos, però tot al seu voltant tenien una garriga de turonets, on creixien brucs, ginesteres i sanguinyols i altres arbusts que no coneixien. Aquí i allà distingiren clapes de pins esvelts. Malgrat el cansament, el cor dels hòbbits tornà a revifar-se: l’aire hi era fresc i fragant i els recordà els altiplans del llunyaníssim Quartó Nord. Semblava bo tenir aquell respit, caminar per una terra que només feia alguns anys que era sota el domini del Senyor Fosc i que encara no havia estat completament assolada. No obstant això, no oblidaren el perill que corrien ni la Porta Negra que encara era massa a prop, per més que ara quedés oculta rere aquelles muntanyes sinistres. Cercaren un indret on amagar-se i on poguessin arrecerar-se de mirades pèrfides mentre durava la llum.

El dia va transcórrer amb ansietat. Estaven ben ocults a la garriga i comptaven el pas lent de les hores, que semblava dur molt pocs canvis, ja que encara eren sota les ombres d’Éphel Dúath i el sol estava velat. En Frodo dormí a estonetes, profundament i tranquil·la, bé perquè confiava en en Gòl·lum, bé perquè estava massa cansat per amoïnar-se’n; però en Sam trobà difícil fer alguna cosa més que una capcinadeta, fins i tot quan era evident que en Gòl·lum estava profundament adormit, esbufegant i amb petits espasmes enmig dels seus somnis secrets. Potser més que no pas la desconfiança, allò que el mantenia despert era la gana: començava a enyorar un bon tiberi casolà, «alguna coseta calenta acabada de sortir de l’olla».

Tan bon punt la terra adquirí una grisor sense formes sota el vespre que s’acostava, van reprendre el camí. Poc després en Gòl·lum els dirigí avall cap a la carretera del sud; i després d’això van caminar més ràpids, encara que el perill era més gran. Havien afinat l’oïda per si sentien el so de cavalls o de peus al camí, tant si els venien a l’encontre com si els estalonaven des de darrere; però va transcórrer tota la nit sense que sentissin cap so de vianants o de genets.

La carretera havia estat construïda en temps antiquíssims i durant potser unes dotze milles al sud del Mórannon havia estat reparada de feia poc, però més al sud estava totalment abandonada. Les obres dels homes antics encara eren visibles als trams rectes i anivellats: de tant en tant s’obria pas a través dels vessants de les serres o saltava un torrent gràcies a un arc bonic i ample de construcció ferma; finalment, però, tots els indicis d’obra de pedra desaparegueren, llevat d’alguna columna trencada aquí i allà que treia el cap entre els matolls de les vores o excepte alguna vella llamborda que apareixia entre les herbotes i la molsa. El bruguerar, els arbres i les falgueres s’hi despenjaven pels costats i en tapaven els marges o s’hi escampaven per la superfície. Al capdavall de tot quedava reduïda a un camí de carro rural, molt poc fressat, encara que no feia cap marrada: seguia sempre una direcció segura i els guià per la via ràpida.

Així fou com s’endinsaren a les marques del nord d’aquella terra que els homes anomenaren, en altres temps, Ithílien, un bell país de boscos costeruts i rierols de pendent ràpid. La nit esdevingué agradosa sota els estels i la lluna arrodonida, i als hòbbits els semblà que la fragància de l’aire augmentava a mesura que avançaven; i, si calia judicar per les exclamacions i sibilacions d’en Gòl·lum, aquest també semblà advertir-ho i no li agradava gaire. Amb els primers indicis del dia van deturar-se un cop més. Havien arribat a l’extrem d’una fenedura llarga i fonda, que a la meitat tenia les parets ben llises, gràcies a la qual la carretera tallava una collada rocosa. S’hi enfilaren pel marge esquerre i observaren els voltants.

El dia s’obria al cel i van veure que, ara, les muntanyes eren molt més lluny, enretirades cap a l’est, formant una llarga corba que es perdia a la distància. Al davant, en girar cap a l’oest, hi tenien pendents suaus que es perdien a les tènues calitges de més avall. Tot al voltant hi havia bosquets d’arbres resinosos, avets i cedres i xiprers i altres espècies desconegudes a La Comarca, que formaven àmplies clarianes; i pertot arreu s’hi veia abundor d’herbes i matolls de dolça flaire. El llarg viatge des de Rivendell els havia dut molt més al sud de la seva pròpia terra, però fins ara, en aquesta regió més arrecerada, els hòbbits no hi havien pogut experimentar el canvi de clima. La primavera ja s’aqueferava al seu voltant: les falgueres treien el caparró entre molses i verdets, el làrix ja treia ditets verds, flors petitones s’obrien a l’herbei i refilaven els ocells. Ithílien, el jardí de Góndor, tot i que ara era desolat, encara conservava la bellesa d’una dríada escabellada.

Cap al sud i cap a l’oest mirava vers les valls baixes i càlides de l’Ànduin, protegides a l’est per l’Éphel Dúath, però sense que arribessin a quedar sota l’ombra de la muntanya; l’Emyn Muil el separava del nord i quedava obert als aires del sud i als vents humits que arribaven de la mar llunyana. Hi creixien arbres molt grossos, plantats feia molt de temps, ara descurats en llur avançada edat entre una munió de descendents malgirbats, i hi havia bosquets i espessoralls de tamarius i nogueroles, d’oliveres i llorers; i ginebrons i murtes; i farigola que formava grans mates o que, amb les seves tiges llenyoses i disseminades, cobria amb flonges catifes el pedregam amagat; sàlvia de moltes menes que feia flors blavoses o roges o d’un verd pàl·lid; i marduix i julivert que tot just brostava, i moltes herbes de formes i aromes que desbordaven els coneixements hortícoles d’en Sam. Les comes i els marges de pedra ja eren puntejats de saxífragues i crespinell. Les primaveres i les anemones havien despertat a les mates dels avellaners; i la porrassa i múltiples lliris acotaven llurs caparronets a mig badar a l’herba: herba de tofa verda i flonja vora els bassals, on les torrenteres que baixaven camí de l’Ànduin s’amansien en gorgs fresquívols.

Els viatgers giraren l’esquena a la carretera i tiraren rost avall. A mesura que caminaven, fregant constantment amb matolls i herbes, es van veure embolcallats amb dolces fragàncies. En Gòl·lum tossí i escopí, però els hòbbits respiraren a plens pulmons i, tot d’una, en Sam esclafí a riure, no com a broma sinó per esplaiar el cor. Van seguir un rierol que baixava amb rapidesa davant seu. Ara els va dur fins a un llac petit i clar en una clotada poc fonda: s’havia format entre les ruïnes esmicolades d’un antic safareig de pedra, la vora treballada del qual es trobava pràcticament coberta de molses i esbarzers; lliris d’espases hi formaven fileres al costat i les fulles dels nenúfars hi suraven a la superfície fosca amb un suau bressoleig, però era fresc i profund i sobreeixia constantment i dolçament per damunt una rebava de pedra que hi havia al capdavall.

S’hi rentaren i van beure a cor què vols del doll per on queia l’aigua. Després van buscar un lloc on descansar i un amagatall; perquè aquella terra, per més bella que semblés, ara, tanmateix, era territori de l’Enemic. No s’havien allunyat pas gaire de la carretera i, malgrat tot, en aquell espai tan petit, havien albirat senyals de les antigues guerres i les ferides més recents infligides pels orcs i per d’altres repugnants servidors del Senyor Fosc: un forat sense tapar amb brutícia i deixalles; arbres destralejats absurdament i abandonats a la mort, amb runes perverses o amb el signe malvat de l’Ull gravat amb talls grollers damunt l’escorça.

En Sam, tot trescant sota el sobreeixidor del llac, mentre olorava i tocava les plantes i arbres que desconeixia, oblidadís per uns instants de Mórdor, recordà de sobte el perill que sempre havien de tenir present. Anà a parar en una rotllana calcinada pel foc i, al bell mig, hi trobà una pila d’ossos i de calaveres esberlats i ennegrits. La ràpida creixença de la natura, amb gavarreres i englantines i clemàtides enfiladisses, ja començava a cobrir amb un vel aquell indret de crim i orgia espantosa; però no era pas gaire vell. Va córrer cap als seus companys, però no els en digué res: valia més que els ossos restessin en pau i que en Gòl·lum no els palpés i escampés.

—Busquem un lloc on puguem jeure —va dir—. Jo m’estimo més que sigui més amunt, no més avall.

Un xic més enrere i per damunt el llac van trobar un jaç tou de color castany format per les falgueres de l’any anterior. Al darrere hi havia un espessorall de llorers de fulles fosques que s’enfilaven per una marjada força inclinada coronada de cedres vells. Decidiren de descansar-hi i passar-hi el dia, que ja prometia ser resplendent i calorós. Un dia esplèndid per caminar despreocupadament fent via entre els boscos i els camps d’Ithílien; però, tot i que els orcs defugien la llum del sol, hi havia massa llocs on podien romandre amagats i a l’aguait; i, a més a més, hi havia altres ulls malignes que rondaven: en Sàuron tenia molts servidors. En Gòl·lum, de totes passades, no pensava moure’s sota la Cara Groga. Aquest no trigaria a traspuntar per damunt les carenes fosques de l’Éphel Dúath i aleshores en Gòl·lum s’afebliria i es refugiaria de la llum i de la calor.

Durant la caminada, en Sam havia estat rumiant en el menjar amb delit. Ara que la desesperació de la Porta impenetrable havia quedat enrere, ja no se sentia tan inclinat com el seu senyor a no distreure’s amb cap altre pensament vital que no fos la finalitat de llur missió; i, en qualsevol cas, li semblava més prudent guardar el pa-de-viatge dels elfs per a d’altres circumstàncies més difícils en què poguessin trobar-se. D’ençà que havia calculat que només tenien les provisions justes per a unes tres setmanes, ja havien transcorregut sis dies o més.

«Al pas que anem, si arribem al Foc dins aquest termini ens podem donar per satisfets», pensà. «I és possible que ens quedin ganes de tornar. És possible!».

Ara, a la fi de la llarga marxa nocturna i després d’haver-se banyat i begut, se sentia molt més afamegat que de costum. Allò que realment desitjava era un sopar o un esmorzar vora el foc, a la vella cuina del Passatge del Sac. Se li acudí una idea i es girà vers en Gòl·lum. Aquest tot just acabava d’apartar-se d’ells pel seu compte i se n’anava de quatre grapes pel falguerar.

—Ep, Gòl·lum! —va dir-li en Sam—. Es pot saber on vas? De cacera? Mira, vine, vell tafaner, a tu no t’agrada el nostre menjar i a mi tampoc no m’aniria malament un petit canvi. El teu nou lema és sempre disposat a servir. D’acord; doncs, que podries trobar alguna coseta adequada per a un hòbbit mort de gana?

—Sí, potser sí —va dir en Gòl·lum—. L’Sméagol sempre ajuda, si ells demana…, si ells demanen amablement.

—Justa la fusta! —va fer en Sam—. Jo demano. I si això no és prou amable, jo suplico.

En Gòl·lum va desaparèixer. Feia una estona que havia marxat i en Frodo, després d’unes mossades de lembas, s’ajocà ben tou al falguerar i es posà a dormir. En Sam el contemplà. La llum primerenca del matí tot just començava a filtrar-se cap a les ombres de sota els arbres, però veia el rostre del seu senyor amb molta claredat i les seves mans també, descansant a terra, estirades als costats. De cop i volta recordà en Frodo tombat, adormit, a la casa de N’Élrond, després d’haver rebut aquella ferida mortífera. Aleshores, mentre seia al seu costat, en Sam havia advertit que de tant en tant semblava tenir una luminescència que li resplendia tènuement des de dintre; ara, però, aquella lluminositat era encara més clara i més potent. El seu rostre expressava pau, els senyals del temor i de la preocupació l’havien abandonat; però semblava vell, vell i formós, com si el modelatge dels anys de formació es revelés ara en moltíssimes línies ben delicades que abans havien romàs ocultes, tot i que la identitat de la cara no havia canviat en absolut. I no és que en Sam Gamgí s’ho formulés d’aquesta manera. Brandà el cap, com si trobés innecessàries les paraules, i murmurà:

—L’estimo molt. Ell és així i, de vegades, per alguna raó, aquesta llum arriba a traslluir. Però tant si ho fa com si no, jo l’estimo molt.

En Gòl·lum tornà silenciosament i esguardà per damunt l’espatlla d’en Sam. Contemplà en Frodo, va cloure els ulls i se’n tornà a anar furtivament. En Sam se li acostà una mica després i se’l trobà mastegant alguna cosa i xerrant sol. Al seu costat, a terra, hi havia dos conillets que es començava a mirar amb ulls cobdiciosos.

—L’Sméagol sempre ajuda —va dir—. Ha dut conills, bons conills. Però l’amo se n’ha anat a dormir i potser en Sam vol dormir. No vol conills, ara? L’Sméagol intenta ajudar, però no pot agafar coses totes en un minut.

En Sam, tanmateix, no tenia absolutament cap objecció a fer al conill i així ho confessà. Contra el conill guisat, almenys, no hi tenia res en contra. Tots els hòbbits, naturalment, saben cuinar, ja que en comencen a aprendre l’art abans que les primeres lletres (a les quals molts mai no arriben); però en Sam era un bon cuiner, fins i tot per a la mitjana dels hòbbits, i durant els seus viatges, sempre que n’havia tingut l’oportunitat, s’havia fet càrrec de bona part de la cuina del campament. Amb una mica de sort encara en devia dur una part dels estris a la motxilla: hi tenia guardades una capseta d’esca, dues paelletes que encaixaven l’una dins l’altra, una cullera de fusta que hi anava a dins, una forquilla curta de dues punxes i algun ast; i al fons de tot de la motxilla hi guardava, en una capseta plana de fusta, un tresor que anava minvant: sal. Però li calia foc i algunes altres coses. Rumià una estona, mentre treia el ganivet, el netejava i l’esmolava i començava a adobar els conills. Mentre en Frodo dormia, no el pensava deixar sol ni uns minuts.

—Ei, Gòl·lum —va dir—, tinc una altra feina per a tu. Vés i omple aquestes paelles amb aigua i porta-me-les!

—L’Sméagol anirà a buscar aigua, sí —va dir en Gòl·lum—. Però, per què vol tota aquesta aigua, el hòbbit? Ha begut, s’ha rentat.

—No et preocupis —respongué en Sam—. Si no ho pots endevinar, aviat ho sabràs. I com més aviat em duguis l’aigua, més aviat ho descobriràs. No m’espatllis les paelles o et convertiré en mandonguilles.

Mentre en Gòl·lum era fora, en Sam tornà a mirar-se en Frodo. Continuava dormint pacíficament, però ara en Sam quedà sorprès principalment de la magror del rostre i de les mans.

—Està massa prim i pansit —mormolà—. No és bo per a un hòbbit. Si puc cuinar aquest parell de conills, el despertaré.

Recollí un pilot de falgueres de les més seques i després pujà marge amunt i hi recollí un manyoc de branquillons i llenya partida; la branca caiguda d’un cedre, al capdamunt de tot, li proporcionà una bona provisió. Tallà una mica de molsa al peu mateix del coster, al llindar mateix del falguerar, i va fer un petit clot i hi ficà la llenya. Com que tenia pràctica amb l’esca i la pedra foguera, no trigà a tenir encès un fogueró. No feia fum o en feia molt poc, però produïa una oloreta aromàtica. Quan en Gòl·lum tornà, duent les paelles amb molt de compte i rondinant en veu baixa, acabava d’inclinar-se sobre el foc, tot protegint-lo i afegint-hi llenya més gruixuda.

En Gòl·lum deixà les paelles a terra i, tot d’una, s’adonà del que en Sam preparava. Deixà anar un xiscle sibilant i semblà tan espantat com enutjat.

—Ecs! Ssss, no! —exclamà—. No! Hòbbits babaus, ximplets, sí, ximplets! Ells no han de fer això!

—No han de fer què? —va dir en Sam, sorprès.

—No fer dolentes llengües roges —xiuxiuejà en Gòl·lum—. Foc, foc! És perillós, sí, ho és. Això crema, això mata. I durà enemics, sé que els durà.

—No ho crec pas —va respondre en Sam—, no hi veig el perquè, si no s’hi posa res d’humit no hi ha fumera. I, si els porta, que els porti. De tota manera penso córrer-ne el risc. Vaig a estofar aquests conills.

—Estofar conills! —gemegà en Gòl·lum desesperat—. Fer malbé la fantàstica carn que l’Sméagol us ha guardat, pobrissonet Sméagol afamegat! Per què? Per què, hòbbit ruc? Són joves, són tendres, són bons. Mengeu-los, mengeu-los! —i tocà amb les urpes el conill que tenia més a prop, ja espellussat i preparat al costat del foc.

—Alto les seques! —va fer en Sam—. Cadascú a la seva manera. El nostre pa t’ennuega i el conill cru a mi se m’entravessa. Si tu em dónes un conill, el conill és meu, oi?, perquè el cuini, si el vull cuinar. I és clar que vull. No cal que em miris així. Vés i caça’n un altre i te’l menges com vulguis…, però ben solet i sense que jo et vegi. Aleshores no veuràs el foc i jo no et veuré a tu i tots dos tan feliços. Ja veig que el foc no fumeja, si això et tranquil·litza.

En Gòl·lum s’allunyà tot rondinant i va endinsar-se pel falguerar. En Sam s’aqueferà amb les paelles. «El que un hòbbit ha de tenir amb el conill», va dir-se, «són algunes herbes i arrels, sobretot patatones…, per no mencionar el pa. D’herbes en podem trobar, pel que sembla».

—Gòl·lum! —va cridar amb suavitat—. A la tercera va de veres. Vull algunes herbes —el cap d’en Gòl·lum aparegué entre les falgueres però la seva expressió no era cooperativa ni amistosa—. Només amb algunes fulles de llorer, una miqueta de farigola i de sàlvia, ja n’hi haurà prou…, abans que bulli l’aigua —afegí en Sam.

—No! —va dir en Gòl·lum—. L’Sméagol està molest. I a l’Sméagol no li agraden les fulles pudoroses. Ell no menja herbes ni arrels, no, Preciositat, no si no es mor de gana o està molt malalt, pobret Sméagol.

—L’Sméagol anirà a parar de debò a l’aigua calenta, quan aquesta paella bulli, si ell no fa allò que li demanen —grunyí en Sam—. En Sam li ficarà el cap a dins, sí, preciositat. I li faré buscar naps i pastanagues, i també patates, si en fos l’època. M’hi jugaria qualsevol cosa que en aquesta terra hi deuen créixer tota mena de coses bones. Donaria qualsevol cosa per mitja dotzena de patatones.

—L’Sméagol no hi anirà, oh, no, preciositat, aquesta vegada no —sibilà en Gòl·lum—. Ell està espantat i està molt cansat i aquest hòbbit no és bo, no gens ni mica bo. L’Sméagol no regirarà per arrels i pastanagues i… patatones. Què són patatones, Preciositat, eh, quina cosa són patatones?

—Pa-ta-tes —lletrejà en Sam—. La delícia del Vellot i un llast com no n’hi ha dos per a una panxa buida. Però no en trobaràs cap, de manera que no cal que en busquis. Però sigues bo, Sméagol, i porta’m les herbes i et tindré en més bon concepte. Encara més, si fas girar el full, i el mantens girat, un dia d’aquests et cuinaré unes patatones. Ho prometo: peix fregit amb patates fregides servides per en Sam Gamgí. A això sí que no t’hi podràs negar.

—Sí, sí, nosaltres podem. Espatllant peix bo, cremant-lo. Doneu-me peix ara i guardeu les horriblesss patates!

—No tens solució —va dir en Sam—. Vés-te’n a dormir!

A la fi hagué d’anar ell mateix a buscar el que volia; però no va haver d’anar gaire lluny i no va perdre de vista el lloc on jeia el seu senyor, que encara dormia. En Sam s’assegué una estona tot cavil·lant i vigilant el foc fins que l’aigua arrencà el bull. La llum diürna anava en augment i l’aire era més càlid; la rosada va desaparèixer de la molsa i de les fulles. No trigà a tallar els conills i a posar-los a les paelles perquè s’anessin cuinant amb els manats d’herbes. A mesura que transcorria el temps, en Sam va estar a punt de caure adormit. Els deixà que s’anessin fent durant gairebé una hora, punxant-los de tant en tant amb la forquilla i tastant-ne el suquet.

Quan considerà que tot era a punt, va treure les paelles del foc i s’atansà silenciosament fins a en Frodo. Aquest entreobrí els ulls quan tingué en Sam inclinat al damunt i després es despertà del seu somni: un altre somni de pau, agradós i irrecuperable.

—Hola, Sam —va dir—. No descanses? Que passa res? Quina hora és?

—Farà un parell d’hores que ha sortit el sol —va respondre en Sam— i em penso que no deu faltar gaire per a dos quarts de deu, segons els comptes dels rellotges de La Comarca. Però no passa res de dolent. Tot i que tampoc no tenim el que jo anomenaria els elements bons: no hi ha brou ni cebes ni patates. Però li he fet una mica d’estofat amb suc, senyor Frodo. Li anirà bé. Se l’haurà de menjar dins la seva tassa o directament de la paella, quan s’hagi refredat una mica. No he dut plats ni res del que cal.

En Frodo badallà i es deixondí.

—Hauries d’haver descansat, Sam —va dir-li—. I fer foc per aquests indrets és perillós. Però la veritat és que tinc gana. Humm! Em sembla que ja ho flairo des d’aquí. Què has estofat?

—Un obsequi de l’Sméagol —respongué en Sam—, un parell de conillets: tot i que em penso que ara, a en Gòl·lum, li deu saber greu. Però només els he pogut afegir un grapat d’herbes.

En Sam i el seu senyor s’assegueren entre el falguerar i es menjaren l’estofat directament de les paelles, bo i compartint la forquilla i la cullera velles. Fins es van permetre mig trosset de pa-de-viatge èlfic per barba. I allò els semblà un festí.

—Eiii! Gòl·lum! —cridà en Sam amb un petit xiulet—. Vine! Encara ets a temps de canviar de parer. Si vols provar el conill estofat, encara en queda una mica.

Però no n’obtingué resposta.

—Tant se val, suposo que se n’ha anat a buscar alguna cosa pel seu compte. Ens l’acabarem.

—I aleshores hauràs de dormir una miqueta —afegí en Frodo.

—No s’adormi mentre jo faig una becaina, senyor Frodo. No m’hi sento gaire segur, amb ell. Encara té dins seu una part important del Pudaner…, del Gòl·lum dolent, si entén el que vull dir, i ara torna a aflorar amb més força. Pel que em penso, crec que ara intentaria escanyar-me a mi abans. No ens mirem als ulls i ell no està content amb en Sam, oh, no, preciositat, no content gens ni mica.

Quan hagueren acabat, en Sam anà fins al rierol per esbandir-hi els estris. En aixecar-se per tornar, mirà marge amunt. En aquell moment va veure el sol que sortia d’aquells fumerols, o boirims o ombres tenebroses o el que fos, que sempre cobricelaven l’est, tot enviant els seus raigs daurats sobre els arbres i els prats que tenia al voltant. Després advertí un torterol molt primet d’un fum blau grisós, molt fàcil de distingir quan li tocava el sol i que sortia d’un bosquet que era una mica més amunt. Amb un ensurt va comprendre que era el fum del fogueró que havia encès per cuinar i que s’havia oblidat d’apagar.

—No pot ser! Mai no hauria dit que es pogués veure tan clarament! —murmurà, i començà a córrer coster amunt. Tot d’una s’aturà i escoltà. Acabava de sentir un xiulet? O era el crit d’algun ocell estrany? Si era un xiulet no venia d’on es trobava en Frodo. I ara el tornà a sentir en una altra direcció! En Sam arrencà a córrer com millor en sabia marge amunt.

Descobrí que un petit tió, que havia cremat sencer fins a la punta, havia encès unes falgueres que eren a la vora del foc i que aquestes, en encendre’s, havien provocat la fumera de la molsa. A corre-cuita va trepitjar allò que quedava del foc, n’escampà les cendres i tornà a tapar el clot amb la molsa. Després s’acostà cautelosament cap a on era en Frodo.

—Ha sentit un xiulet i un altre que semblava una resposta? —li demanà—. Fa uns minuts. Espero que fos un ocell, però no ho semblava ben bé: més aviat semblava algú que volgués imitar el crit d’un ocell, diria jo. I ho sento, però el meu foc estava fumejant. Si per culpa meva l’he ficat en un embolic, no m’ho perdonaré mai. I potser ni tan sols en tindré l’oportunitat!

—Moixonis! —xiuxiuejà en Frodo—. M’ha semblat sentir veus.

Els dos hóbbits van carregar-se les motxilles, se les col·locaren bé per si havien de fugir i després s’endinsaren de quatre grapes cap a les pregoneses del falguerar. S’hi quedaren arraulits, escoltant.

No hi havia dubte respecte a les veus. Parlaven baixet, d’amagat, però eren a prop i s’anaven acostant. Llavors, tot d’una, una parlà clarament, allà mateix.

—Aquí! D’aquí és d’on venia el fum! —va dir—. Deu ser per aquí, molt a prop. Segur que és per les falgueres. El podem caçar com un conill en un parany. I aleshores veurem de quina mena de cosa es tracta.

—Sí, i què és el que sap! —afegí una segona veu.

Immediatament quatre homes s’endinsaren al falguerar des de distintes direccions. Com que no hi havia cap possibilitat de fugir ni d’amagar-se, en Frodo i en Sam s’incorporaren d’un bot, esquena contra esquena, i desembeinaren les espasetes.

Si la sorpresa que els causà allò que van veure fou grossa, la dels seus perseguidors encara ho fou més. Al davant tenien quatre homes cepats. Dos duien llances a les mans, amb puntes amples i lluents. Els altres dos duien grans arcs; gairebé de la seva mateixa alçada, i grans carcaixos amb fletxes llargues de plomalls verds. Tots quatre portaven espases penjades al costat i anaven vestits de verds i torrats de diversos tons, com si volguessin passar més desapercebuts entre els prats d’Ithílien. Les mans les duien tapades amb guantellets verds i les cares eren cobertes amb unes caputxes i màscares verdes que només els deixaven destapats els ulls, que eren intensos i brillants. En Frodo pensà immediatament en en Bóromir, perquè aquells homes tenien la seva mateixa corpulència i capteniment i la mateixa forma de parlar.

—No hem trobat pas el que cercàvem —va dir un—. Però, què hem trobat?

—Orcs no ho són pas —va dir un altre, deixant l’empunyadura de l’espasa, que havia engrapat en veure el llambreig de Fibló a la mà d’en Frodo.

—Elfs? —va fer un tercer, dubtós.

—Ca! No ho són pas, elfs! —va dir el quart, el més alt de tots i que semblava ser el cap de la colla—. Els elfs no es passegen per Ithílien en aquests temps. I, a més, diuen que els elfs són extraordinàriament bells.

—La qual cosa deu voler dir que nosaltres no ho som, suposo —va dir en Sam—. Li ho agraeixo profundament. I quan hagin acabat de discutir sobre nosaltres, potser voldran dir-nos qui són vostès i per què no poden deixar descansar en pau dos viatgers cansats.

L’home alt i vestit de verd va riure tristament.

—Jo sóc Fàramir, capità de Góndor —va dir—. Però en aquesta terra de viatgers no n’hi ha: només hi ha servidors de la Torre Fosca o de la Blanca.

—No som ni una cosa ni l’altra —va dir en Frodo—. I certament som viatgers, digui el que digui el capità Fàramir.

—Aleshores afanyeu-vos i digueu qui sou i què feu —va dir en Fàramir—. Tenim una feina a fer i ací no és lloc ni moment per endevinalles ni xerrameques. Au! On és el tercer del grup?

—El tercer?

—Sí, aqueix tipus tan amagadís que hem vist a baix a l’estany amb el nas a l’aigua. No és que tingués gaire bona pinta. Deu ser alguna mena de barreja d’orc espieta, suposo, o una de llurs criatures. Però se’ns ha escapolit com una guineu.

—No sé on para —va dir en Frodo—. Només és un company amb qui ens vam topar per atzar al camí i no en puc respondre. Si us el topeu, no li feu mal. Porteu-nos-el o envieu-nos-el. És una criatura desgraciada i errívola, però el tinc durant algun temps sota la meva tutela. Pel que fa a nosaltres, som hòbbits de La Comarca, molt cap al nord i a l’oest, més enllà de molts i molts rius. Frodo, fill d’en Drogo, és el meu nom, i amb mi ve en Samseny, fill d’en Hamfast, un honorable hòbbit al meu servei. Venim per camins molt llargs: des de Rivendell, o Ímladris, com alguns l’anomenen —aquí en Fàramir va fer un gest de sorpresa i el seguí amb atenció—. Teníem set companys: un el vam perdre a Mòria, els altres els vam deixar a Parth Galen, sobre Rauros: dos eren de la meva raça; i també hi havia un nan i un elf i dos homes. Eren l’Àragorn i en Bóromir, que deia venir de Minas Tirith, una ciutat del sud.

—En Bóromir! —exclamaren els quatre homes alhora.

—En Bóromir, el fill del senyor Dénethor? —va dir en Fàramir, i una mirada severa i estranya li transformà el rostre—. Vau venir amb ell? Aquestes sí que són notícies, si són certes. Sapigueu, petits forasters, que en Bóromir, fill de Dénethor, era Guardià Primer de la Torre Blanca, i el nostre Capità General; i hem lamentat molt la seua absència. Però, llavors, qui sou valtros i què hi teníeu a veure, amb ell? De pressa, que el sol s’enlaira!

—Coneixeu les paraules de l’endevinalla amb què en Bóromir es presentà a Rivendell? —replicà en Frodo.


Cerca l’espasa trencada:

a Ímladris l’has de trobar.



—I tant que les coneixem! —va dir en Fàramir, astorat—. Que també les conegueu ens serveix de garantia que el que dieu és ver.

—L’Àragorn que he anomenat és el portador de l’Espasa-que-fou-trencada —explicà en Frodo—. I nosaltres som els mitgerols a qui es refereix aquell poema.

—Això prou que ho veig —va fer en Fàramir, pensarós—. O veig que podria ser-ho. I la Fatalitat d’Ísildur, què és?

—Això és ocult —va respondre en Frodo—. Però de ben segur que serà desvetllat al moment oportú.

—Hem de saber més sobre tot això —va dir en Fàramir— i saber què us duu tan a l’est, sota les ombres d’allà… —i assenyalà sense dir cap nom—. Però ara no. Tenim un afer entre mans. Esteu en perill i avui no hauríeu arribat gaire lluny ni pels camps ni pel camí. Abans que el dia hagi assolit la seva compleció encara haurem de veure algunes topades ben fortes. I després la mort o la fugida veloç cap a l’Ànduin. Deixaré dos homes perquè us protegeixin, per al vostre bé i per al meu. En aquesta terra, qui és prudent no pot confiar en una trobada casual pel camí. Si torno, enraonarem més.

—A reveure! —va fer en Frodo, amb una reverència—. Penseu el que vulgueu, però sóc amic de tots els enemics de l’Únic Enemic. Aniríem amb vós si nosaltres, mitgerols, tinguéssim esperances de poder-vos servir, tot i que sembleu homes valerosos i forts, i si la nostra missió ens ho permetés. Que la llum resplendeixi a les vostres espases!

—No puc negar que els mitgerols són gent amable, encara que puguin ser altres coses —va dir en Fàramir—. A reveure!

Els hòbbits tornaren a seure, però no es van dir res dels seus pensaments i dubtes respectius. Ben a prop, sota l’ombra clapejada d’uns llorers foscos, quedaren els dos homes de guàrdia. De tant en tant, a mesura que augmentava la calor del dia, es treien les màscares a fi de refrescar-se i en Frodo va veure que eren homes ben plantats, de pell pàl·lida, cabells foscos, ulls grisos i rostres entristits i orgullosos. Entre ells parlaven amb veu suau, tot emprant al principi la llengua comuna, però a la manera antiga i, després, canviaren a una llengua pròpia. Mentre escoltava, i amb sorpresa per part seva, en Frodo s’adonà que parlaven en llengua èlfica, tot i que amb algunes petites variants; i se’ls mirà meravellat, perquè llavors va comprendre que havien de ser Dúnedain del sud, homes del llinatge dels Senyors de l’Oestat.

Passada una estona els parlà, però es mostraren lents i cautelosos en llurs respostes. S’anomenaven Màblung i Dàmrod, soldats de Góndor, i eren muntaners d’Ithílien; perquè eren descendents de gent que havia viscut a Ithílien en temps allunyats, abans que fos assolat. El senyor Dénethor triava entre aquests homes els que havien de dur a terme les ràtzies, creuant l’Ànduin en secret (no van voler dir com ni per on) per tal d’hostilitzar els orcs i d’altres enemics que vagarejaven entre l’Éphel Dúath i el Riu.

—Hi ha quasi deu llegües des d’aquí fins a la riba oriental de l’Ànduin —va dir en Màblung— i rarament ens endinsem tant. Però en aquesta expedició tenim una missió nova; hem de preparar una emboscada als homes de Harad. Maleïts sien!

—Sí, maleïts sudaners! —va dir en Dàmrod—. Hom diu que antigament hi havia tractes entre Góndor i els reialmes de Harad, al sud llunyà; tot i que mai no hi existí l’amistat. En aquella època nostres límits eren molt al sud, més enllà de les boques de l’Ànduin, i Úmbar, el més pròxim de llurs reialmes, reconeixia nostre domini. D’això, però, en fa molt de temps. Han transcorregut moltes vides d’homes d’ençà que hi hem tingut relacions, amb aquelles parts. Darrerament ens hem assabentat que l’Enemic ha estat entre ells i que es dirigeixen cap a Ell…, sempre han estat disposats a fer la Seua voluntat, com tants d’altres a l’est. La Seua força i la Seua malignitat són tan grans que és molt probable que els dies de Góndor estiguin comptats i que les muralles de Minas Tirith estiguin condemnades.

—I, tanmateix —afegí en Màblung—, no ens quedarem amb els braços plegats ni permetrem que faci el que Ell vulgui. Aquests sudaners ara vénen per les antigues carreteres per afegir-se a les hosts de la Torre Fosca. Sí, senyor, pugen pels mateixos camins que foren construïts per l’art de Góndor. I cada cop hi passen de manera més despreocupada, ens diuen, creguts que el poder de llur nou amo és prou important i que la simple ombra de les Seues muntanyes els protegirà. Hem vingut a donar-los una altra lliçó. Fa alguns dies ens van informar que s’acostava un gran exèrcit en direcció al nord. Segons nostres comptes, un de llurs regiments ha de passar per ací, abans de migdia…, pel camí que hi ha més amunt, per on la carretera passa amb una fenedura al terreny. La carretera hi passa, però ells no hi passaran! No mentre en Fàramir sigui capità. Ara sempre és el primer en totes les aventures perilloses que emprenem. Però la seua vida deu tenir un encanteri o potser el destí li ha reservat algun altre fi.

La seva conversa s’esmorteí per convertir-se en un silenci atent. Tot semblava tranquil i alerta. En Sam, ajupit a la llinda del falguerar, guaitava enfora. Amb la seva mirada aguda de hòbbit descobrí que, pels volts, hi havia molts altres homes. Els distingia enfilant-se pels costers, sols o en llargues fileres, sempre sota l’empar de les ombres dels boscos o dels matolls o arrossegant-se, a penes visibles amb aquella vestimenta verda i terrosa, entre l’herbei i el garrigar. Tots duien caputxes i màscares i guantellets i anaven armats com en Fàramir i els seus companys. Poc després tots havien desaparegut. El sol s’aixecà fins que gairebé arribà al sud. Les ombres s’encongiren.

«Em pregunto on deu haver anat a parar aquell mala peça d’en Gòl·lum», va pensar en Sam, tot endinsant-se més sota les ombres pregones. «Si el confonen amb un orc, té moltes possibilitats de veure’s enforquillat o d’acabar rostit per la Cara Groga. Però m’imagino que serà capaç de tenir cura d’ell mateix». Es va ajeure al costat d’en Frodo i s’hi endormiscà.

Es despertà perquè li semblà haver sentit tocs de corn. Va asseure’s. Ja era migdia passat. Els guàrdies estaven a l’aguait, i tensos, al recer de les ombres dels arbres. Tot d’una, els corns ressonaren amb més força i sense cap mena de dubte venien de dalt, de damunt la cresta del marge. A en Sam també li semblà sentir cridadissa i xiscles ferotges, però el so arribava molt feble, com si provingués d’alguna caverna molt distant. Ara, però, l’enrenou de la lluita arribà des de molt a prop, per damunt mateix del lloc on s’ocultaven. Podia distingir amb nitidesa l’entrexoc de l’acer contra l’acer, el repic de les espases sobre els cascs de metall i el copejament sord de les beines contra els escuts; els homes cridaven fins a esgargamellar-se i una veu potent i clara repetia: «Góndor, Góndor!».

—Sembla com si cent ferrers s’haguessin posat a picar damunt l’enclusa al mateix temps —va dir en Sam a en Frodo—. No voldria pas que s’acostessin més.

L’esvalot, però, s’anà aproximant.

—Ja són aquí! —cridà en Dàmrod—. Compte! Alguns sudaners han escapat del parany i fugen de la carretera. Van per allà! I els nostres els segueixen, amb el capità al davant.

En Sam, desitjós de veure’n més, se n’anà fins on eren els guàrdies. S’enfilà una miqueta en un dels llorers més grans. Per un instant pogué entrellucar a certa distància homes de pell colrada, vestits de vermell, que corrien rost avall encalçats pels guerrers de verd que els estalonaven i mataven en plena fugida. L’aire era ple de sagetes. Aleshores, de cop i volta, directament per damunt el caire del marge que els protegia, va caure un home, que anà a estavellar-se contra els arbrissons, quasi damunt seu. Quedà estès a les falgueres, a pocs peus de distància d’on eren, de bocaterrosa, amb els plomalls verds de les fletxes sobresortint-li pel clatell, sota mateix d’un collar daurat. Els seus vestits escarlates estaven esparracats, la seva cota de plaques de llautó superposades era tota partida i tallada, les trenes dels cabells, negres amb fils d’or, eren xopes de sang. La seva mà bruna encara engrapava l’empunyadura d’una espasa trencada.

Era la primera vegada que en Sam veia una batalla d’homes contra homes i no li agradà gaire. Es considerà afortunat per no haver vist la cara del cadàver. Es preguntà com es devia dir aquell home i d’on podia venir; i si realment era dolent de debò o quines mentides o amenaces l’havien embarcat en aquella llarga marxa lluny de casa seva; i si, en realitat, no s’hauria estimat més quedar-se allí en pau i tranquil·litat…, tot això en un pensament de no res que aviat li desaparegué del cap. Perquè en el precís instant en què en Màblung feia una passa cap al cos caigut, se sentí un nou soroll. Una gatzara descomunal i una gran xiscladissa. Enmig de l’enrenou, en Sam distingí un udol o un trompeteig estrident. I, a continuació, uns cops secs i unes topades descomunals, com ariets enormes colpejant contra terra.

—Alerta! Alerta! —cridà en Dàmrod al seu company—. Que el Vàlar es desviï! Mûmak! Mûmak!

Per al seu astorament i terror i eterna delícia, en Sam va veure una forma grossíssima que esbotzava els arbres i arribava amb veloç embranzida pendent avall. Era gran com una casa, molt més gran que una casa, li semblà, un turó gris que es movia. És possible que el terror i l’embadaliment l’engrandissin als seus ulls de hòbbit, però la veritat és que el mûmak de Harad era un animal d’extraordinària corpulència i que, d’aquests, a la Terra Mitjana ja no en quedaven; els seus parents, que continuaren vivint fins a èpoques molt posteriors, no són sinó records de la seva corpulència i majestat. Sortí disparat endavant, directament contra els guàrdies i, llavors, es va desviar en un tancar i obrir d’ulls i els passà només a unes iardes de distància, fent tremolar el terra amb els seus peus: les seves potes eren com arbres, les orelles esteses com veles, la llarga trompa alçada com una serp gegantina a punt de mossegar, els seus ullets vermells tot còlera. Els seus ullals, com banyes que apuntessin amunt, eren revestits d’anelles d’or i regalimaven sang. El seu arnès escarlata i daurat voleiava totalment espellifat. Damunt la seva esquena panteixant, s’hi sostenien les ruïnes del que semblava una veritable torreta de guerra, destrossada pel seu pas furient a través del bosc; i al capdamunt de tot del coll encara s’hi veia aferrada una figureta… el cos d’un poderós guerrer, un gegant dels moreus.

L’enorme bèstia passà retronant, aixafant en la seva ràbia cega la garriga i el llac. Les fletxes hi rebotaven i petaven inofensives sobre la triple pell dels seus flancs. Homes de tots dos bàndols fugien davant seu, però n’enxampà molts i els deixà esclafats a terra. Aviat es va perdre de vista, sense deixar de bramular i de destrossar-ho tot. En Sam mai no va saber què se’n va fer: si finalment es va escapar i vagarejà en estat salvatge durant algun temps, fins a morir lluny de la seva terra o caigut en algun pou profund; o si va continuar la seva carrera folla fins a ficar-se al Gran Riu i ser-hi engolit.



En Sam respirà a fons.

—Era un olifant! —va dir—. De manera que existeixen i jo n’he vist un. Quina vida! A casa ningú no em creurà. Bé, si això s’ha acabat, em penso que faré una becaina.

—Si podeu dormir, dormiu —va dir en Màblung—. Però el capità si no ha pres cap mal, tornarà, i quan arribi marxarem de seguida. L’Enemic ens perseguirà tan bon punt li arribin les noticies del nostre atac, i no crec que això trigui gaire a passar.

—Quan hagin de marxar no facin soroll! —els va dir en Sam—. No cal que em despertin. M’he passat la nit caminant.

En Màblung esclafí a riure.

—Em penso que el capità no us deixarà pas aquí, mestre Samseny —va dir—. Però ja ho veuràs tu mateix.





Capítol V

LA FINESTRA A L’OEST


Quan en Sam es despertà, li va semblar que només feia alguns minuts que s’havia adormit, però descobrí que la tarda ja era molt avançada i que en Fàramir havia tornat. Amb ell havia dut molts homes; en realitat, tots els supervivents de la ràtzia es trobaven ara amb ell en aquell coster pròxim i en devien ser dos o tres-cents. Seien tot formant un ampli semicercle i, enmig dels dos braços, hi seia en Fàramir; en Frodo, dempeus, li era al davant. Allò, sorprenentment, semblava una mena de judici d’un presoner.

En Sam sortí del falguerar tot prudent, però ningú no li va fer cap cas i se situà a l’extrem de les fileres d’homes, des d’on podia escoltar i veure tot el que succeïa. Observà i escoltà amb els cinc sentits, disposat, si calia, a saltar en ajut del seu senyor. Podia veure la cara d’en Fàramir, que ara s’havia llevat la màscara: era seriosa i imposant i, darrere la seva mirada escorcolladora, s’hi endevinava una ironia amable. Els ulls grisencs, que no se separaven d’en Frodo, eren amarats de dubte.

En Sam de seguida va comprendre que el capità no estava satisfet amb l’explicació que en Frodo havia donat sobre diversos punts de la seva condició: quina part li pertocava a la Germandat que s’havia posat en camí des de Rivendell; per què havia abandonat en Bóromir i a on es dirigia ara mateix. Concretament, retornava sovint a la Fatalitat d’Ísildur. Veia ben a la clara que en Frodo li amagava alguna qüestió de gran transcendència.

—Però era amb l’arribada dels mitgerols que havia de reaparèixer la Fatalitat d’Ísildur o, si més no, així era com calia llegir aquells mots —insistí—. Si sou el mitgerol de què s’hi parla, sens dubte devíeu dur aqueixa cosa, sigui el que sigui, al Consell de què heu parlat, i en Bóromir la hi va veure. Ho negueu?

En Frodo no respongué.

—Bé? —féu en Fàramir—. En tal cas desitjo que me n’expliqueu més coses; perquè tot allò que fa referència a en Bóromir també m’afecta a mi. Una fletxa d’or matà Ísildur segons diuen els vells relats. Però, de fletxes d’orcs, n’hi ha moltes, i veure’n una no hauria estat pas considerat com un senyal per en Bóromir de Góndor. Éreu vós qui guardàveu aqueixa cosa? És amagada, dieu; però no és, per ventura, perquè vós vau decidir d’amagar-la?

—No, no és una elecció meva —va respondre en Frodo—. No em pertany. Ni pertany a cap mortal, principal o insignificant, tot i que, si algú pot reclamar-la, seria l’Àragorn, fill d’Àrathorn, de qui ja he parlat, que era el cap de la nostra Germandat des de Mòria fins a Rauros.

—I per què ell i no en Bóromir, príncep de la Ciutat fundada pels fills d’Eléndil?

—Perquè l’Àragorn és el descendent per línia directa, de pare a hereu, d’Ísildur, que era el fill d’Eléndil. I l’espasa que cenyeix fou l’espasa d’Eléndil.

Un murmuri de sorpresa va recórrer tots els rengles dels homes, l’un darrere l’altre. Alguns cridaren en veu alta: «L’espasa d’Eléndil! L’espasa d’Eléndil ve a Minas Tirith! Això sí que són bones notícies!». Però la cara d’en Fàramir va restar impertorbable.

—És possible —va dir—. Però una pretensió tan transcendental ha de ser demostrada i, si aqueix Àragorn arriba mai a Minas Tirith, caldran proves clares. Quan jo en vaig sortir, fa sis dies, ni ell ni ningú de vostra Germandat no hi era arribat.

—En Bóromir acceptà satisfet aquesta reivindicació —afegí en Frodo—. Si en Bóromir fos aquí, naturalment, podria respondre totes les vostres preguntes. I com que ja era a Rauros fa una pila de dies i aleshores pensava dirigir-se directament a la vostra ciutat, si torneu és probable que aviat hi trobeu les respostes. La part que jo tenia a la Germandat ell la coneixia bé, com tots els altres, perquè em fou adjudicada personalment per N’Élrond d’Ímladris davant tot el Consell. És per aquesta comesa que he vingut en aquestes terres, però no estic autoritzat a revelar-la a ningú que no pertanyi a la Germandat. Amb tot, aquells qui pretenen oposar-se a l’Enemic actuarien bé si no m’hi posessin obstacles.

El to d’en Frodo, sentís el que sentís a dins seu, era altiu i en Sam l’aprovà, però no va satisfer en Fàramir.

—Ves per on! —va dir—. De manera que em demaneu que em preocupi de mos propis afers, que me’n torni a casa i que vos deixi anar. En Bóromir m’ho explicarà tot, quan arribi, oi? Quan arribi, dieu! Que li éreu amic, a en Bóromir?

Davant la ment d’en Frodo es repetí amb vivor l’atac de què havia estat objecte per part d’en Bóromir i vacil·là uns instants. Els ulls vigilants d’en Fàramir van esdevenir més durs.

—En Bóromir era un membre valerós de la nostra Germandat —va dir a la fi en Frodo—. Sí, jo sí que li era amic.

En Fàramir somrigué amb tristesa.

—Aleshores, si us diguessin que en Bóromir ha mort, ho lamentaríeu?

—I tant que ho lamentaria —va dir en Frodo. I, després, en sorprendre una llambregada als ulls d’en Fàramir, titubejà—. Mort? —repetí—. Voleu dir que és mort i que ho sabíeu? Heu estat intentant de posar un parany a les meves paraules, heu estat jugant amb mi? O esteu ara provant d’entrampar-me amb una falsedat?

—Jo no enganyaria amb falsedats ni a un orc —va respondre en Fàramir.

—Aleshores, com va morir i com és que ho sabeu? Perquè acabeu de dir que ningú de la Germandat no havia arribat a la ciutat quan en sortíreu.

—Pel que toca a com va morir, esperava que eix amic i company em pogués dir què va succeir.

—Però si estava viu i ben bé quan nosaltres marxàrem. I, que jo sàpiga, hauria de continuar viu. Tot i que els perills del món són molts.

—No ho sabeu prou —va dir en Fàramir—, i la traïció no n’és dels més petits.

Amb aquella conversa en Sam es posava cada cop més impacient i irritat. Aquelles darreres paraules eren més del que podia tolerar i, irrompent al centre del semicercle, caminà fins al costat del seu senyor.

—Li demano perdó, senyor Frodo —va dir—, però això ja ha durat prou i massa. No té cap dret a parlar-li com ho fa. Després de tot el que ha passat, tant per al seu propi bé i el de tots aquests grans homes com per al de qualsevol altre.

»Escolti un moment, capità! A on vol anar a parar? Tornem al moment en què tots els orcs de Mórdor se’ns van tirar a sobre! Si pensa que el meu senyor matà aquest Bóromir i que després va fugir, ha perdut el seny; però digui-ho i haurem acabat! I després digui’ns què és el que pensa fer. És una veritable llàstima que la gent que parla de lluitar contra l’Enemic no deixi que els altres facin el seu paper sense posar-los traves. Si Ell ara el pogués veure estaria d’allò més content. Creuria que pot comptar amb un nou amic, n’estic convençut.

—Paciència! —va dir en Fàramir, però sense enuig—. No parleu abans que vostre senyor, que és més intel·ligent que vós. I no cal que ningú m’ensenyi quin és nostre perill. Tot i així, vull dedicar una mica de temps per judicar amb justesa una qüestió àrdua. Si fos tan impetuós com vós potser ja faria estona que vos hauria matat. Perquè tinc ordres de matar tots aquells que trobi en aquestes terres sense l’autorització del Senyor de Góndor. Però no m’agrada occir homes o animals innecessàriament i tampoc no m’alegra de fer-ho quan n’hi ha necessitat. I no parlo en va. No patiu. Seieu al costat de vostre senyor i calleu!

En Sam va asseure’s pesadament amb la cara ben vermella. En Fàramir tornà a dirigir-se a en Frodo.

—M’heu preguntat com sé que el fill de Dénethor és mort. Les notícies de les morts tenen moltes ales. «La nit sovint duu noves als parents», se sol dir. En Bóromir era mon germà.

Una ombra de tristor li cobrí el rostre.

—Recordeu alguna cosa especial que el senyor Bóromir portés entre son equipatge?

En Frodo hi rumià un moment, temorós d’algun nou parany, mentre es preguntava quina fi tindria aquell debat. Havia salvat l’Anell, amb dificultat, de l’aferrada orgullosa d’en Bóromir; com s’ho faria ara entre tants homes guerrers i forts? No en tenia ni idea. I, tanmateix, el cor li deia que en Fàramir, tot i assemblar-se tant al seu germà, era un home menys cregut, més sec i prudent.

—Recordo que en Bóromir duia un corn —va dir finalment.

—Recordeu bé i com algú que de debò l’ha conegut —va dir en Fàramir—. Aleshores és possible que el pugueu veure amb els ulls de la ment: un gran corn d’un bou salvatge de l’est, rematat d’argent, i que tenia escrits uns caràcters antics. És un corn que el fill gran de ca nostra ha dut sempre, d’ençà moltes generacions; i hom diu que, si és tocat en un mal tràngol, en qualsevol lloc dins els límits de Góndor, tal i com era l’antic reialme, la seva veu no es perdrà sense ser escoltada.

»Ara fa cinc dies que em vaig posar en camí per a aquesta expedició i en fa onze, aproximadament en aquesta hora del dia, que vaig sentir l’udol d’aqueix corn: semblava venir del nord, però feble, com si no fos altra cosa que un eco dins la ment. Un mal averany, vam decidir mon pare i jo, perquè no havíem tingut notícies d’en Bóromir d’ençà que marxà i cap guaita de nostres fronteres no l’havia vist a passar. I tres nits després em succeí una altra cosa, encara més estranya.

»Estava assegut de nit vora les aigües de l’Ànduin, a la foscor grisenca sota la pal·lidesa de la lluna creixent, i observava el corrent en moviment constant; i les tristes jonqueres mormolejaven al vent. Sempre vigilem les ribes prop d’Osguíliath, que està, en part, en poder de nostres enemics i perquè surten d’allà per assolar nostres terres. Aquella nit, però, a l’hora de la mitjanit, tothom dormia. I aleshores vaig veure, o em va semblar que veia, una barca que surava a l’aigua, que resplendia amb un color gris, una baqueta de construcció estranya, amb la proa alta, però no hi havia qui hi remés ni qui en dugués el timó.

»Vaig tenir un pressentiment terrible, perquè tot al voltant hi tenia una lluentor. Però vaig aixecar-me i vaig baixar fins a la riba i vaig començar a caminar riu endins perquè era atret per la barca. Llavors la barca virà cap a mi i seguí un curs recte i flotà amb suavitat fins que va ser a mon abast, però jo encara no gosava tocar-la. Anava enfonsada, com si dugués un gran pes, i em semblà, en passar sota la meua mirada, que era pràcticament plena d’aigua clara i que, d’allà, en sortia aquella lluentor; i embolcallat amb l’aigua hi havia un guerrer adormit.

»Al genoll hi duia una espasa trencada. Tenia moltes ferides. Era en Bóromir, mon germà, mort. Li coneixia l’equip, l’espasa, la cara estimada. Només hi vaig trobar a faltar una cosa: el corn. Només hi havia una cosa que no coneixia: un cinturó molt bonic, com si estigués fet de fulles daurades, damunt la cintura. “Bóromir!”, vaig cridar. “On és el teu corn? A on vas? Oh, Bóromir!”. Però ja havia desaparegut. La barca retornà al corrent i es perdé amb una resplendor a la nit. Fou com un somni, però no era un somni, perquè no hi va haver despertar. I tinc la certesa que ha mort i que el Riu se l’ha endut cap a la Mar.



—Dissortadament aquest és en Bóromir tal com jo el vaig conèixer! —exclamà en Frodo—. Perquè el cinturó daurat li fou donat a Lothlórien per la Senyora Galàdriel. Ella va ser qui ens va vestir de la manera com ens veieu, amb el gris èlfic. I aquest fermall és de la mateixa procedència —i tocà la fulla verda i argentada que li subjectava la capa sota el coll.

En Fàramir l’examinà amb atenció.

—És molt bell —va dir—. Sí, es veu que és de la mateixa factura. De manera que vau passar per la terra de Lórien? Laurelindórenan era el nom que rebia antigament, però ara ja fa molt de temps que els homes l’han oblidat —afegí amb suavitat, mentre esguardava en Frodo amb un renovellat astorament als ulls—. Ara començo a entendre moltes de les coses que em semblaven sorprenents en vós. No em podeu explicar res més? Perquè em fa malícia pensar que en Bóromir morí quan ja era a les envistes de la terra de la seua pàtria.

—No puc dir-vos més del que us he dit —va respondre en Frodo—. Tot i que el vostre relat m’omple de pressentiments. Crec que el que vau veure va ser una visió i sols això, alguna ombra d’un fat dissortat que s’ha produït o que es produirà. Llevat que sigui algun parany enganyós de l’Enemic. Jo he vist els rostres de bells guerrers dels temps antics que semblaven dormir sota els tolls dels Aiguamolls Morts, gràcies a les seves arts perverses.

—No, no ho era pas, això —va dir en Fàramir—. Perquè les seues obres us duen el menyspreu al cor; però mon cor era ple de compassió i de desconhort.

—Però com hauria pogut ocórrer a la realitat una cosa així? —preguntà en Frodo—. Perquè ningú no hauria pogut dur cap barca per damunt les serres rocoses de Tol Brandir; i en Bóromir havia decidit tornar a la seva pàtria a través del Rieradent i dels camps de Ròhan. Com pot ser que una embarcació que, a més a més, és plena d’aigua, cavalqui les escumes de les grans cascades i no s’enfonsi en aquells remolins bullents?

—No ho sé pas —va dir en Fàramir—. D’on venia la barca?

—De Lórien —explicà en Frodo—. Vam remar en tres barques com aquella per l’Ànduin avall, fins a les cascades. També eren de construcció èlfica.

—Vau passar per la Terra Oculta —va dir en Fàramir—, però sembla que no en vau acabar de copsar tot el poder. Si els homes tenen tractes amb la Senyora de la Fetilleria que habita al Bosc Daurat, no els ha de sorprendre que, després, els esdevinguin fets estranys. Per als homes mortals és perillós caminar fora del món d’aquest sol i des de l’antigor són ben pocs els qui n’han tornat incòlumes. Això és el que diuen.

»Bóromir, oh, Bóromir! —gemegà—. Què et va dir la Senyora que no mor? Què va veure? Quina cosa despertà aleshores a ton cor? Per què vas anar a Laurelindórenan i no vas tornar per ton propi camí, amb els cavalls de Ròhan, cavalcant cap a casa amb el matí?

I llavors, girant-se un altre cop envers en Frodo, tornà a parlar amb veu pausada.

—Suposo que tindríeu alguna resposta per a aquestes preguntes, Frodo, fill de Drogo. Però potser no ha de ser ara i ací. Tanmateix, per si encara penseu que mon relat pot haver estat una visió, deixeu-me dir-vos una cosa. El corn d’en Bóromir retornà en realitat i no en aparença. El corn retornà, però era esberlat en dos, com per una destral o una espasa. Els fragments van arribar a la riba separadament: l’un fou trobat entre els canyissars on hi havia uns guaites de Góndor, cap al nord, per sota les cascades del Rieradent; l’altre fou descobert tot giravoltant al corrent per algú que tenia una missió a l’aigua. Circumstàncies estranyes, però el crim sempre és descobert, diuen.

»I ara el corn del fill gran jeu en dos trossos a la falda d’en Dénethor, que seu a l’alt setial, tot esperant-ne notícies. No em podeu dir res de com va partir-se el corn?

—No, això no ho sabia —va dir en Frodo—. Però el dia que el van sentir sonar, si els vostres comptes són exactes, va ser el dia que nosaltres marxàrem, quan el meu criat i jo vam abandonar la germandat. I ara el vostre relat m’omple d’horror. Perquè si en Bóromir es trobava llavors en perill i fou mort, he de témer que tots els meus companys també hi van morir. I eren germans de raça i amics.

»No podeu bandejar els dubtes que teniu sobre la meva persona i deixar-me marxar? Estic cansat i desconhortat i temorós. Però he de complir una missió o, si més no, intentar-ho, abans que em matin també a mi. I les presses encara són més grans si tot el que queda de la nostra germandat són dos mitgerols.

»Entorneu-vos-en, Fàramir, valerós capità de Góndor, i defenseu la vostra ciutat mentre us sigui possible i deixeu-me anar on el meu destí em crida.

—La nostra conversa no em tranquil·litza gens —va dir en Fàramir—, però em penso que en deduïu més espants dels que calen. Llevat que els mateixos habitants de Lórien arribessin al seu costat, qui amortallà en Bóromir com si fos per a un funeral? No foren orcs ni servidors de l’Innomenable. En dedueixo que alguns de la vostra germandat continuen vius.

»Però, fossin quins fossin els esdeveniments a la marca del nord, sobre vós, Frodo, no guardo cap dubte. Si els dies difícils m’han servit d’alguna cosa per judicar els mots i les cares dels homes, potser seré capaç d’endevinar alguna cosa dels mitgerols! Tot i que —i ara va somriure— en vós hi ha alguna cosa sorprenent, Frodo, un cert aire èlfic, potser. Però hi ha més, a la conversa que hem tingut, del que pensava al principi. Ara us hauria de dur a Minas Tirith per respondre-hi davant en Dénethor i hauré de pagar, amb justícia, amb la vida si trio un camí que resulta nefast per a la meua ciutat. Per això no vull decidir a corre-cuita el que cal fer. I, tanmateix, hem de marxar d’aquí sense més dilació.

S’incorporà d’un bot i donà algunes ordres. Immediatament els homes que eren aplegats al seu voltant es van dividir en petits grups i s’escamparen d’un costat i d’un altre, tot desapareixent amb rapidesa entre les ombres de les roques i dels arbres. Aviat quedaren sols amb en Màblung i en Dàmrod.

—Ara, vosaltres, Frodo i Samseny, vindreu amb mi i amb els meus guàrdies —va dir en Fàramir—. No podeu continuar per la carretera cap al sud, si aquesta era la vostra intenció. Serà insegura durant alguns dies i, després d’aquest atac, estarà vigilada més atentament de com ho ha estat fins ara. I, a més, em penso que no podeu anar gaire lluny, avui, perquè esteu cansats. I naltros també. Ara ens dirigim en un lloc secret que tenim, a menys de deu milles d’aquí. Els orcs i els espies de l’Enemic encara no l’han descobert i, si el descobrissin, hi podríem resistir fins i tot contra un nombre prou considerable. Allí podrem jeure i descansar tots una mica. Al matí decidiré quina és la millor decisió que puc prendre, per a mi i per a valtros.

En Frodo no podia fer altra cosa que obeir aquella petició o ordre. En qualsevol cas semblava, de moment, un camí prudent, ja que aquella ràtzia dels homes de Góndor havia fet que la travessia d’Ithílien fos més perillosa que mai.

Immediatament es van posar en camí: en Màblung i en Dàmrod un xic endavant, i en Fàramir, en Frodo i en Sam al darrere. Feren marrada per la part més pròxima del llac, on els hòbbits s’havien banyat, van travessar el rierol, pujaren per un marge alt i s’endinsaren als boscatges d’obagues verdosenques que s’estenien fins a perdre’s de vista cap avall i cap a l’oest. Mentre caminaven, tan de pressa com els hòbbits podien, anaven xerrant en veu baixa.

—He interromput nostra conversa —va explicar en Fàramir—, no sols perquè el temps se’ns tira al damunt, com el mestre Samseny m’ha recordat, sinó també perquè ens acostàvem a qüestions que és millor no debatre de manera oberta davant tanta gent. Aquesta ha estat la raó per la qual vos he preguntat més pel fet de mon germà que no pas per la Fatalitat d’Ísildur. No m’heu dit tota la veritat, Frodo.

—No he dit cap mentida i, de la veritat, us n’he dit tot el que podia dir-vos —va respondre en Frodo.

—No vos ho retrec pas —va dir en Fàramir—. Heu parlat amb habilitat en condicions difícils i amb intel·ligència, segons que em sembla. Però, de vostres paraules, n’he après o endevinat més del que dèieu. No li éreu gaire amic, a en Bóromir, o bé no vos en vau separar amistosament. Vós, i el mestre Samseny també, em penso, en teniu algun greuge. Jo me l’estimava molt i venjaria de bona gana la seua mort, però també el coneixia molt bé. La Fatalitat d’Ísildur…, m’atreviria a dir que la Fatalitat d’Ísildur s’interposà entre valtros i fou causa de disputa en vostra Germandat. És evident que es tracta d’una poderosa relíquia d’algun tipus i aquestes coses no solen procurar la pau entre els associats, si és que hem de treure algun ensenyament de les antigues narracions. Vaig gaire errat d’osques?

—No gaire —va respondre-li en Frodo—. Però encara no heu encertat la diana. A la nostra Germandat no hi va haver cap disputa, encara que existien dubtes: dubtes sobre quin camí ens calia seguir a partir de l’Emyn Muil. Sigui el que sigui, les narracions antigues també ens ensenyen el perill de parlar apressadament de coses com… les relíquies.

—Aleshores ja és el que em pensava: només vau tenir problemes amb en Bóromir. Ell devia voler que duguéssiu aquesta cosa a Minas Tirith. Pobre de mi!, és un destí enrevessat el que vos segella els llavis, precisament a vós, que vau ser l’últim a veure’l, tot allunyant de mi allò que desitjo saber: què niava en son cor i en son pensament durant ses darreres hores? Tant si s’equivocà com si no, hi ha una cosa de la qual n’estic segur: que va saber morir i que assolí alguna cosa bona. El seu rostre era fins i tot més bell que en vida.

»Però, Frodo, al començament us he pressionat durament respecte a la Fatalitat d’Ísildur, i us en demano perdó! No era prudent fer-ho en aquell moment ni en aquell lloc. No havia tingut temps de rumiar-hi. Ha estat una batalla cruel i amb això en tenia més que prou per omplir-me’n el magí. Però mentre parlava amb vós m’anava acostant al centre i per això, deliberadament, he disparat més lluny. Heu de saber que encara hi ha una gran part de l’antic saber que és conservada entre els governants de la ciutat i que no s’ha escampat. Naltros, els de ma casa, no som del llinatge d’Eléndil, tot i que també tenim sang de Númenor. Perquè nostra família es remunta a Màrdil, el bon senescal, que governava en substitució del rei quan aquest marxava a la guerra. I aquest era el rei Eärnur, l’últim del llinatge d’Anàrion, que no va tenir descendència i que no tornà mai més. I d’aleshores ençà que els senescals governen la ciutat, tot i que això va ser fa moltes generacions d’homes.

»I el que recordo d’en Bóromir quan era un xicot és que, quan apreníem les narracions de nostres senyors i la història de nostra ciutat, a ell sempre li desagradava que son pare no hagués estat un rei. “Quants centenars d’anys calen per fer que un senescal sigui rei, si el rei no torna?”, preguntava. I mon pare responia: “En un país de menys reialesa potser bastaria amb pocs anys. Però a Góndor amb deu mil anys no n’hi hauria prou”. Ai, pobre Bóromir! No creieu que això revela alguna cosa de son tarannà?

—Efectivament —va dir en Frodo—. Però la veritat és que sempre tractà l’Àragorn amb respecte.

—No ho dubto —acceptà en Fàramir—. Si, com dieu, creia satisfactòria la reivindicació de l’Àragorn, segurament li devia dur gran reverència. Però el punt conflictiu encara no havia arribat. Els faltava força per arribar a Minas Tirith i no eren rivals a les guerres d’aquesta ciutat.

»Però estic fugint d’estudi. A la casa d’en Dénethor coneixem bé l’antic saber gràcies a una llarga tradició i, a més, entre nostres tresors, s’han conservat moltes coses: llibres i tauletes escrites sobre pergamins marcits, sí, i també sobre pedra i en làmines d’or i de plata, amb escriptures molt diverses. N’hi ha algunes que ja ningú no sap llegir; i pel que fa a la resta, són pocs els qui alguna vegada es preocupen de veure-les. Jo puc llegir-ne alguna cosa, perquè me n’han ensenyat. I aquests arxius són els que van fer venir fins a naltros el Pelegrí Gris. Jo el vaig veure per primer cop quan era xiquet i, d’aleshores ençà, hi ha estat dues o tres vegades.

—El Pelegrí Gris? —inquirí en Frodo—. Tenia un nom?

—L’anomenàvem Mithràndir, segons la forma èlfica —va dir en Fàramir—, i a ell li semblava bé. Diversos són els meus noms en països diversos —deia—. Mithràndir entre els elfs, Tharkûn entre els nans; a la meva jovenesa vaig ser Olórin a l’oest que ha estat oblidat, Incanus sóc al sud i Gàndalf al nord; i, a l’est, no hi vaig.

—En Gàndalf! —exclamà en Frodo—. Ja m’ho semblava que havia de ser ell. En Gàndalf el Gris, el més estimat dels consellers. Cap de la nostra germandat. El perdérem a Mòria.

—En Mithràndir perdut! —repetí en Fàramir—. Un destí maligne sembla haver-se abraonat sobre vostra germandat. Realment es fa difícil de creure que algú de tantíssima paciència i poder, perquè entre naltros va obrar coses molt meravelloses, pugui perir i que tant de saber li hagi estat arrabassat al món. N’esteu ben segurs? Voleu dir que no es limità a deixar-vos per anar-se’n on era reclamat?

—Dissortadament —explicà en Frodo— el vaig veure caure a l’abisme.

—Veig que en tot això hi ha cabdellada una història espantosa —prosseguí en Fàramir—, que potser em podreu explicar al vespre. Aquest Mithràndir era, pel que ara endevino, quelcom més que un mestre en saber: era un dels grans motors de les grans fetes que s’esdevenen als nostres temps. Si s’hagués trobat entre naltros per consultar-li el que fa referència als mots obscurs de nostre somni, ell ens n’hauria tret l’entrellat sense ajut de cap missatger. I, tanmateix, potser no ho hagués fet i ja estava escrit que en Bóromir faria el viatge. En Mithràndir mai no parlà amb naltros del futur ni revelà mai les seues intencions. Aconseguí el permís d’en Dénethor, no sé pas com, per examinar tots els secrets de nostres tresors i jo en vaig aprendre una mica, d’ell, quan volgué ensenyar-me (que no era gaire sovint). Sempre escorcollava i ens preguntava especialment pels afers referents a la Gran Batalla lliurada a Dàgorlad als inicis de Góndor, quan Ell, a qui naltros no anomenem, fou enderrocat. I li agradava molt escoltar històries d’Ísildur, tot i que no teníem gaires coses a explicar-ne, perquè, entre nosaltres, mai no s’ha sabut res de cert sobre la seua fi.

La veu d’en Fàramir, ara, es convertí en un murmuri.

—Però això és tot el que vaig aprendre o endevinar i des d’aleshores que ho he mantingut secret al fons del cor: que Ísildur va agafar alguna cosa de la mà de l’Innomenable i llavors s’allunyà de Góndor, per no ser vist mai més entre els homes mortals. Aquí és on jo pensava que havia de raure la resposta a les preguntes d’en Mithràndir. Però en aquella època semblava que era un afer que només afectava els que volien conèixer els antics ensenyaments. Ni tan sols quan els mots de l’endevinalla de nostre somni foren debatuts entre naltros, no se’m va ocórrer que la Fatalitat d’Ísildur pogués ser aquella mateixa cosa. Perquè, segons l’única llegenda que naltros coneixem, Ísildur va caure en una emboscada i morí sota les fletxes dels orcs i en Mithràndir mai no me’n va dir res més.

»De què es tracta, en realitat, aquesta cosa, és quelcom que encara no puc endevinar, però ha de ser alguna relíquia de poder i perillosa. Una arma maligna, potser, ideada pel Senyor Fosc. Si es tractés d’una cosa que dóna avantatge a la batalla, no em costaria gaire de creure que en Bóromir, l’orgullós i intrèpid, i sovint eixelebrat, tan desitjós com sempre de la victòria de Minas Tirith (i, en conseqüència, de la seua pròpia glòria), hagués pogut desitjar aquella cosa i sentir-s’hi temptat. Llàstima que fos ell qui hagués d’emprendre aquesta missió! Mon pare i els ancians m’haurien elegit a mi, però ell s’hi prestà voluntari, dient que era el gran i el més fort (coses, ambdues, que eren certes), i no s’hauria quedat de cap de les maneres.

»No temeu res, però! No penso agafar-la, aquella cosa, encara que la trobés tirada al bell mig de la carretera. Encara que Minas Tirith s’estigués enrunant i que jo fos l’únic que pogués salvar-la mitjançant l’ús de l’arma del Senyor Fosc, per al bé de la ciutat i per glòria pròpia. No. Jo no desitjo aquesta mena de triomfs, Frodo, fill de Drogo.

—I el Consell tampoc —afegí en Frodo—. Ni jo. Jo m’estimaria més no tenir res a veure amb totes aquestes coses.

—El que és jo —digué en Fàramir—, m’agradaria veure l’Arbre Blanc novament florit als patis dels reis i veure retornar la Corona d’Argent i que Minas Tirith estigués en pau; Minas Anor, com era antigament, curulla de llum, respectada i formosa, bella com una reina entre altres reines, i no senyora de molts esclaus, no, ni tan sols senyora amable d’esclaus voluntaris. La guerra ha de continuar, perquè estem defensant nostres vides contra un destructor que ho devoraria tot, però l’espasa brillant no m’agrada per son tall, ni la fletxa per la seua rapidesa, ni el guerrer per la seua glòria. Només estimo allò que defensen: la ciutat dels homes de Númenor; i jo voldria que fos recordada per les seues memòries, antiguitat, bellesa i per la seua actual sapiència. No temuda, llevat que ho fos de la manera en què els homes poden témer la dignitat d’un home vell i prudent.

»De forma que no em tingueu por! No vos demano que em digueu res més. Ni tan sols no vos demano que em digueu si el lloc on ara xerrem es troba prop de vostra via. Però, si confieu en mi, potser vos pugui aconsellar en vostre actual quest, sigui quin sigui… Sí, i fins i tot ajudar-vos.

En Frodo no respongué res. De tant com necessitava consell i ajut, va estar a punt d’explicar a aquell jove seriós, de paraules que semblaven tan assenyades i justes, tot allò que el preocupava. Alguna cosa, però, el contingué. Tenia el cor apesarat per temors i afliccions; i si ell i en Sam eren els únics supervivents, com semblava molt probable, dels Nou Caminants, aleshores ell era l’únic que sabia el secret de la seva missió. Valia més la desconfiança injustificada que no pas les paraules arrauxades. I el record d’en Bóromir, del canvi espaordidor que la cobejança de l’Anell li havia provocat, no li abandonava el pensament quan contemplava en Fàramir i escoltava la seva veu: eren diferents, però també molt semblants.

Durant una estona prosseguiren la caminada en silenci, tot passant com ombres verdes i grises per sota els arbres vells, sense produir cap soroll amb els peus; a dalt se sentia la piuladissa de molts ocells i el sol lluentejava a la volta brunyida de fulles fosques dels boscos perennals d’Ithílien.

En Sam no havia intervingut a la conversa, però l’havia escoltada i, al mateix temps, havia seguit, amb les seves agudes orelles de hòbbit, tots els apagats sorolls boscans que els envoltaven. Una cosa sí que va remarcar: que en tota la xerrada no havia aparegut ni un sol cop el nom d’en Gòl·lum. Se’n sentia content, encara que considerava que si, d’això, en deduïa que no tornaria a sentir-lo anomenar mai més, pecava d’optimisme. Aviat s’adonà, també, que tot i que creien caminar sols, hi havia molts homes ben a prop: no sols en Dàmrod i en Màblung, que entraven i sortien de les ombres un xic més endavant, sinó d’altres a banda i banda, i que tots ells es dirigien amb pas ràpid i cautelós cap a algun indret secret preestablert.

En una ocasió, en mirar de sobte enrere, com si un formigueig a la pell l’advertís que el miraven per l’esquena, li semblà entrellucar fugisserament una figureta fosca que s’esllavissava darrere els troncs. Obrí la boca per parlar i la tornà a tancar. «No n’estic segur», es va dir; «i per què els hauria de fer recordar el vell trinxeraire, si han decidit oblidar-lo? Tant de bo els pogués imitar!».

D’aquesta manera van anar avançant, fins que els boscos no foren tan espessos i el terra començà a caure amb més pendent. Aleshores tombaren de nou cap a un costat, a la dreta, i de seguida van arribar en un petit riu que corria per una gorja estreta: era el mateix rierol que, més amunt, sobreeixia d’aquell llac rodó, esdevingut ara un torrent veloç, que saltava per damunt de piles de pedres en un llit tallat fondament, vorejat d’esponerosos alzinars i de boixedes fosques. Bo i mirant cap a l’oest podien veure, més avall i entre una calitja lluminosa, els camps i prats de la plana i, centellejant al llunyedar, sota el sol de ponent, l’amplitud de les aigües de l’Ànduin.

—Aquí, em sap greu, hauré de comportar-me grollerament! —va dir en Fàramir—. Espero que ho sabreu perdonar a qui, fins ara, ha relegat les ordres que té en nom de la cortesia, i ni vos ha mort ni vos ha fet presoners. Però tinc ordres estrictes que cap estranger, inclosos aquells de Ròhan que lluiten amb naltros, vegi el camí que ara hem de seguir amb els ulls oberts. Vos he d’embenar els ulls.

—Com vulgueu —va dir en Frodo—. Fins i tot els elfs fan el mateix quan els cal i fou amb els ulls embenats que vam creuar les fronteres de Lothlórien. En Guimli, el nan, s’ho va prendre malament, però els hòbbits ho vam suportar.

—El lloc al qual vos conduiré no serà tan bell —afegí en Fàramir—. Però m’alegro que vos hi sotmeteu per voluntat pròpia i no per la força.

Va cridar en veu baixa i immediatament en Màblung i en Dàmrod sortiren d’entre els arbres i s’acostaren fins on eren ells.

—Tapeu els ulls d’aquests convidats —va dir en Fàramir—. Assegureu-vos, però, que no els causi molèsties. No els lligueu les mans. Donaran la seua paraula que no intentaran mirar. Podria confiar que tancarien els ulls, si ells ho diguessin, però els ulls parpellegen quan entropessen els peus. Aneu-los guiant perquè no ensopeguin.

Aleshores els dos guàrdies van embenar els ulls dels hòbbits amb mocadors verds i els abaixaren les caputxes fins a gairebé tocar la boca; després els agafaren ràpidament de la mà i prosseguiren llur camí. Tot el que en Frodo i en Sam van saber d’aquella darrera milla del camí ho van haver d’endevinar a les fosques. Una mica més enllà van advertir que es trobaven en un camí que feia una davallada molt pronunciada; aviat es va fer tan estret que hi havien de passar en filera i a banda i banda sentien el frec d’unes parets de pedra; els seus guardians els dirigien amb fermesa des de darrere, amb les mans posades a les seves espatlles. De tant en tant arribaven en una zona abrupta i llavors els alçaven de terra un moment i després els hi tornaven a deixar. El brogit del torrent sempre continuava a la seva dreta i cada cop semblava més a prop i més intens. Al cap i a la fi es deturaren. Ràpidament, en Màblung i en Dàmrod els van fer girar diverses vegades i els hòbbits van perdre el poc sentit de l’orientació que els quedava. Pujaren una miqueta amunt: feia més fred i la remor del torrent havia esdevingut més llunyana. Els aixecaren en braços i els van dur avall, baixant moltes escales i fent el tomb d’una cantonada. Tot d’una van tornar a sentir l’aigua, amb gran força, que queia i esquitxava. Semblava que la tinguessin tot al voltant i notaven aquell plugim fi a les mans i a les galtes. Per fi els tornaren a posar de peu dret. Durant una estona es van limitar a sostenir-se, mig espantats, els ulls embenats, desconeixedors d’on es trobaven; ningú no els deia res.

Aleshores la veu d’en Fàramir arribà des d’una mica més enrere.

—Destapeu-los els ulls! —va dir. I els van treure els mocadors i els enretiraren les caputxes i els hòbbits van quedar-se parpellejant i bocabadats.

Eren damunt un terra moll de pedra brunyida, el llindar, per dir-ho així, d’una portalada toscament tallada a la pedra, que s’obria, fosca, darrere seu. Al davant, però, hi tenien un vel delicat d’aigua i era tan a prop que en Frodo podria haver estirat el braç i l’hauria travessat. Era orientat a l’oest. Els raigs horitzontals del sol crepuscular hi tocaven des de l’altra banda i la llum rogenca s’esmicolava en molts feixos espurnejants de colors sempre canviants. Era com si es trobessin a la finestra d’alguna torre èlfica, amb cortines recamades amb joies d’or i argent i robins i safirs i ametistes, tot això encès per un foc que mai no es consumia.

—Almenys hem tingut la bona sort d’arribar al moment oportú per recompensar-vos per vostra paciència —va dir en Fàramir—. Aquesta és la Finestra del Crepuscle, Hèneth Annûn, la més bella de totes les cascades d’Ithílien, terra de moltes fonts. Rars són els estrangers que l’han vista. Però no hi ha cap sala reial que hi sigui comparable. Entreu-hi i ho veureu!

Mentre deia aquestes paraules el sol s’ocultà i el foc s’esvaí al corrent d’aigua. Van girar-se i passaren sota aquella arcada baixa i imposant. Immediatament van trobar-se en una sala de roca, esbarjosa i primitiva, de sostre inclinat i desigual. Hi havia algunes torxes enceses que projectaven una llum macilenta damunt les parets lluents. A la sala ja s’hi havien congregat molts homes. D’altres encara hi anaven arribant en grups de dos i de tres a través d’una porteta estreta que s’hi obria en un dels costats. A mesura que els ulls se’ls acostumaren a la penombra, els hòbbits s’adonaren que la sala era més gran de com l’havien imaginat i que hi havia una gran quantitat d’armes i de queviures emmagatzemats.

—Bé, aquest és nostre refugi —va dir en Fàramir—. No és que sigui un lloc de moltes comoditats, però hi podreu passar la nit tranquils. Com a mínim és eixut i hi ha menjar, encara que no hi fem foc. En altre temps l’aigua brollava per dins d’aquestes cavernes i sortia per l’arcada, però els treballadors de l’antigor en canviaren el curs, torrent amunt, i van fer que el riu saltés amb una caiguda del doble d’alçada des de les roques que hi ha molt més amunt. Després van segellar tots els camins d’entrada a la caverna, perquè no hi passés l’aigua ni cap altra cosa, tots llevat d’un. Ara només té dues sortides: o pel passadís de més enllà per on heu entrat amb els ulls embenats o a través de la cortina de la Finestra cap a un gorg profund atapeït de ganivets de pedra. Ara descanseu una mica fins que estigui preparat el sopar.

Els hòbbits foren conduïts fins en un racó i els van donar un jaç on, si volien, poguessin jeure. Mentrestant els homes s’aqueferaven per tota la cova, silenciosos i amb rapidesa endreçada. Unes taules lleugeres van ser despenjades de les parets, muntades damunt cavallets i carregades amb tot allò que era necessari. Tot era senzill i la major part sense cap ornamentació, però tot era ben fet i bonic: safates rodones, bols i plats de terrissa vidrada de color castany o de boix treballat, polit i suau. Ençà i enllà hi havia alguna copa o sopera de bronze brunyit i una copa de plata natural era col·locada davant el seient del capità, al bell mig de la taula del centre.

En Fàramir anava i venia entre els homes i els preguntava a mesura que anaven entrant, amb veu apagada. Alguns tornaven després d’haver encalçat els sudaners; d’altres, que havien quedat enrere com a sentinelles a la vora del camí, foren els últims d’entrar. Tots els sudaners havien rebut el que es mereixien, llevat del gran mûmak: ningú no podia dir què se n’havia fet. L’enemic no havia donat senyals de vida, no havien vist ni un sol espia dels orcs.

—No has vist ni has sentit res, Ànborn? —demanà en Fàramir al darrer que va entrar.

—Bé, no, senyor —va respondre l’home—. Almenys no he vist cap orc. Però he vist o m’ha semblat veure una cosa una mica estranya. Començava a fer-se fosc de debò, quan els ulls et fan veure les coses més grosses de com haurien de ser. De manera que potser no ha estat més que un esquirol —en Sam afinà l’oïda en sentir-li això—. Ara bé, si ho era, era un esquirol negre i no li he vist pas la cua. Era com una ombra damunt el terra i s’ha escapolit darrere un tronc quan m’hi he acostat i s’hi ha enfilat tan de pressa com podria haver-ho fet un esquirol. Com que no voleu que matem els animals salvatges perquè sí, i això és el que em semblava, no he intentat disparar-li amb l’arc. De tota manera era massa fosc per disparar amb seguretat i la criatura ha desaparegut entre l’obscuritat del fullam en un tres i no res. Però m’hi he quedat una mica, perquè m’ha semblat una cosa anormal, i després he tornat corrents. Quan m’he girat, m’ha semblat sentir que, des de molt amunt, aquella cosa em dirigia un esbufec sibilant. Aneu a saber, pot ser un esquirol molt gros. És possible que sota l’ombra de l’Innomenable alguns dels animals del Bosc Llobregós hagin arribat fins als nostres boscos. He sentit a dir que allí hi ha esquirols negres.

—És possible —acceptà en Fàramir—. Però, si fos certa, seria una ventura fatídica. A Ithílien no volem els rebuigs del Bosc Llobregós.

A en Sam li semblà que, mentre parlava, dirigia una ràpida llambregada als hòbbits; però no va dir res. Durant una estona en Frodo i ell van jeure i contemplaren la llum de les torxes i els homes que s’aqueferaven amunt i avall tot parlant amb veus apagades. Després, tot d’una, en Frodo es quedà adormit.

En Sam va fer un esforç, provant de discutir-ne els pros i els contres: «Potser és de confiança», pensava, «però potser no. De vegades les bones paraules oculten un mal cor». Badallà. «Podria dormir una setmana sencera i em sentiria molt millor. Però, si continuo despert, què puc fer, jo tot sol, amb tots aquests homes al voltant? Res, Sam Gamgí; però de totes maneres cal que et mantinguis despert». I, sense saber ben bé com, ho aconseguí. La llum que arribava des de la porta de la cova s’afeblí del tot i el vel gris de la cascada s’anà apagant i desaparegué a les penombres creixents. La remor de l’aigua continuava sense parar, sense canviar mai de nota, matí, tarda i nit. Mormolava i mussitava bo i convidant al son. En Sam es refregà els ulls amb els punys.

Ara encenien més torxes. Van encetar una bóta de vi. Obrien barrils de provisions. Alguns homes duien aigua de la cascada. D’altres es netejaven en rentamans. A en Fàramir li van dur una gran gibrella d’aram i un drap blanc i es rentà.

—Desperteu els convidats —va dir— i porteu-los aigua. És hora de menjar.

En Frodo va asseure’s, badallà i es deixondí. En Sam, que no estava acostumat que el servissin, mirà amb certa sorpresa l’home alt que li feia una reverència, tot sostenint una palangana amb aigua davant seu.

—Deixi-la a terra, mestre, sisplau! —va dir—. Serà més fàcil per a tots dos.

Després, davant l’astorament i diversió dels homes, submergí el cap a l’aigua freda i es remullà el coll i les orelles.

—És costum de vostra terra rentar-vos el cap abans de sopar? —va dir l’home que s’havia posat al servei dels hòbbits.

—No, abans d’esmorzar —va respondre en Sam—. Però si vas curt de son, una mica d’aigua freda al coll és com la pluja per a un enciam pansit. Apa! Ara ja em podré mantenir prou despert per fer un mos.

Aleshores van ser duts fins als seients que eren als costats d’en Fàramir: barrils coberts amb pells i prou alts, per damunt els bancs dels homes, perquè arribessin bé a la taula. Abans de menjar, en Fàramir i tots els seus homes van girar-se de cara a l’oest i van guardar un moment de silenci. En Fàramir indicà a en Frodo i a en Sam que fessin el mateix.

—Ho fem sempre —va explicar quan ja s’asseien—, mirem cap on existí Númenor i més enllà, cap a on hi ha la pàtria èlfica i cap a allò que es troba més enllà de la pàtria èlfica i que sempre existirà. No teniu aquests costums quan mengeu?

—No —va dir en Frodo, amb una sorprenent sensació de rudesa i manca de refinament—. Però quan som convidats, fem una reverència al nostre amfitrió i, després de menjar, ens posem dempeus i li ho agraïm.

—Això naltros també ho fem —va dir en Fàramir.

Als hòbbits, després d’aquell viatge tan llarg i de totes les acampades i després dels dies passats en terres salvatges i solitàries, aquell sopar els va semblar un banquet: van beure un vi pàl·lid i groguenc, fresc i aromàtic, i van menjar pa amb mantega i carns salades i fruits secs i un bon formatge vermell, tot amb les mans netes i amb plats i ganivets nets. Ni en Frodo ni en Sam no van rebutjar res del que els fou ofert i n’aprofitaren fins i tot les segones i les terceres passades. El vi els reanimava les venes i els membres exhausts i se sentiren el cor lleuger i content com no l’havien sentit d’ençà que havien abandonat la terra de Lórien.

Quan tot va haver acabat, en Fàramir els va dirigir fins en un entrant a la part posterior de la cova, parcialment separat per unes cortines; i després els hi dugueren una cadira i dos tamborets. Un llumet de ceràmica cremava en una fornícula.

—És possible que aviat vulgueu dormir —va dir—, sobretot el bo d’en Samseny, que no ha volgut aclucar els ulls abans de sopar… no sé si per por d’oscar el tall d’una fam noble o per temor envers la meua persona. Però no és bo adormir-se massa aviat havent menjat i menys després d’un dejuni. Xerrem una miqueta. Deveu tenir moltes coses a explicar de vostre viatge des de Rivendell. I potser també voldreu saber alguna cosa de naltros i de les terres on vos trobeu. Parleu-me de mon germà Bóromir i del vell Mithràndir i de la bella gent de Lothlórien.

En Frodo ja no tenia son i li venia de gust parlar. Però, tot i que el menjar i la beguda li havien anat d’allò més bé, no havia perdut la cautela. En Sam estava al cel i taral·lejava una cançoneta, però quan en Frodo parlà, al començament ja en va tenir prou només escoltant i, de tant en tant, gosava aventurar una exclamació d’assentiment.

En Frodo va explicar moltes anècdotes, però sempre allunyava el tema de la missió de la Germandat i de l’Anell, exagerant més aviat la part de valor que en Bóromir havia tingut en totes les seves aventures, amb els llops enmig de l’erm, a les naus sota el Caradhras i a les mines de Mòria on havia caigut en Gàndalf. En Fàramir quedà molt impressionat pel relat de la lluita al pont.

—En Bóromir devia sentir-se molest per haver de fugir dels orcs —va dir— o fins i tot d’aquella cosa maligna que dieu, el Bàlrog, tot i haver estat el darrer a marxar.

—Va ser el darrer —va dir en Frodo—, però l’Àragorn tenia l’obligació de dirigir-nos. Després de caure en Gàndalf, era l’únic que coneixia el camí. Si nosaltres, la gent menys important, no haguéssim estat allà, crec que ni en Bóromir ni l’Àragorn no haurien fugit.

—És possible, hauria estat millor que en Bóromir hagués caigut allí amb en Mithràndir —va dir en Fàramir— i que no hagués continuat vers el destí que l’esperava sobre les cascades de Rauros.

—És possible. Però expliqueu-me alguna cosa de la vostra sort —va dir en Frodo, desviant un cop més la conversa del tema—. Perquè m’agradaria saber més de Minas Ithil i d’Osguíliath i de Minas Tirith, la perdurable. Quines esperances teniu per a aquesta ciutat durant la vostra llarga guerra?

—Quines esperances tenim? —repetí en Fàramir—. Fa temps que no en tenim, d’esperances. L’espasa d’Eléndil, si realment retorna, pot tornar-les a revifar, però no crec que faci molt més que ajornar el dia fatídic, llevat que també arribi algun ajut inesperat, dels elfs o dels homes. Perquè l’Enemic es multiplica i naltros minvem. Som un poble en decadència, una tardor sense primavera.

»Els homes de Númenor s’havien establert de banda a banda de les costes i de les terres litorals de les Terres Grans, però la majoria es deixà endur pel mal i per la insensatesa. Molts van coquetejar amb la Foscor i les arts negres; alguns van lliurar-se totalment a l’oci i a les comoditats i d’altres van lluitar entre ells, fins que, a causa de llur feblesa, van ser conquerits pels homes salvatges.

»No se sol contar pas que les arts malvades fossin practicades a Góndor ni que l’Innomenable hi fos honorat; i la saviesa i la bellesa antigues, provinents de l’oest, van prolongar-se molt de temps al reialme dels fills d’Eléndil el Bell i encara en queda alguna cosa. Tot i així Góndor fou qui llaurà la seua pròpia ruïna, perquè, a poc a poc, va anar desinteressant-se’n, i hom pensava que l’Enemic dormia, quan en realitat només havia desaparegut però no havia estat destruït.

»La mort era sempre present, perquè els númenóreans encara, igual com havia succeït a son vell reialme (i per això el perderen), cobejaven una vida eterna i immutable. Els reis bastien tombes més esplèndides que no pas les cases dels vius i consideraven els antics noms dels pergamins de llurs arbres genealògics més importants que llur descendència. Senyors sense fills seien a les sales antigues tot rumiant sobre heràldica; en cambres secretes hi havia homes que es marcien barrejant forts elixirs, mentre d’altres, encimbellats en torres gèlides, consultaven qüestions amb els estels. I el darrer rei de la línia d’Anàrion no tenia descendència.

»Els senescals, emperò, eren més assenyats i van tenir més sort. Més assenyats perquè reunien la força de nostre poble des de la gent tenaç de la costa fins als muntanyencs robusts d’Èred Nímrais. I van pactar una treva amb la gent orgullosa del nord, que sovint ens havien assaltat, homes de valor temerari, però llunyanament emparentats amb naltros, a diferència dels orientalencs o dels cruels haràdrims.

»De manera que, en temps de Círion, el dotzè senescal (i mon pare és el que en fa sis i vint), s’esdevingué que cavalcaren en ajut nostre i al gran camp de Celèbrant van destruir nostres enemics que s’havien apoderat de les províncies del nord. Aquests són els ròhirrim, que és com naltros els anomenem, senyors de cavalls, i naltros els vam cedir els camps de Calenàrdhon que, des d’aleshores, s’anomenen Ròhan; ja que aquella era una província que havia estat poc habitada des de feia molt de temps. I així es convertiren en nostres aliats i sempre ens han estat amics i ens han ajudat quan érem en un destret i vigilen nostres marques septentrionals i el Pas de Ròhan.

»De nostre saber i costums n’han après el que han volgut i llurs senyors, quan cal, parlen nostra llengua; tanmateix, la major part segueix les tradicions de llurs avantpassats i llurs propis records i entre ells parlen en llur llengua del nord. Naltros els tenim en molta estima: els homes són alts i les dones belles, valerosos i forts tant els uns com les altres, de cabells rossos i ulls resplendents; ens fan pensar en la joventut dels homes, tal com eren als Dies de l’Antigor. I la veritat és que nostres mestres en saber diuen que tenen des de fa molt de temps aquesta afinitat amb naltros perquè provenen de les mateixes Tres Cases dels Homes de què provenien, en els seus orígens, els númenóreans; no de Hàdor, el dels cabells daurats, l’amic dels elfs, potser, sinó d’aquells fills seus i de la seua gent que no van anar per damunt la Mar cap a l’oest perquè desoïren la crida.

»Ja que així és com dividim els homes en nostra tradició i anomenem els Antics, o els homes de l’oest, als númenóreans; i a la gent mitjana l’anomenem homes del crepuscle, com ara els ròhirrim i els de la seua raça que encara viuen molt lluny cap al nord; i als salvatges, els homes de la foscor.

»Ara, però, els ròhirrim s’han fet, en certs aspectes, més com naltros, han prosperat en les arts i en amabilitat i naltros també hem esdevingut més com ells i no tenim gaires arguments per continuar aplicant-nos el títol d’Antics. Ens hem convertit en gent mitjana, homes del crepuscle, però amb records d’altres coses. Perquè, igual que els ròhirrim, ara ens plau la guerra i el valor com a coses bones per elles mateixes, que serveixen d’esport i de finalitat; i tot i que encara mantenim que un guerrer hauria de tenir altres habilitats i coneixements que la destresa amb les armes i el combat a mort, considerem, tanmateix, que un guerrer és superior als homes dedicats a altres arts. Tanta és la necessitat que ara en tenim. I guerrer era mon germà en Bóromir: un home de coratge, i és per això que era considerat el millor home de Góndor. I era molt valerós, això és ben cert: durant molts anys no hi ha hagut cap hereu de Minas Tirith capaç d’esforçar-se tant, d’entrar en batalla tan decididament o de treure una nota més poderosa del Gran Corn.

En Fàramir sospirà i restà callat una estona.

—A tots els seus relats no ha dit gran cosa dels elfs, senyor —va dir en Sam, armant-se de valor. Havia advertit que en Fàramir semblava referir-se als elfs amb reverència, i això, més que no pas la seva amabilitat i les seves viandes i vi, havien guanyat el respecte d’en Sam i n’havien apaivagat les sospites.

—No, és cert, mestre Samseny —va dir en Fàramir—, perquè no en sé gran cosa, de les històries dels elfs. Però aquí toqueu un altre punt en què també hem canviat, en la decadència de Númenor envers la Terra Mitjana. Perquè, com potser sabreu si en Mithràndir era vostre company i heu parlat amb N’Élrond, els Edain, els pares del númenóreans, van lluitar al costat dels elfs a les primeres guerres i foren recompensats amb l’obsequi d’un regne al bell mig de la Mar, a les envistes de la pàtria èlfica. A la Terra Mitjana, però, els homes i els elfs es van allunyar durant els dies de les tenebres, a causa de les arts de l’Enemic i pels lents canvis temporals que van fer que cada raça es distanciés més per aquells camins separats. Ara els homes temen i desconfien dels elfs, tot i que és ben poca cosa el que en saben. I naltros, els de Góndor, ens eduquem com la resta dels homes, com els homes de Ròhan; perquè fins i tot ells, que són els enemics del Senyor Fosc, defugen els elfs i parlen del Bosc Daurat amb basarda.

»Amb tot, entre naltros encara hi ha qui té tractes amb els elfs, quan això és possible; i ara i adés algú va secretament a Lórien, però gairebé mai no en torna. No pas jo. Perquè en l’actualitat considero perillós per als homes mortals anar deliberadament a trobar-se amb la Gent de l’Antigor. I, malgrat tot, vos envejo perquè heu pogut parlar amb la Senyora Blanca.

—La Senyora de Lórien! Na Galàdriel! —exclamà en Sam—. L’hauria de veure, senyor, i tant que l’hauria de veure! Jo no sóc més que un hòbbit i el meu ofici, a casa, és fer de jardiner, senyor, si entén el que vull dir, i no sé gran cosa de poesia…, no sóc gaire bo fent poemes: potser alguna auca còmica, de tant en tant, ja sap, però no poesia de debò…, de manera que no li puc explicar el que vull dir. Hauria de ser cantat. Perquè ens en donessin un tast hauríem de tenir en Gambús, l’Àragorn, vull dir, o el vell senyor Bilbo. Però, m’agradaria tant poder fer una cançó sobre ella. Bella certament ho és, senyor! Meravellosa! De vegades com un gran arbre en flor, de vegades com un narcís, de tan esvelta i petitona que és. Dura com els diamants, suau com la llum de la lluna. Càlida com el sol, freda com el gebre dels estels. Orgullosa i distant com la neu de les muntanyes i tan alegre com qualsevol xicoteta que hagi conegut amb margarides als cabells durant la primavera. Però tot això són bajanades i no fan gens de justícia a la realitat.

—Això vol dir que deu ser realment bella —va dir en Fàramir—. Perillosament bella.

—No sé si és o no perillosa —va respondre en Sam—. Em penso que la gent duu el perill dins quan entren a Lórien i que allí l’hi troben perquè ells li han dut. Però potser sí que pot dir que és perillosa, perquè ella mateixa és ben forta. Miri, es podria esclafar a trossos contra ella, com un vaixell contra una roca; o ofegar-se com un hòbbit en un riu; però la culpa no seria ni de la roca ni del riu. És clar que en Bóro… —callà i la seva cara agafà un fort color vermell.

—Sí? «És clar que en Bóromir», anàveu a dir? —l’interrogà en Fàramir—. Què volíeu dir? Que duia el perill amb ell?

—Perdoni’m, senyor, però és tal com ho dic. I sent, com era, un home tan excepcional, si m’ho permet dir. Però no ha anat gaire errat tota l’estona. Miri, vaig observar i escoltar en Bóromir tot el camí, des de Rivendell…, vigilant pel meu senyor, com comprendrà, i no desitjant-li cap mal, a en Bóromir… i jo penso que a Lórien va veure per primer cop allò que jo ja havia endevinat abans: el que ell volia. D’ençà que el va veure per primer cop volia l’Anell de l’Enemic!

—Sam! —exclamà en Frodo estupefacte. S’havia endinsat en els seus pensaments durant una estona i en fou desvetllat de sobte i quan ja era massa tard.

—Ara sí que l’he feta bona! —va dir en Sam posant-se lívid i després enrojolant-se d’allò més—. Ja hi tornem a ser! «Cada cop que obres aquesta bocassa et fiques de peus a la galleda», que em solia dir el Vellot, i amb molta raó. Ara sí que hem begut oli!

»Deixi’m dir-li una cosa, senyor! —afegí bo i girant-se vers en Fàramir amb tot el coratge de què era capaç—. No s’aprofiti del meu amo només perquè el seu criat és un ximplet rematat. Vostè ha parlat molt bellament tota l’estona i m’ha deixat desprevingut, parlant dels elfs i tot plegat. Però la bellesa es demostra en els bells fets, que diem nosaltres. Ara té l’ocasió de demostrar-ho.

—Això sembla —va dir en Fàramir, molt lentament i en veu molt baixa, amb un estrany somriure—. De manera que aquesta és la resposta a totes les endevinalles! L’Únic, que hom creia desaparegut del món. I en Bóromir intentà apoderar-se’n per la força? I valtros vau escapar-vos-en? I heu corregut tot aquest camí… per venir a parar a les meues mans! I aquí vos tinc, enmig dels boscos: dos mitgerols i un exèrcit d’homes a les meues ordres i l’Anell dels Anells! Un bon cop de sort! Una oportunitat perquè en Fàramir, capità de Góndor, demostri els seus bells fets! Ha, ha! —i s’aixecà, molt alt i seriós, amb un llambreig a les seves pupil·les grises.

En Frodo i en Sam s’incorporaren d’un bot dels tamborets i es col·locaren l’un al costat de l’altre, d’esquena a la paret, cercant l’empunyadura de les espases. Es produí un silenci. Tots els homes de la cova deixaren de xerrar i es giraren per esguardar-los, astorats. Però en Fàramir tornà a seure a la seva cadira i esclafí a riure pausadament, i de seguida adoptà altre cop aquell posat seriós.

—Pobre Bóromir! Va ser una prova massa dura! —digué—. Valtros dos, rodamóns estranys d’un país allunyat que carregueu amb el perill dels homes, heu fet que mon dolor sigui molt més fort! Però teniu menys raons per judicar els homes que jo per judicar els mitgerols. Naltros, els homes de Góndor, som homes de paraula. No fanfarronegem gaire i, si ho fem, actuem o morim en l’intent. «No penso agafar aquella cosa, encara que la trobés tirada al bell mig de la carretera», he dit. Encara que jo fos la mena d’home que pot desitjar de tenir-la, i encara que, quan ho he dit, no sabia exactament quina mena de cosa era, penso convertir aquelles paraules en una promesa i la mantindré.

»Però tampoc no sóc d’aquella mena d’homes. O potser és que sóc prou assenyat per saber que existeixen alguns perills dels quals un home ha de fugir. Seieu en pau! I tranquil·litzeu-vos, Samseny. Si creieu haver-vos ficat de peus a la galleda, penseu que el destí devia tenir previst que fos així. Vostre cor no sols és fidel, sinó llest, i va veure-hi més clarament que els vostres ulls. Perquè, per sorprenent que vos sembli, no correu cap perill en confessar-me el que m’heu dit. Potser fins i tot ajudi vostre senyor, a qui tant estimeu. En sortirà beneficiat, si jo hi puc fer alguna cosa. Tranquil·litzeu-vos, doncs. Però no torneu a mencionar aquesta cosa en veu alta. Amb una vegada n’hi ha prou.

Els hòbbits van tornar als tamborets i s’hi assegueren molt callats. Els homes van reprendre la conversa i tornaren a beure, bo i pensant que el seu capità havia fet alguna mena de broma als petits convidats i que ara ja havien acabat de divertir-se.

—Bé, Frodo, per fi ens entenem —va dir en Fàramir—. Si vau agafar aqueixa cosa com a pròpia, contra vostra voluntat, perquè d’altres vos ho demanaren, compteu amb la meua compassió i els meus honors. Em meravelleu: tenir-ho amagat i no servir-vos-en. Per a mi sou una nova gent i tot un nou món. Tots els de vostra raça tenen aquest tarannà? Vostra terra deu ser un regne de pau i d’alegria i els jardiners hi deuen fruir d’una gran estima.

—Allà no tot va tan bé —va respondre en Frodo—, però la veritat és que els jardiners hi són molt respectats.

—Però la gent també es deu acabar avorrint, fins i tot als seus jardins, com succeeix amb totes les coses que hi ha sota el sol. I valtros sou lluny de casa i esteu rendits pel viatge. Per aquesta nit ja n’hi ha prou. Dormiu, tots dos, en pau. Si podeu. I no temeu res! No vull veure-ho ni tocar-ho ni saber-ne més del que ja en sé (que és prou i massa), no fos cas que el perill em desviés de mon camí i no fos capaç de tenir la integritat d’en Frodo, fill d’en Drogo. Aneu ara a descansar…, però primer digueu-me només, si voleu, cap a on voleu dirigir-vos i què voleu fer. Perquè jo he de vigilar i esperar i reflexionar. El temps passa. Al matí cadascú haurà d’anar-se’n ràpidament pels camins que té assignats.

En Frodo, en passar la primera commoció de por, s’adonà que tremolava. Ara notà que s’apoderava d’ell una lassitud extrema, com un núvol. Ja no podia continuar resistint i dissimulant.

—Pensava trobar un camí per entrar a Mórdor —va dir amb una veueta sense forces—. Em dirigia a Gòrgoroth. He de trobar la Muntanya del Foc i llançar aquesta cosa a les pregoneses del Fat. És el que em va dir en Gàndalf. No sé si hi arribaré mai.

En Fàramir el contemplà un moment seriosament sorprès. Després, de sobte, el sostingué quan anava a caure, l’enlairà amb suavitat i el portà fins al jaç, l’hi diposità i l’hi deixà ben abrigat. En Frodo immediatament va caure en un son profund.

Al seu costat van disposar un altre jaç per al seu criat. En Sam dubtà uns segons, després, però, va fer una gran reverència:

—Bona nit, capità i senyor meu —va dir—. Ha sabut aprofitar l’ocasió, senyor.

—De debò? —va fer en Fàramir.

—Sí, senyor, i ha demostrat la bellesa amb els seus bells fets: els més bells de tots.

En Fàramir somrigué.

—Sou un criat molt espavilat, mestre Samseny. Però no: l’elogi d’aquells qui el mereixen és per damunt de qualsevol recompensa. I en ma actitud no hi havia res a elogiar. No tenia cobejança ni desig d’actuar altrament.

—Ah, molt bé, senyor —afegí en Sam—, ha dit que el meu senyor té un aire èlfic, i això ha estat bonic i és cert. Però jo li puc dir això: vostè també té un aire, senyor, que em recorda…, que em fa pensar en en Gàndalf, en els màgics.

—Ja pot ben ser —acceptà en Fàramir—. Potser distingiu des de lluny l’aire de Númenor. Bona nit!





Capítol VI

L’ESTANY PROHIBIT


En Frodo es despertà per descobrir que en Fàramir era inclinat al seu costat. Durant un segon les antigues temences s’empararen d’ell i s’assegué tot reculant cap a un extrem.

—No heu de témer res —va dir en Fàramir.

—Ja és de dia? —preguntà en Frodo badallant.

—No encara, però la nit s’acosta a la fi i la lluna plena ja es pon. Voleu venir i veure-ho? A més, hi ha un afer sobre el qual desitjo vostre consell. Lamento haver-vos de despertar, però vos importa acompanyar-me?

—Ja vinc —va dir en Frodo tot llevant-se i tremolant una mica en abandonar la flassada i les pells que l’abrigaven. Sense focs, semblava que a la cova hi fes fred. Enmig d’aquella quietud, el brogit de l’aigua arribava amb força. Es va posar la capa i seguí en Fàramir.

En Sam fou despertat immediatament per algun instint de vigilància, la primera cosa que va veure fou el jaç buit del seu senyor i d’un bot es posà dempeus. Aleshores va veure dues figures fosques, en Frodo i un home, que es retallaven contra l’arcada, plena, ara, d’una llum blanquinosa i pàl·lida. Va córrer darrere seu, entre rengles d’homes que dormien en matalassos al llarg de les parets. Quan arribà a la boca de la cova s’adonà que la cortina s’havia convertit en un vel enlluernador de seda i perles i fils d’argent: caramells de llum lunar en dissolució. Però no s’aturà a admirar-ho i, tombant cap a un costat, va seguir el seu senyor a través de la porta estreta que s’obria a la paret de la cova.

Primerament van tirar endavant per un corredor tenebrós, després amunt per molts graons molls i finalment arribaren en un replà petit, tallat a la roca i il·luminat per un cel pàl·lid, que lluïa molt amunt a través d’un pou llarg i profund. D’allí sortien dos trams d’escala: un que continuava, segons semblava, amunt fins al marge més alt del torrent; l’altre tombava cap a l’esquerra. Aquest segon és el que van enfilar. Giravoltava cap amunt, en espiral, com l’escala d’una torre.

A la fi van sortir d’entre aquelles pedres llòbregues i miraren al voltant. Eren damunt una roca ampla i plana, sense barana ni parapet. A la dreta, cap a l’est, el torrent queia amb gran esquitxadissa per moltes terrasses, i després, tot precipitant-se en una cursa vertiginosa, omplia una rasa suaument esculpida amb la força obscura de l’aigua clapejada de bromera i s’arremolinava i s’apressava gairebé als seus peus per saltar de cop al buit que s’obria a la seva esquerra. Al caire mateix del salt, callat, mirant avall, hi havia un home.

En Frodo es girà a esguardar les esveltes cues de cavall de l’aigua allà on es recargolaven i saltaven. Després aixecà la mirada i atalaià l’horitzó. El món era tranquil i fred, com si s’acostés l’alba. Molt lluny, a l’oest, la lluna plena es ponia, blanca i rodona. Les boirines pàl·lides mirallejaven a la gran vall que hi havia a baix: un golf impressionant de fumerols argentats, sota els quals lliscaven les aigües nocturnes i fredes de l’Ànduin. Més enllà es dreçava una foscor negra i aquí i allà hi centellejaven, freds, esmolats, remots, blancs com ullals de fantasmes, els cims de l’Èred Nímrais, les Muntanyes Blanques del regne de Góndor, coronades per les neus perpètues.

En Frodo va quedar-se un moment sobre aquella plataforma rocosa i tot el seu cos fou recorregut per un calfred, es preguntava si els seus antics companys caminaven o dormien, en algun indret d’aquella vastitud de terres tocades per la nit, o si eren morts i els embolcallaven les boires. Per què l’havien dut fins allí, traient-lo del somni reparador?

En Sam també desitjava una resposta a la mateixa pregunta i no es va poder estar de xiuxiuejar, perquè només ho sentissin, segons pensà, les orelles del seu senyor:

—Sense cap mena de dubte és una vista esplèndida, senyor Frodo, però deixa el cor glaçat i també el moll dels ossos! Què ocorre?

En Fàramir el sentí i va respondre:

—La posta de la lluna damunt Góndor. La bella Ithil que s’acomiada de la Terra Mitjana i dirigeix una mirada als rínxols blancs del vell Mindòl·luin. Paga la pena de sentir una certa frisança. Però no era això el que vos havia portat a veure…, tot i que, pel que fa a vós, Samseny, jo no vos hi he portat i no feu sinó pagar la pena de la vostra vigilància. Un glop de vi ho resoldrà. Veniu, mireu ara!

Va fer unes passes fins al costat del silenciós sentinella aturat al precipici fosc i en Frodo el seguí. En Sam es quedà enrere. Ja se sentia prou insegur en aquella plataforma tan alta i humida. En Fàramir i en Frodo van mirar avall. Molt al fons es veien les aigües blanques que s’abocaven en una mena de tall escumós i que després s’arremolinaven, llòbregues, per un gorg ovalat i profund format a la roca, fins que tornaven a trobar el camí de sortida a través d’una obertura estreta i corrien avall, amb remor i esquitxadissa, cap a zones més planeres i encalmades del seu recorregut. La llum de la lluna encara entrava de biaix fins al peu de la cascada i lluïa sobre les aigües arrissades de l’estany. Ara en Frodo s’adonà d’una coseta fosca a la riba més pròxima, però mentre la contemplava es capbussà i va desaparèixer darrere l’agitació i la rebullida de la cascada, tallant l’aigua fosca amb la mateixa agilitat que una fletxa o una pedra esmolada.

En Fàramir es tombà cap a l’home que tenia al costat.

—I bé, què creus que pot haver estat, Ànborn? Un esquirol o un blauet? Que hi ha blauets negres als estanys nocturns del Bosc Llobregós?

—Sigui el que sigui, no és un ocell —va respondre l’Ànborn—. Té quatre extremitats i es capbussa com un home i, a més, ho domina perfectament. Què intenta? Busca una manera de pujar per darrere la cortina fins al nostre amagatall. Sembla que per fi ens han descobert. Tinc l’arc aquí i he distribuït alguns altres arquers, gairebé amb tan bona punteria com jo, a totes dues bandes. Només esperem que ens doneu l’ordre de disparar, capità.

—Hem de disparar? —va dir en Fàramir, girant-se ràpidament cap a en Frodo.

En Frodo va trigar un instant a respondre. Després va dir:

—No! Us prego que no dispareu!

Si en Sam hi hagués gosat, hauria dit: «Sí!», més de pressa i més fort. No ho podia veure, però, pels seus mots, endevinava prou bé què era allò que observaven.

—Això vol dir que sabeu quina mena de cosa és, això —va dir en Fàramir—. Apa, ara que l’heu vista, digueu-me per què no l’hem de matar. En totes les coses que m’heu explicat no heu mencionat ni una sola vegada vostre errívol company i, de moment, l’he deixat viure. Podia esperar fins que l’enxampessin i me’l portessin. Hi he enviat mos millors caçadors, a buscar-lo, però se’ls ha escapolit i no l’havien tornat a veure fins ara, llevat d’un cop l’Ànborn, ahir al vespre, quan queia el crepuscle. Però ara ha comès una falta molt pitjor que només caçar conills a l’altiplà: ha gosat arribar fins a Hènneth Annûn i haurà de pagar amb la vida. Em meravella, aqueixa criatura: tan prudent i astuta com és i que vingui a divertir-se a l’estany davant mateix de nostra finestra. És que creu que els homes dormen sense vigilància tota la nit? Per què?

—Crec que hi ha dues respostes —va dir en Frodo—. D’una banda sap poques coses dels homes i, encara que és astut, el vostre refugi està tan ben amagat que potser no sap que hi ha homes allà darrere. D’altra banda crec que ha estat atret fins aquí per un desig que el posseeix i que és més fort que les seves precaucions.

—Que ha estat atret fins aquí, dieu? —comentà en Fàramir en veu baixa—. Pot ser…, és que coneix la càrrega que dueu?

—I tant. Ell mateix la va dur durant molts anys.

—Ell la va dur? —repetí en Fàramir, respirant amb força i absolutament desconcertat—. Aquest afer no para d’embolicar-se amb noves endevinalles. De manera que la persegueix?

—És possible. Per a ell és un tresor. Però no em referia a això.

—I, aleshores, què és el que busca?

—Peix —va dir en Frodo—. Mireu!

Van mirar avall, cap a l’estany negre. Un caparronet negre aparegué en un dels extrems de la bassa, al davant mateix de l’ombra fosca del rocam. Hi hagué un breu llambreig argentat i una commoció de xipolleig imperceptible. Allò nedà fins a un costat i després, amb una agilitat meravellosa, una criatura que semblava una granota sortí de l’aigua i s’enfilà a la riba. Immediatament s’hi va asseure i començà a mossegar la petita cosa argentada que brillava a mesura que la girava: ara els darrers raigs de la lluna queien darrere la paret rocosa a l’extrem de l’estany.

En Fàramir va riure en veu baixa.

—Peix! —va dir—. És una fam menys perillosa. O potser no: el peix de l’estany de Hènneth Annûn li pot costar tot el que té.

—Ara l’estic apuntant amb la fletxa —va dir l’Ànborn—. No voleu que dispari, capità? Nostra llei diu que qui ve en aquest lloc sense que ningú li ho demani ha de pagar amb la mort.

—Espera, Ànborn —va dir en Fàramir—. És una qüestió més delicada del que sembla. Què hi heu de dir, Frodo? Per què no l’hem de matar?

—És una criatura dissortada i famolenca —va dir en Frodo— i no és conscient del perill que corre. I en Gàndalf, el vostre Mithràndir, us hauria pregat que no el matéssiu per aquesta mateixa raó i per d’altres. Va prohibir als elfs que ho fessin. No sé exactament per què i, d’allò que n’endevino, no en puc parlar obertament aquí. Però d’alguna manera aquesta criatura està lligada a la meva missió. Fins que ens vau trobar i ens vau dur aquí, va ser el meu guia.

—Vostre guia! —va dir en Fàramir—. L’afer em sembla encara més estrany. Faria molt per vós, Frodo, però això no vos ho puc garantir: deixar que aquest rodamón garneu marxi lliurement d’aquí quan li doni la gana, per, si li plau, ajuntar-se a vós, o per ser enxampat pels orcs i confessar-los tot el que sap sota tortura. L’hem de matar o l’hem d’agafar. Si no el podem atrapar ràpidament, el matarem. Però, com podem enxampar aquesta cosa llefiscosa de tants aspectes, si no és amb la punta d’una sageta?

—Permeteu-me que me li acosti silenciosament —va dir en Frodo—. Podeu mantenir els arcs tensos i, si fallo, almenys em podeu matar a mi. Jo no fugiré.

—Aneu, doncs, i afanyeu-vos! —va dir en Fàramir—. Si en surt viu, hauria de ser vostre fidel servidor per a la resta dels seus infeliços dies. Porta en Frodo allà baix, a la riba, Ànborn, i no feu soroll. Aquesta cosa té nas i orelles. Dóna’m ton arc.

L’Ànborn obeí de mala gana i obrí la marxa, escales avall, fins arribar al replà, després van pujar per l’altra escala i finalment van sortir en una obertura estreta, dissimulada amb matolls espessos. En Frodo hi passà silenciosament i es trobà a la part alta del marge sud de l’estany. Era fosc i les cascades eren pàl·lides i grises i només reflectien la llum agonitzant de la lluna al cel de ponent. No veia en Gòl·lum. S’inclinà una mica endavant i l’Ànborn s’hi acostà silenciosament des del darrere.

—Continueu endavant! —li mussità a l’orella—. Aneu amb compte a la dreta. Si caieu a l’estany ningú no vos podrà ajudar, excepte vostre amic pescaire. I no oblideu que hi ha arquers ben a prop, encara que no els veieu.

En Frodo s’arrossegà endavant, emprant les mans, tal i com feia en Gòl·lum, per palpar el camí i per mantenir l’equilibri. La major part de les roques eren planes i suaus, però llisquívoles. Es deturà a escoltar. Al principi no pogué sentir cap soroll, només el traüt incessant de la cascada darrere seu. Ara, però, sentí, no gaire lluny i davant mateix, una mena de murmuri sibilant.

—Peixxx, bon peixxx. La Cara Blanca s’ha esvanit, Preciositat meva, per fi, sí. Ara nosaltres pot menjar peix en pau. No, no en pau, Preciositat. Perquè la Preciositat s’ha perdut; sí, perdut. Hòbbits bruts, hòbbits dolents. Han marxat i ens han deixat, gòl·lum; i la Preciositat ha desaparegut. Només el pobre Sméagol tot sol. No Preciositat. Homes dolents, ells l’agafaran, robaran la meva Preciositat. Lladres. Nosaltres odiar-los. Peixxx, bon peixxx. Ens fa forts. Fa els ulls brillants, els dits forts, sí. Escanyar-los, Preciositat. Escanyar-los tots, sí, si nosaltres té oportunitats. Bon peixxx. Bon peixxx!

I així xerra que xerraràs, gairebé tan incessant com la cascada, interromput només per un sorollet feble de baveig i de regurgitació. En Frodo sentí un calfred i escoltà amb llàstima i fàstic. Li hauria agradat que parés i que no hagués tingut necessitat d’escoltar aquella veu mai més. L’Ànborn no era pas gaire més enrere. Podia tornar-hi i demanar-li que els arquers disparessin. Segurament, mentre en Gòl·lum endrapava i estava desprevingut, s’hi podrien acostar prou. Un sol tret ben tirat i en Frodo es veuria deslliurat d’aquella veu malaurada per sempre més. Però no, en Gòl·lum ara tenia un dret sobre ell. El criat adquireix drets sobre el seu amo a canvi de servir-lo, encara que ho faci per por. De no haver estat per en Gòl·lum s’haurien enfonsat als Aiguamolls Morts. I en Frodo també sabia, per algun sisè sentit i amb prou claredat, que en Gàndalf no hauria volgut que el matessin.

—Sméagol! —cridà amb veu suau.

—Peixxx, bon peixxx —repetí la veu.

—Sméagol! —va dir, una mica més fort. La veu s’aturà.

—Sméagol, l’amo ha vingut a buscar-te. L’amo és aquí. Vine, Sméagol!

No hi hagué resposta, només una mena de xiulet tènue, com una inspiració.

—Vine, Sméagol! —repetí en Frodo—. Estem en perill. Els homes et mataran, si et troben aquí. Vine de pressa, si vols escapar-te de la mort. Vine amb l’amo!

—No! —va dir la veu—. Amo no bo. Deixa el pobre Sméagol i se’n va amb nous amics. L’amo pot esperar. L’Sméagol no ha acabat.

—No tenim temps —féu en Frodo—. Agafa el peix. Vine!

—No! He d’acabar el peix!

—Sméagol! —va dir en Frodo desesperadament—. La Preciositat s’enutjarà. Agafaré la Preciositat i diré: fes-li empassar les espines i que s’ennuegui. Que no provi el peix mai més. Vine, la Preciositat t’espera!

Es produí una sibilació aguda. Immediatament en Gòl·lum aparegué de quatre grapes enmig de l’obscuritat, com un gos que s’escapava i a qui s’obliga a creure. A la boca, hi duia un peix a mig menjar i en tenia un altre a la mà. S’acostà a en Frodo fins que els seus nassos gairebé es tocaren i l’ensumà. Els seus ulls pàl·lids resplendien. Després es va treure el peix de la boca i s’aixecà.

—Bon amo! —murmurà—. Bon hòbbit, ha tornat a buscar el pobre Sméagol. El bon Sméagol ve. Ara anem, anem de pressa, sí. A través dels arbres, mentre les Cares són fosques. Sí, apa, anem!

—Sí, ens n’anirem de seguida —va dir en Frodo—. Però encara no. Aniré amb tu tal com t’he promès. T’ho torno a prometre. Però ara mateix no. Encara no estàs segur. Jo et salvaré, però has de confiar en mi.

—Nosaltres hem de confiar en amo? —va dir en Gòl·lum, dubtós—. Per què? Per què no anem de seguida? On és l’altre, el hòbbit groller i malcarat? On és ell?

—Allà dalt —va dir en Frodo assenyalant la cascada—. No puc marxar sense ell. Hem de tornar a buscar-lo.

Es descoratjà. Allò era massa com un parany. En realitat no temia que en Fàramir fes matar en Gòl·lum, però segurament el faria presoner i el lligaria; i la veritat és que el que en Frodo feia li semblaria, a aquella pobra criatura traïdora, una traïció. Probablement seria impossible arribar a fer-li comprendre o creure mai que en Frodo li havia salvat la vida de l’única manera que podia. Quina altra cosa hauria pogut fer… per mantenir-se fidel, tan fidel com li fos possible, a ambdues bandes?

—Vine! —va dir—. O la Preciositat s’enutjarà. Ara hem de tornar amunt. Camina, camina, passa endavant!

En Gòl·lum s’arrossegà endavant, ben a la vora del caire, una miqueta més. Anava ensumant, recelós. De sobte es deturà i enlairà el cap.

—Hi ha alguna cosa, aquí! —va dir—. I no és un hòbbit —tot d’una es girà. Una llum verdosa espurnejava als seus ulls protuberants—. Amo, amooo! —xiuxiuejà—. Dolent! Mentider! Fals! —escopí i estirà els braços llargs amb aquells dits blancs i vigorosos.

Al mateix instant la figura enorme i fosca de l’Ànborn s’alzinà al darrere i li va caure a sobre. Una manassa forta l’engrapà pel bescoll i el subjectà. En Gòl·lum es regirà com un llamp, moll i llisquívol com era, esmunyint-se com una anguila, mossegant i esgarrapant com un gat. Però dos homes més van sortir d’entre les ombres.

—Quiet! —va dir un—. O acabaràs tan ple de punxes com si fossis un eriçó. Estigues quiet!

En Gòl·lum deixà de fer força i es posà a gemegar i a ploriquejar. El van lligar, sense gaires contemplacions.

—Amb compte, amb compte! —deia en Frodo—. No té la força que teniu vosaltres. Feu tots els possibles perquè no prengui mal. Si no li feu mal s’estarà més quiet. Sméagol! No et faran mal. Jo aniré amb tu i no et passarà res. Abans m’haurien de matar. Confia en l’amo!

En Gòl·lum es tombà i va escopir-li. Els homes se’l carregaren, li van posar una caputxa al cap i se l’endugueren.

En Frodo els seguí. Se sentia molt desgraciat. Van passar la clariana que quedava darrere els matolls i tornaren a la cova, per les escales i els corredors. Hi havien encès dues o tres torxes. Els homes es començaven a bellugar. En Sam també hi era i va dirigir una mirada estranya a aquell farcell tou que els homes transportaven.

—L’ha agafat? —va preguntar a en Frodo.

—Sí. Bé, no, no l’he agafat jo. Ha vingut a mi perquè al començament, em sembla, ha confiat en mi. No volia que el lliguessin d’aquesta manera. Espero que no prengui mal, la veritat és que tot això no m’agrada gens.

—A mi tampoc —va dir en Sam—. I les coses no acabaran mai d’estar bé del tot si aquesta desgràcia personificada hi és pel mig.

Un home se’ls atansà i els va fer indicació que el seguissin, aconduint-los fins aquell recambró del fons de la cova. En Fàramir seia a la seva cadira i el llum havia estat encès de bell nou a la fornícula que tenia al darrere. Els va indicar que s’asseguessin als dos tamborets.

—Dugueu vi per als convidats —va dir—. I porteu-me el presoner.

Van dur-los el vi i després l’Ànborn va aparèixer amb en Gòl·lum. Li va treure la caputxa que li tapava el cap i el posà dret, bo i plantant-s’hi al costat per sostenir-lo. En Gòl·lum parpellejà, cobrint la malícia de la seva mirada amb aquelles parpelles pàl·lides i pesants. Semblava una criatura ben desgraciada, molla i regalimant, amb fortor de peix (encara en duia un a la mà), els escassos flocs de cabells li penjaven com algues pudents damunt les celles esprimatxades i li queia la candela del nas.

—Deixeu-nos! Deixeu-nos! —va dir—. La corda ens fa mal, sí, ens en fa, ens fa mal i nosaltres no hem fet res.

—Res? —va dir en Fàramir, contemplant aquella criatura malaurada amb mirada amable, però sense cap expressió al rostre ni de còlera ni de compassió ni de sorpresa—. Res? Mai no heu fet res que vos fes mereixedor d’ésser lligat o d’un càstig pitjor? Tant se val, sortosament això no sóc pas jo qui ha de judicar-ho. Aquesta nit, però, heu vingut en un lloc on el preu per arribar-hi és la mort. El peix d’aquest estany es paga molt car.

En Gòl·lum deixà caure el peix que duia a la mà.

—No vull peix —va dir.

—El preu no és pel peix —va dir en Fàramir—. Només ficar-se aquí i mirar l’estany ja es paga amb la mort. Fins ara vos he perdonat perquè en Frodo, aquí present, m’ho ha suplicat, ja que diu que, almenys per part seua, vos deu alguns favors. Però també m’haureu de satisfer a mi. Com vos dieu? I on aneu? Què preteneu?

—Nosaltres estem perdut, perdut —va dir en Gòl·lum—. No tenim nom, no pretenem res, no Preciositat, res. Només buits. Només afamegats; sí, nosaltres estem afamegat. Alguns peixets, peixets dolents plens d’espines, per a una pobra criatura, i ells diuen que la mort. Tan savis són; tan justos, tan excel·lentment justos.

—No gaire savis —va dir en Fàramir—. Però justos sí, potser tan justos com ens ho permet la nostra escassa saviesa. Frodo, deslligueu-lo!

En Fàramir es va treure un petit ganivetet i el lliurà a en Frodo. En Gòl·lum interpretà malament el gest, va deixar escapar un xiscle i es deixà caure a terra.

—Apa, Sméagol! —va dir en Frodo—. Has de confiar en mi. No t’abandonaré. Digues la veritat, si pots. Jo t’ajudaré, no et faré mal —i tallà les cordes que fermaven els canyells i els turmells d’en Gòl·lum i el va fer posar dret.

—Acosteu-vos! —va dir en Fàramir—. Mireu-me! Sabeu quin és el nom d’aquest lloc? Hi heu estat anteriorment?

Lentament, en Gòl·lum aixecà els ulls i mirà de mala gana en Fàramir. Tota la llum desaparegué dels seus ulls i esguardà per un moment, macilent i lívid, la mirada fixa i clara de l’home de Góndor. Es féu un silenci llarg. Llavors en Gòl·lum abaté el cap i s’ensorrà fins a quedar estenallat a terra, tremolant.

—Nosaltres no sap i no vol saber —ploriquejà—. Mai no hem vingut aquí, mai no hi tornarem.

—Al vostre cap hi ha portes i finestres tancades amb pany i clau i, al darrere, cambres ben fosques —va dir en Fàramir—. Però, en aquest cas, crec que dieu la veritat. Val més així. Per què juraríeu no tornar-hi mai més? Ni tornar a dur-hi cap altra criatura vivent, per mitjà de paraules ni de signes?

—L’amo ho sap —va dir en Gòl·lum, tot dirigint una mirada de reüll a en Frodo—. Sí, ell sap. Nosaltres prometre l’amo, si ell ens salva. Nosaltres prometre per Allò, sí —i s’agemolí als peus d’en Frodo—. Salveu-nos, bon amo! —gemegà—. L’Sméagol promet per la Preciositat, promet fidelment. No tornarà mai més, mai parlarà, mai! No, Preciositat, no!

—Esteu satisfet? —preguntà en Fàramir.

—Sí —va dir en Frodo—. Crec que heu d’acceptar la seva promesa o fer complir la vostra llei. No n’aconseguireu res més. Però li he promès que si venia amb mi, no rebria cap mal. I no vull faltar a la meva paraula.

En Fàramir romangué assegut una estona, pensatiu.

—Molt bé —va dir—. Us lliuro a vostre amo, a en Frodo, fill de Drogo. Que digui públicament el que pensa fer amb vós!

—Però, senyor Fàramir —va intervenir en Frodo—, encara no heu dit quina era la vostra voluntat respecte a l’esmentat Frodo i, fins que aquesta no sigui coneguda, ell no podrà formar-se plans per a si mateix i per als seus companys. La vostra decisió havia estat ajornada fins al matí; però, ara, el matí ja és a tocar.

—Llavors pronunciaré la meua sentència —va dir en Fàramir—. Pel que fa a vós, Frodo, en la mesura en què sóc dipositari d’un poder que m’ha estat conferit per una autoritat més alta, vos declaro lliure al reialme de Góndor fins als més llunyans de sos antics confins, amb l’excepció que ni vós ni ningú que vos acompanyi no vindreu en aquest lloc si no fos que naltros vos ho demanéssim. Aquesta sentència serà vàlida durant un any i un dia i després quedarà cancel·lada, llevat que abans de la fi d’aquest termini hàgiu vingut a Minas Tirith i vos hàgiu presentat al Senyor i Senescal de la Ciutat. En tal cas, li demanaré que confirmi el que ara sentencio i que ho prolongui per a tota la vida. Mentrestant, qualsevol persona que prengueu sota vostra protecció és també sota la meua protecció i sota la de l’escut de Góndor. Us basta aquesta resposta?

En Frodo va fer una gran reverència.

—Em basta —va dir— i em poso, senyor, al vostre servei, si és que això pot servir de res a algú tan encimbellat i honorable.

—És un servei inapreciable —respongué en Fàramir—. I bé, preneu aquesta criatura, aquest Sméagol, sota vostra protecció?

—Prenc l’Sméagol sota la meva protecció —va dir en Frodo. En Sam sospirà de manera ben perceptible; i no pas a causa de totes aquelles formalitats que, com a bon hòbbit, aprovava amb delit. La veritat és que a La Comarca una qüestió com aquella hauria requerit moltes més paraules i reverències.

—Aleshores vos dic —va prosseguir en Fàramir, adreçant-se a en Gòl·lum— que esteu sentenciat a mort, però que mentre feu camí amb en Frodo, pel que fa a naltros, vos respectarem. Ara bé, si mai algun home de Góndor vos troba vagarejant sense ell, la sentència es complirà. I que la mort vos vingui ràpida a l’encontre, dins o fora de Góndor, si no el serviu bé. Ara, responeu-me: cap a on penseu dirigir-vos? Éreu son guia, segons m’ha dit. Cap a on el menàveu?

En Gòl·lum no va respondre.

—Això no vull que sigui un secret —va dir en Fàramir—. Responeu-me o modificaré la meua clemència! —però en Gòl·lum continuà sense obrir boca.

—Jo respondré per ell —va dir en Frodo—. Em va conduir fins a la Porta Negra, tal i com jo li havia demanat; però era impossible passar-hi.

—No hi ha cap porta oberta a la terra Innomenable —comentà en Fàramir.

—En adonar-nos-en, vam tombar cap a un costat i vam agafar la carretera del sud —prosseguí en Frodo—, perquè ens va dir que existeix, o que podria existir, un viarany prop de Minas Ithil.

—Minas Mórgul —corregí en Fàramir.

—No ho sé gaire bé —va fer en Frodo—, però és un caminet que s’enfila amunt, pel que em sembla, cap a les muntanyes de la part nord de la vall on s’aixeca la vella ciutat. Puja fins en un coll molt alt i després avall cap a… allò que hi ha a l’altre costat.

—Sabeu el nom d’aquesta collada tan alta? —demanà en Fàramir.

—No —va dir en Frodo.

—S’anomena Cirith Úngol —en Gòl·lum es posà a xiuxiuejar amb força i començà a rondinar tot sol—. Que no és aquest, son nom? —va dir en Fàramir, girant-se envers ell.

—No! —va dir en Gòl·lum, i després va fer un esgarip, com si alguna cosa l’hagués colpejat—. Sí, sí, vam sentir aquest nom una vegada. Però, què ens importa a nosaltres el nom? L’amo diu que hi ha d’entrar. De manera que nosaltres hem de buscar algun camí. No hi ha cap altre camí per intentar-ho, no.

—Cap altre camí? —va dir en Fàramir—. Com ho sabeu que no n’hi ha cap més? Qui ha explorat tots els confins d’aquell reialme tenebrós? —contemplà llargament i pensativa en Gòl·lum. I després tornà a parlar—: Emporta’t aquesta criatura amb tu, Ànborn. Tracta-la amb amabilitat, però vigila-la. I no intenteu ni per casualitat, Sméagol, capbussar-vos a les cascades. Les roques hi tenen uns ullals que acabarien amb vós abans d’hora. Ara deixeu-nos i endueu-vos el vostre peix!

L’Ànborn sortí i en Gòl·lum anà servilment davant seu. La cortina que tapava aquell recambró es tornà a córrer.

—Frodo, penso que, en aquest afer, actueu de manera molt poc prudent —va dir en Fàramir—. No crec que hàgiu de continuar amb aquesta criatura. És malvada.

—No totalment malvada —va dir en Frodo.

—Potser no del tot —concedí en Fàramir—, però la maldat la rosega com un càncer i el mal hi creix. No vos durà enlloc de bo. Si vos en separeu, li donaré un salconduit i escorta fins a qualsevol punt de les fronteres de Góndor que desitgi.

—No l’acceptaria —respongué en Frodo—. Em seguiria com ha estat fent-ho des de fa molt de temps. I li he promès moltes vegades que el duria sota la meva protecció i que aniria per on ell m’aconsellés. No em voldreu demanar que trenqui la promesa que li he fet?

—No —va dir en Fàramir—, tot i que mon cor m’ho aconsella. Perquè sembla menys dolent aconsellar a un altre home que trenqui un jurament que no pas fer-ho un mateix, especialment quan hom veu un amic lligat imprudentment a un mal fat. Però no…, si ha d’anar amb vós, ara l’heu de suportar. Però no crec que hàgiu de mantenir la idea d’anar a Cirith Úngol, de la qual vos ha explicat menys del que sap. Això sí que ho he vist clarament a son magí. No aneu a Cirith Úngol!

—Aleshores, on he d’anar? —preguntà en Frodo—. He de tornar a la Porta Negra i lliurar-me a la guàrdia? Què sabeu d’aquest lloc que converteix el seu nom en una cosa tan paorosa?

—De segur, no res —respongué en Fàramir—. Els de Góndor, als temps actuals, mai no anem més a l’est de la carretera i cap de naltros, dels joves, no l’ha travessada mai, com tampoc no hem trepitjat mai les Muntanyes de l’Ombra. L’únic que en sabem són les antigues cròniques i els rumors de dies llunyans. Però existeix alguna mena de terror fosc que habita les collades que queden per damunt de Minas Mórgul. Quan hom anomena Cirith Úngol, els vells i els mestres en saber es tornen pàl·lids i emmudeixen.

»La vall de Minas Mórgul es convertí a la maldat fa molt de temps i va ser una amenaça i un temor mentre l’Enemic havia desaparegut i vivia en terres llunyanes i la major part d’Ithílien encara romania en nostres mans. Com sabeu, aquella ciutat fou, en altre temps, una plaça forta, bella i orgullosa, Minas Ithil, germana bessona de nostra pròpia ciutat. Però fou capturada per homes dolents que havien estat dominats per l’Enemic quan aquest començà a tenir força, homes que erraven sense pàtria i sense amo quan l’Enemic caigué. Hom diu que llurs senyors eren homes de Númenor que havien caigut a la maldat més fosca; l’Enemic els havia donat anells de poder i els havia devorat: s’havien convertit en fantasmes vivents, terribles i sinistres. Després que l’Enemic desaparegués, s’apoderaren de Minas Ithil i en van fer llur residència i la van dur, la ciutat i tota la vall, a la ruïna: semblava buida, però no ho era, perquè una paüra sense forma hi vivia entre les muralles enderrocades. Eren Nou Senyors i, un cop retornat llur Amo, retorn que ells van promoure i que prepararen en secret, llur poder tornà a augmentar. Aleshores els Nou Genets van sortir enfora per les portes de l’horror i naltros no els vam poder contenir. No vos acosteu a llur ciutadella. Vos espiaran. És un indret on el mal mai no dorm, ple d’ulls sense parpelles. No aneu per aquest camí!

—I cap a quin altre lloc em dirigiríeu? —interrogà en Frodo—. Dieu que vós mateix no em podríeu guiar cap a les muntanyes ni tampoc sabeu com travessar-les. Però jo he de travessar-les, perquè així ho vaig prometre solemnement al Consell. Vaig prometre que trobaria un camí o que moriria en l’empresa. I si tornés enrere, abandonant el camí quan estic a punt d’arribar a la fi més amarga, on podria anar, entre els elfs o els homes? Voldríeu que vingués a Góndor amb aquesta Cosa, la Cosa que va fer que el vostre germà enfollís de cobejança? Quina mena de fat cauria aleshores sobre Minas Tirith? Voleu que hi hagi dues ciutats de Minas Mórgul, somrient-se l’una a l’altra a través d’una terra assolada i convertida en un podrimener?

—No, no ho voldria —va dir en Fàramir.

—Llavors, què voleu que faci?

—No ho sé. Però no voldria que trobéssiu mort ni suplici. I no crec que en Mithràndir hagués triat aquest camí.

—Però, com que ell no hi és, he d’agafar els camins que puc trobar. I no hi ha temps per buscar gaire —afegí en Frodo.

—És un fat ben terrible i una comesa desconhortadora —va dir en Fàramir—. Almenys, però, tingueu present la meua advertència: no vos refieu del vostre guia, de l’Sméagol. No fóra la primera vegada que mata. Ho he llegit en ell —sospirà—. Bé, així ens hem conegut i separat, Frodo, fill de Drogo. No vos calen paraules blanes: no espero reveure-us cap altre dia sota aquest sol. Però podeu anar-vos-en amb les meues benediccions, per a vós i per a tot vostre poble. Descanseu una mica mentre vos preparen menjar.

»M’encantaria saber com aquest rèptil de l’Sméagol acabà posseït per la Cosa de què parlem i com la va perdre, però ara no vos vull destorbar més. Si, contra tota esperança, mai aconseguiu de tornar a les terres dels vius i ens tornem a contar les nostres històries, asseguts al recer assolellat d’una paret, enrient-nos de les penes passades, ja m’ho contareu. Fins aleshores, o fins algun altre temps que és més enllà de la visió de les Pedres-vidents de Númenor, a reveure!

S’aixecà i féu una gran reverència davant en Frodo, enretirà la cortina i va desaparèixer per la cova.





Capítol VII

EL VIATGE FINS A LA CRUÏLLA


En Frodo i en Sam van tornar als seus jaços i hi van jeure en silenci una estona, mentre els homes es posaven en acció i començaven les tasques del dia. Una mica després els van dur aigua i llavors foren conduïts en una taula on hi havia disposat menjar per a tres. En Fàramir esmorzà amb ells. No havia dormit des de la batalla del dia anterior, però no semblava cansat.

Un cop hagueren acabat de menjar s’incorporaren.

—Que la gana no vos sigui un obstacle al llarg del camí —va dir en Fàramir—. Teniu poques provisions però he ordenat que vos omplissin les motxilles amb un petit proveïment de queviures adequat per al viatge. Aigua no vos en faltarà mentre sigueu a Ithílien, però no beveu de cap dels corrents que baixen d’Ímlad Mórgul, la vall de la Mort Vivent. I encara us he d’advertir una altra cosa. Tots mos exploradors i vigilants ja han tornat, fins i tot alguns que, d’amagat, han arribat fins a les envistes del Mórannon. I tots hi han trobat una cosa estranya. Tota la contrada és buida. Al camí no hi ha res i no se sent enlloc cap so de petjades, de corns o de corda d’arc. Un silenci expectant plana damunt la terra Innomenable. No sé pas què deu presagiar. Però el temps corre veloç cap a algun desenllaç grandiós. S’acosta la tempesta. Apresseu-vos ara que encara hi sou a temps! Si esteu llestos, posem-nos en camí. El sol no trigarà a aixecar-se damunt les ombres.

Hom dugué als hòbbits les seves motxilles (ara una mica més pesants que quan arribaren) i també dos bastons forts de fusta polida i punta de ferro i amb uns caps esculpits a través dels quals passaven unes tires trenades de cuiro.

—No tinc obsequis escaients per a l’hora del comiat —va dir en Fàramir—, però accepteu aquests bastons. Poden ser útils a aquells que caminen o pugen a les terres salvatges. Els homes de les Muntanyes Blanques n’usen; tot i que aquests han estat tallats per vostra alçada i ferrats de nou. Estan fets del bell arbre lebéthron, tan preuat pels ebenistes de Góndor, i han estat investits del do de trobar i de retornar. Que aqueix do no desaparegui totalment sota l’Ombra vers la qual vos dirigiu!

Els hòbbits feren una profunda reverència.

—Amabilíssim amfitrió —va dir en Frodo—, N’Élrond, el mig elf, em va dir que trobaria amistat pel camí, secreta i quan menys l’esperés. La veritat és que no m’esperava tanta amistat com la que m’heu demostrat. Només haver-la trobat ja fa que el mal hagi esdevingut un gran bé.

Ara, doncs, es disposaren a partir. En Gòl·lum els fou dut des d’algun racó o amagatall i semblava més content amb si mateix que no pas abans, tot i que es mantingué ben a prop d’en Frodo i evità la mirada d’en Fàramir.

—Vostre guia haurà de dur els ulls tapats —va dir en Fàramir—, però a vós i a vostre servidor Samseny, si vos ho estimeu més, vos ho perdono.

En Gòl·lum xisclà i es regirà i s’aferrà a en Frodo quan anaren a embenar-li els ulls, però en Frodo digué:

—Ens els podeu tapar a tots tres i embeneu-me’ls a mi primer, aleshores potser comprendrà que no té res de dolent.

Així fou fet i foren trets de la cova de Hènneth Annûn. Després d’haver passat els corredors i escales van sentir al seu voltant l’airet fred del matí, suau i fresc. Amb els ulls encara tapats van continuar una mica més enllà, primer amunt i després per un suau pendent de baixada. A la fi la veu d’en Fàramir ordenà que els destapessin els ulls.

Es tornaven a trobar sota el brancam del bosc. No se sentia cap soroll de les cascades, ja que ara, entre ells i l’escòrrec per on fluïa el torrent, hi havia un llarg coster que davallava cap al sud. Cap a l’oest veien la llum a través dels arbres, com si, allí, el món s’aturés de sobte, amb un tall des del qual hom només hi veiés el cel.

—Aquí és on nostres camins se separen —va dir en Fàramir—. Si voleu seguir mon consell no tombeu encara cap a l’est. Continueu de dret, endavant, perquè així podreu gaudir de la protecció del bosc durant moltes milles. Cap a ponent teniu una depressió i allí la terra s’enfonsa per formar les grans valls, de vegades de manera abrupta i sobtada, d’altres amb pendents llargs i suaus. Manteniu-vos a prop d’aquesta depressió i del marge del bosc. Al començament del viatge crec que podeu caminar de dia. La terra somica sota una pau falsa i, per algun temps, el mal en sembla allunyat. Que tingueu bon viatge, mentre això sigui possible!

Llavors abraçà els hòbbits, segons el costum del seu poble, ajupint-se, col·locant-los les mans a les espatlles i fent-los un petó al front.

—Aneu-vos-en amb la bona voluntat de tots els homes bons! —va dir.

Van fer una reverència fins a terra. Després en Fàramir va fer mitja volta i, sense mirar enrere, els deixà i s’acostà als seus dos guàrdies que l’esperaven una mica més enllà. Els hòbbits es meravellaren en veure amb quina velocitat es movien ara aquells homes abillats de verd, que desaparegueren gairebé en un tancar i obrir d’ulls. El bosc on abans hi havia en Fàramir semblava buit i temible, com si s’hagués esvaït un somni.

En Frodo sospirà i es girà cap al sud. Com si volgués posar en evidència el seu menyspreu per totes aquelles cortesies, en Gòl·lum escarbotava el verdet al peu d’un arbre. «Ja torna a tenir gana?», va pensar en Sam. «Bé, tornem-hi, que no ha estat res!».

—Ja han marxat del tot? —va dir en Gòl·lum—. Homes dolents i maleïts! El coll de l’Sméagol encara li fa mal, sí, n’hi fa. Anem!

—Sí, som-hi —va dir en Frodo—. Però si només ets capaç de dir maldats dels qui s’han apiadat de tu, calla!

—Amo bo! —va dir en Gòl·lum—. L’Sméagol només feia broma. Sempre perdona, ho fa, sí, sí, fins i tot els petits paranys del bon amo. Oh, sí, bon amo, bon Sméagol!

En Frodo i en Sam no van respondre. Es van carregar les motxilles, agafaren els bastons i s’endinsaren pels boscos d’Ithílien.

Durant el dia van descansar un parell de vegades i menjaren una mica de les provisions que en Fàramir els havia donat: fruits secs i carn salada que els podia durar una colla de dies i prou pa per menjar-ne mentre encara era fresc. En Gòl·lum no va tastar res.

El sol es llevà i passà per damunt seu sense que l’arribessin a veure i inicià la davallada; la llum entre els arbres, a l’oest, es va fer daurada; i sempre continuaven caminant per aquella obagor verdosenca i fresca i, al seu voltant, tot era silenci. Semblava que tots els ocells haguessin volat cap algun altre indret o que haguessin quedat muts.

En aquells boscos silenciosos es feia fosc d’hora i abans que caigués la nit s’aturaren, lassos, perquè des de Hènneth Annûn ja duien caminades set llegües o més. En Frodo s’ajagué i dormí tota la nit a la molsa tova que hi havia sota un gran arbre. En Sam, al seu costat, estava més neguitós: es despertà molts cops, però mai no va veure ni senyal d’en Gòl·lum, que s’havia esmunyit tan prest com els altres s’instal·laren per descansar. Si va dormir tot sol entaforat en algun cau pròxim o si s’havia passat tota la nit vagarejant, inquiet, no ho va dir pas; es limità a retornar amb els primers llambreigs de l’alba i despertà els seus companys.

—Han de llevar-se, sí, han de llevar-se! —va dir—. Llargs camins encara per anar, al sud i a l’est. Els hòbbits han d’afanyar-se!

Aquell dia va transcórrer de manera molt semblant a l’anterior, amb l’única diferència que el silenci encara semblava més pregon; l’atmosfera esdevingué més pesant i sota els arbres començà a fer-se sufocant. Semblava que es congriés una tempesta. En Gòl·lum s’aturava sovint, ensumava l’aire i després murmurava alguna cosa tot sol i els empenyia a afanyar-se més.

Quan la tercera etapa d’aquella jornada s’acabava i la tarda ja tocava a la fi, el bosc s’eixamplà i els arbres es van fer més grossos però més escampats. Alzines enormes de presència descomunal s’elevaven fosques i solemnes tot formant grans clarianes amb algun venerable freixe espars i roures gegantins que començaven a mostrar els seus brots d’un color verd marronós. Entre els uns i els altres hi havia llargues landes d’herbei verd clapejades d’herba d’orenetes i anemones, blanques i blaves, ara tancades per dormir; i hi havia acres sencers atapeïts amb les fulles dels jacints boscans: llurs tiges esveltes, acampanades, ja començaven a treure el cap d’entre el verdet. No es veia cap criatura vivent, ni bèstia ni ocell, però en aquells indrets oberts en Gòl·lum es tornava poruc i ara avançaven amb precaució, tot escapolint-se d’una d’aquelles ombres allargassades a una altra.

Quan van arribar al final del bosc, la llum ja es dissolia ràpidament. Van seure sota un roure vell i retorçat que projectava les seves arrels recargolades com serps per un marge pronunciat i a mig esllavissar. Al davant tenien una vall profunda, borrosa. A l’altra banda, el bosc tornava a espesseir-se, blau i grisenc sota aquell capvespre trist, i prosseguia cap al sud. A la dreta brillaven les muntanyes de Góndor, llunyaníssimes a l’oest, sota el cel amb espurnes de foc. A l’esquerra tenien l’obscuritat: les altes parets de Mórdor; i, d’aquelles tenebres, en sortia una vall llarga i cada cop més ampla que baixava de forma pronunciada cap a l’Ànduin. Al fons de tot corria un riu veloç; en Frodo en podia sentir la veu pedregosa que arribava a través del silenci; i al seu costat, a la riba més pròxima, s’hi distingia un camí que baixava en ziga-zagues com una cinta descolorida, avall cap a les boires grises i fredes que les lluïssors del crepuscle no arribaven a tocar. A en Frodo li va semblar que hi podia atalaiar, molt lluny, gairebé com si flotessin damunt un mar d’ombres, els cims alts i confusos i els pinacles enrunats d’unes torres antigues, oblidades i llòbregues.

Es girà envers en Gòl·lum.

—Saps on som? —preguntà.

—Sí, amo. Llocs perillosos. Aquest és el camí que ve de la Torre de la Lluna, amo, i que baixa fins a la ciutat en runes a la riba del Riu. La ciutat enrunada, sí, un lloc repugnant, ple d’enemics. No hauríem d’haver seguit el consell dels homes. Els hòbbits s’han allunyat molt del seu camí. Ara hem d’anar cap a l’est, per allà amunt —i amb el braç esprimatxat assenyalà cap a les muntanyes enfosquides—. I no podem usar aquest camí. Ni pensar-hi! Per aquí baixa gent cruel, que ve de la Torre.

En Frodo esguardà el camí. La veritat és que ara no es veia que s’hi mogués res. Semblava solitari i abandonat, com si es dirigís cap aquelles ruïnes buides al bell mig de la boira. A l’atmosfera, però, hi havia una sensació sinistra, com si realment hi hagués coses que passessin amunt i avall pel camí, coses que la mirada no podia copsar. En Frodo s’estremí en tornar a mirar aquells cims distants que ja es perdien a la nit i el so de l’aigua li semblà fred i cruel: la veu del Mórgulduin, el riu pol·luït que baixava des de la vall dels Espectres.

—Què hem de fer? —va dir—. Ja hem caminat prou i massa. Busquem algun lloc aquí darrere el bosc on puguem ocultar-nos i descansar?

—No és bo ocultar-se a la fosca —va dir en Gòl·lum—. És durant el dia que els hòbbits s’han d’amagar ara, sí, durant el dia.

—Va, apa! —va fer en Sam—. Hem de descansar una mica, encara que ens tornem a aixecar a mitjanit. Encara ens quedaran moltes hores d’obscuritat, prou temps perquè ens duguis a fer una bona caminada, si és que saps el camí.

En Gòl·lum acceptà de mala gana i tornà enrere cap als arbres; s’obriren pas cap a l’est durant una estona tot resseguint les vores desiguals del bosc. No volia descansar per terra tan a prop del camí sinistre i, després d’una mica de discussió, s’enfilaren tots tres a l’enforcadura d’una gran alzina, amb un brancam espès que sortia tot junt del tronc i que formava un bon amagatall i un refugi relativament confortable. Va caure la nit i sota el tendal de l’arbre es féu bastant fosc. En Frodo i en Sam van beure una mica d’aigua i van menjar pa i fruits secs, però en Gòl·lum s’arrupí immediatament i es quedà adormit. Els hòbbits no van poder cloure els ulls.

Quan en Gòl·lum es despertà devia ser poc després de mitjanit: de sobte s’adonaren que els seus ulls pàl·lids, aixecades les parpelles, els contemplaven amb una certa brillantor. En Gòl·lum escoltà i ensumà, la qual cosa semblava, tal i com havien advertit en d’altres ocasions, la seva manera habitual de descobrir quina hora de la nit era.

—Estem descansats? Hem tingut bons somnis? —va dir—. Anem, doncs!

—Ni estem descansats ni hem pogut somiar —rondinà en Sam—. Però si hem de continuar endavant, continuarem.

En Gòl·lum es deixà caure de seguida de quatre grapes des del brancam de l’arbre i els hòbbits el van seguir més a poc a poc.

Es van tornar a posar en camí immediatament, amb en Gòl·lum al davant, i es dirigiren cap a l’est, amunt per aquella terra costeruda i fosca. No s’hi veien gaire bé, ja que feia una nit tan negra que fins els costava veure els troncs dels arbres abans de topar-hi. El terra era més desigual i cada cop era més difícil de caminar-hi, però en Gòl·lum no semblava gens preocupat. Els va conduir entre redols de matolls i esbarzerars; de vegades tot voltant les vores d’una afrau profunda o d’un pou fosc, d’altres vegades endinsant-se en comalades obscures tapades pel garrigar i altre cop enfora; però si mai baixaven una mica, la pujada de l’altre costat sempre era més llarga i costeruda. No paraven de pujar. A la primera parada van mirar enrere i, amb un gran esforç, albiraren el sostre del bosc que acabaven de deixar enrere, ara escampat com una ombra densa, com una nit molt negra sota l’obscuritat total del cel. Semblava com si, a l’est, hi hagués una gran negror que es dreçava lentament, tot engolint els estels febles i difuminats. Més endavant, la lluna que es ponia s’escapà d’aquell núvol perseguidor, però tot al voltant tenia un cercle de lluentor tènue i malaltissa.

Per fi en Gòl·lum es girà vers els hòbbits.

—Aviat serà de dia —va dir—. Els hòbbits han de córrer. No és segur romandre en camp obert en aquests indrets. Afanyeu-vos!

Apressà el pas i el van seguir extenuats. Aviat començaren a pujar per una terra que formava una mena de gran gep. La major part era coberta amb espessoralls d’argelaga i nabiu i mates d’obriülls, baixes i dures, tot i que aquí i allà s’hi veien clarianes, cicatrius de focs recents. A mesura que s’acostaven al cim, les argelagues es van anar fent més nombroses; eren molt velles i altes, primes i llenyoses de sota però esponeroses al capdamunt i mostraven ja algunes flors grogues que resplendien a les tenebres i que feien una aroma subtil i dolça. Aquells arbusts espinosos eren tan alts que els hòbbits hi podien caminar per sota drets, endinsant-se pels senderols llargs i secs encatifats amb una molsa flonja i plena de punxes.

A l’extrem més llunyà d’aquell turó en forma de gep van posar fi a la jornada i es ficaren en un amagatall sota un redol d’esbarzers espessos. Les branques retorçades, que queien fins a terra, eren totalment recobertes per un laberint de gavarreres velles que les tapaven totalment. A la part de dins hi havia una mena de balma, amb un ràfec de branques mortes i esbarzers, i les primeres fulles i brots de la primavera hi feien de teulada. Hi van restar ajaguts una bona estona, massa cansats encara per començar a menjar; i tot entrellucant pels forats del recer contemplaren la lenta creixença del dia.

Però el dia no arribà a lluir, només una mena de penombra marronosa i agònica. A l’est s’endevinava una brillantor rogenca i apagada sota aquell núvol baix: però no era la vermellor de l’alba. Des de l’altra banda de les terres erosionades, les muntanyes de l’Éphel Dúath els esguardaven, ferrenyes, negres i informes allà sota, on la nit era espessa i mai no arribava a desaparèixer, i durament retallades i amenaçadores davant aquella brillantor de foc que en mostrava els cims i els contorns anfractuosos. Lluny, a la seva dreta, sobresortia un gran contrafort de les muntanyes, fosc i negre entre les ombres, avançant cap a l’oest.

—Quin camí hem d’agafar, ara? —demanà en Frodo—. És aquesta l’entrada…, l’entrada a la vall de Mórgul, allà darrere aquella massa negra?

—Que ja cal que hi pensem? —va dir en Sam—. Avui ja no podrem fer ni un pas més durant el dia, suposant que d’això puguem dir-ne dia.

—Potser no, potser no —va fer en Gòl·lum—. Però haurem d’anar aviat fins a la cruïlla. Sí, fins a la cruïlla. I aquest és el camí que es veu allà, sí, amo.

La resplendor vermellosa sobre Mórdor s’apagà. La penombra augmentà a mesura que, des de l’est, s’alçaven grans fumeres que s’estenien per damunt els seus caps. En Frodo i en Sam van prendre una mica de menjar i es van ajeure, però en Gòl·lum estava tot neguitós. No volia tastar per res el seu menjar, però va beure una mica d’aigua i després s’entaforà sota els matolls, rebufant i rondinant. Després, tot d’una, desaparegué.

—Deu haver anat a caçar, m’imagino —va dir en Sam tot badallant. Li tocava de ser el primer a dormir i no trigà a submergir-se en un somni. Li semblà que es tornava a trobar al jardí de l’Atzusac i que hi cercava alguna cosa; però duia una motxilla molt feixuga a l’esquena, que el feia caminar ajupit. Per alguna raó tot li semblava ple d’herbotes i abandonat i els esbarzers i les falgueres començaven a envair els parterres de les flors vora la tanca de la part baixa.

«Deu-n’hi-doret la feina que hi tinc, ara ho veig», anava dient. I tot d’una recordà què era el que buscava. «La pipa!», va dir. I amb això és despertà.

—Quina bajanada! —exclamà, tot obrint els ulls i preguntant-se què hi feia, ajagut allà sota la tanca—. La duus a la motxilla des del començament.

Aleshores s’adonà que, d’entrada, era possible que dugués la pipa a la motxilla, però que no tenia fulles d’herba i que, a més, es trobava a centenars de milles de distància de l’Atzusac. Va asseure’s. Semblava ser gairebé fosc. Per què l’havia deixat dormir el seu senyor més del que li tocava, fins al vespre, d’una tirada?

—Que no ha dormit gens, senyor Frodo? —va dir—. Quina hora és? Sembla que comença a ser tard!

—No, no ho és —va respondre en Frodo—. Però el dia, en lloc d’aclarir-se, s’està fent cada cop més fosc. Pels meus càlculs, encara no és migdia i només has dormit unes tres hores.

—Em pregunto què deu estar passant —va dir en Sam—. S’acosta una tempesta? Si es tracta d’això, serà la pitjor tempesta del món. Més ens valdria estar-nos dins un bon cau i no pas aquí paralitzats sota aquestes mates —callà i escoltà atentament—. Què és, això? Trons, timbals, o què és?

—No ho sé pas —va dir en Frodo—. Ja fa estona que dura. De vegades sembla que el terra tremoli, d’altres sembla que sigui l’aire molt pesant que et colpeix les orelles.

En Sam donà una llambregada al voltant.

—On és en Gòl·lum? —va dir—. Encara no ha tornat?

—No —va dir en Frodo—. No ha donat senyal de vida.

—Millor, jo no l’aguanto —va confessar en Sam—. De fet, no he fet mai cap viatge en què m’hagi endut una cosa que em sàpiga menys greu de perdre pel camí. Seria típic d’ell; després d’haver vingut totes aquestes milles, ara va i desapareix, precisament quan més el necessitem…, això si és que alguna vegada arriba a ser-nos d’alguna utilitat, cosa que dubto.

—T’oblides dels Aiguamolls —va dir en Frodo—. Espero que no li hagi passat res.

—Doncs jo espero que no ens prepari cap parany. I, a més, espero que no caigui en altres mans, com diria vostè. Perquè, si hi caigués, de seguida tindríem problemes.

En aquell instant es tornà a sentir un fragor retrunyent de baluerna, ara més fort i més intens. El terra semblà tremolar sota llurs peus.

—De tota manera, em penso que tindrem problemes —va dir en Frodo—. Temo que el nostre viatge s’acosti a la fi.

—És possible —va dir en Sam—, però mentre hi ha vida hi ha esperança, com solia dir el meu Vellot; i necessitat d’endrapar, com solia afegir quasi sempre. Faci un mos, senyor Frodo, i després dormi una mica.

Aquella tarda, com en Sam suposà que calia anomenar-la, anà passant a poc a poc. Albirant des del recer només podia veure un món de color burell, sense ombres, que s’esvaïa lentament cap a una tenebra sense colors ni trets perceptibles. Se sentia com un ofec, però no feia calor. En Frodo dormí malagradosament, regirant-se i amb moviments de neguit i, de vegades, fins i tot murmurant. A en Sam li semblà que un parell de cops li havia sentit pronunciar el nom d’en Gàndalf. Les hores es feien interminables. De sobte en Sam sentí un xiuxiueig darrere seu i es trobà en Gòl·lum plantat allí de quatre grapes, observant-los amb ulls centellejants.

—Desperteu, desperteu! Desperteu, dormilegues! —xiuxiuejà—. Desperteu! No podem perdre temps. Hem de marxar, sí, hem de marxar immediatament. No hi ha temps per perdre!

En Sam se’l mirà amb desconfiança: semblava espantat o excitat.

—Anar-nos-en, ara? A què et penses que jugues? Encara no és hora. Encara no deu ser ni l’hora del te, almenys no als llocs decents on encara tenen una hora per al te.

—Babau! —xiuxiuejà en Gòl·lum—. Nosaltres no estem en llocs decents. El temps és molt curt, sí, s’està acabant. No podem perdre temps. Hem de marxar. Desperteu. Amo, desperteu! —i tocà en Frodo amb les potes.

En Frodo, sobtadament tret del seu son, es va asseure de cop i volta i l’aferrà pel braç. En Gòl·lum se’n desféu i es tirà enrere.

—No han de ser ximples —xiuxiuejà—. Hem de posar-nos en camí. No podem perdre temps!

I no li’n van poder treure res més. No volia dir on havia estat ni què era allò que es congriava i que el feia córrer tant. En Sam sentia créixer les seves sospites i no va fer res per ocultar-ho; però en Frodo no va donar cap senyal d’allò que li passava pel cap. Sospirà, es carregà la motxilla i es disposà a sortir en aquella foscor que no parava d’augmentar.

En Gòl·lum, amb moltes precaucions, els va dur vessant avall, mantenint-se a cobert sempre que els era possible i corrent, quasi doblegat fins a terra, quan havien de creuar algun espai obert; però ara la llum era tan feble que fins i tot una bèstia de mirada penetrant hauria tingut grans dificultats per distingir els hòbbits, encaputxats com anaven amb llurs capes grises, o per sentir-los, ja que caminaven amb tota la cautela amb què és capaç de caminar la gent menuda. Van passar i desaparèixer sense trencar un sol branquilló ni fregar una sola fulla.

Durant aproximadament una hora van continuar caminant, silenciosos, en filera, aixafats per aquelles tenebres i per la quietud absoluta de la terra, trencada només de tant en tant per aquell retruny feble que semblava un tro llunyà o el repicament dels timbals en alguna fondalada de les muntanyes. Van anar baixant des de l’amagatall i després viraren cap al sud i es dirigiren, bo i seguint el camí més dreturer que en Gòl·lum era capaç de trobar, a través d’un vessant llarg i desigual que formava un coster cap a les muntanyes. Ara, no gaire lluny, descobriren davant seu, dreçats com una muralla negra, un cercle d’arbres. En atansar-s’hi s’adonaren que eren d’enormes proporcions, que semblaven molt vells i que continuaven dreçant-se ben alts, tot i que les puntes eren primes i esqueixades, com si la tempesta i el llamp s’hi haguessin abraonat, però sense aconseguir matar-los o arrencar-ne les arrels insondables.

—La cruïlla, sí —murmurà en Gòl·lum, i aquestes van ser les primeres paraules que va pronunciar d’ençà que havien abandonat l’amagatall—. Aquest és el camí que hem de seguir —i ara van tombar cap a l’est i els dirigí pel pendent amunt; i, tot de cop, se la trobaren al davant: la carretera del sud, que anava serpentejant per la falda de les muntanyes fins que, allí mateix, penetrava en aquella gran rotllana d’arbres.

—Aquest és l’únic camí —mussità en Gòl·lum—. No hi ha cap viarany després de la carretera. Cap ni un. Hem d’anar a la cruïlla. Però afanyeu-vos! I calleu!

Tan furtivament com espies al campament enemic, van baixar mig arrossegant-se fins a la carretera i la seguiren pel marge que anava cap a l’oest a recer de la vorada pedregosa, grisos com les mateixes pedres i amb petjades tan suaus com les dels gats quan van de cacera. Per fi assoliren la rotllana d’arbres i descobriren que formaven un gran anell sense sostre, obert al mig al cel llòbrec; i els espais entre les capçades immenses eren com grans arcs foscos d’alguna sala esfondrada. Al centre mateix hi confluïen quatre camins. Al darrere tenien el camí cap al Mórannon; al davant continuava el seu llarg curs cap al sud; a la dreta tenien la carretera que pujava de l’antiga Osguíliath i que, després de la cruïlla, es perdia cap a l’est entre les tenebres, i d’allí en sorgia el quart camí, que era el que havien de seguir.

Aturant-se uns segons, ple de temences, en Frodo s’adonà d’una llum que brillava; la va veure resplendir al rostre d’en Sam, que era al seu costat. Es tombà en aquella direcció i copsà, més enllà de l’arc de les branques, el camí d’Osguíliath que corria, gairebé dret com una cinta, avall, avall, cap a l’oest. Allí, al llunyedar, més enllà de la tristor de Góndor que ara quedava cobert per les ombres, el sol es ponia i trobava per fi la vora d’aquell mantell ennuvolat que es movia lentament i es precipitava amb un foc ominós cap a la Mar encara incontaminada. Aquell breu llambreig va caure sobre una figura asseguda, enorme, quieta i solemne com els grans reis de pedra de l’Àrgonath. Els anys l’havien desgastada i havia estat malmesa per mans vandàliques. Li faltava el cap i, al seu lloc, hi havia col·locada, per befa, una pedra rodona d’arestes grolleres, pintada de forma rudimentària per mans salvatges com si fos una cara somrient amb un únic i gran ull vermell al bell mig del front. Damunt els seus genolls i el seu tron impressionant i per tot el pedestal, hom hi veia els gargots poca-soltes barrejats amb els símbols repugnants emprats pel fastigós poble de Mórdor.

Tot d’una, il·luminat pels raigs horitzontals, en Frodo distingí el cap de l’antic monarca; era caigut a terra, en un costat del camí.

—Mira, Sam! —cridà, obligat a parlar a causa de la sorpresa—. Fixa’t! El rei torna a ser coronat!

Tenia els ulls buits i la barba cisellada s’havia trencat, però sobre el seu front serè duia una corona d’argent i or. Una planta enfiladissa amb flors com petites estrelles blanques s’havia entortolligat pel front com en reverència al monarca caigut i, a les escletxes de la seva cabellera de pedra, hi resplendia el crespinell groc.

—No poden guanyar eternament! —va dir en Frodo. Però, de sobte, aquell breu llambreig desaparegué. El sol s’enfonsà i s’esvaní i, com si acabessin d’apagar un fanal, va caure una nit ben negra.





Capítol VIII

LES ESCALES DE CIRITH ÚNGOL


En Gòl·lum li estirava la capa a en Frodo i sibilava amb temor i impaciència.

—Hem d’anar-nos-en —deia—. No podem quedar-nos aquí. Afanyeu-vos!

En Frodo es girà de mala gana d’esquena a l’oest i seguí cap a on el seu guia li indicava, directament cap a les tenebres de l’est. Van deixar la rotllana dels arbres i avançaren d’amagat per la carretera que anava cap a les muntanyes. Aquell camí també corria en línia recta durant una estona, però de seguida tombava enllà cap al sud, fins que arribava al peu mateix del gran contrafort de roca que havien albirat des de lluny. Era una prominència que s’alzinava, negra i imponent, damunt seu, més fosca encara que el cel fosquíssim que tenia al darrere. La carretera continuava arrossegant-s’hi a l’ombra i, un cop n’havia vorejat la falda, enfilava de nou cap a l’est i començava a pujar de manera pronunciada.

En Frodo i en Sam trescaven endavant amb el cor pesarós, no gaire capaços de continuar preocupant-se pels perills que corrien. En Frodo caminava amb el cap cot; la càrrega que duia era tan feixuga que el doblegava una altra vegada. Tan prest com hagueren deixat enrere la cruïlla, el seu pes, que a Ithílien quasi havia oblidat, s’havia afeixugat un cop més. Ara, en adonar-se que el camí sota els seus peus iniciava un pendent considerable, enlairà la vista, molt cansat; i aleshores la va veure, tal i com en Gòl·lum havia dit que la veurien: la ciutat dels Espectres de l’Anell. I es refugià contra el marge rocós.

Una vall llarga i costeruda, un abisme profund de tenebres, s’endinsava amunt, lluny, muntanyes enllà. Al costat més allunyat, cap a mig camí entre els braços de la vall, molt alt damunt un emplaçament rocós sobre els genolls negres de l’Éphel Dúath, es dreçaven les muralles i la torre de Minas Mórgul. Al voltant tot era fosc, la terra i el cel, però estava enllumenada. No ho estava, tanmateix, amb la llum empresonada de la lluna que havia inundat les muralles marmòries de Minas Ithil en èpoques tan llunyanes, la Torre de la Lluna, bella i radiant, a la conca dels turons. La seva llum, ara, era més pàl·lida i malaltissa que la lluna en algun eclipsi lent, oscil·lant i esclatant com alguna sorollosa exhalació de putrefacció, una llum cadavèrica, una llum que no il·luminava res. A les muralles i a la torre, s’hi veien les finestres, innombrables forats negres que miraven endins cap a la buidor, però la part superior de la torre giravoltava lentament, primer cap a un costat i després en sentit contrari, com un cap enorme i fantasmagòric que escodrinyés la nit. Els tres companys van romandre allí un moment, encongits, amb la mirada clavada, contra la seva voluntat, en aquella visió. En Gòl·lum va ser el primer a reviscolar-se. Tornà a estirar-los de les capes amb peremptorietat, però no pronuncià ni un mot. Gairebé els arrossegà endavant. Cada passa era feta a contracor i el temps semblava haver alentit el seu ritme, de manera que entre el moment d’aixecar un peu i el de tornar-lo a posar a terra transcorrien uns minuts abominables.

D’aquesta manera van arribar lentament al pont blanc. Allí el camí, que lluïa tènuement, creuava el torrent que baixava pel centre de la vall i continuava, serpentejant tortuosament, cap a les portes de la ciutat: una boca negra que s’obria al perímetre exterior de les muralles de la part nord. A totes dues ribes hi havia grans esplanades, prats llòbrecs curulls de floretes blanquinoses i pàl·lides. I eren lluminoses, belles, però de forma horrible, com les formes demencials d’un somni intranquil; i produïen una olor feble, malaltissa i fètida; una olor de putrefacció que omplia l’aire. El pont saltava d’un prat a l’altre. A un cap hi havia figures erectes, esculpides amb astúcia en formes humanes i bestials, però totes corruptes i repugnants. L’aigua que passava per sota era silenciosa i exhalava una mena de baf, però el vapor que en sortia i que s’enlairava i entortolligava al voltant del pont era d’una fredor mortal. En Frodo advertí que els sentits l’abandonaven i que l’enteniment se li enfosquia. Després, tot d’una, com si alguna força hagués entrat en acció, independent de la seva voluntat, es posà a córrer, trontollant endavant, amb les mans esteses, a les palpentes i brandant el cap d’un costat a l’altre. Tant en Sam com en Gòl·lum van córrer darrere seu. En Sam agafà el seu senyor amb els braços al moment en què ensopegava i estava a punt de caure, al llindar mateix del pont.

—No, per aquest camí no! Per aquest camí no! —xiuxiuejà en Gòl·lum, però l’alè que sortia d’entre les seves dents semblà esquinçar aquella quietud de plom com un xiulet i s’agemolí, aterrit.

—Esperi, senyor Frodo! —murmurà en Sam a l’orella d’en Frodo—. Torni! No és per aquest camí. En Gòl·lum diu que no i, per una vegada, hi estic d’acord.

En Frodo es passà la mà pel front i apartà, amb un esforç, la mirada de la ciutat del turó. Aquella torre lluminosa el fascinava i hagué de lluitar contra el desig que experimentava de córrer-hi per la carretera brillant cap a les portes. Al capdavall, amb un gran esforç, aconseguí girar-se i, en fer-ho, notà com l’Anell li oposava resistència i tirava de la cadena amb què el duia subjectat al coll. I també els seus ulls, en apartar-ne la mirada, semblaren, per un moment, haver-se quedat cecs. Les tenebres que tenia al davant eren impenetrables.

En Gòl·lum, que s’arrossegava per terra com un animal espantat, ja s’havia esvanit en la penombra. En Sam, tot sostenint i guiant el seu senyor, que trontollava, el va seguir tan de pressa com va poder. No gaire lluny de la riba més propera del torrent hi havia una escletxa a la paret de pedra que constituïa el marge del camí. Hi van passar i en Sam s’adonà que es trobaven en un senderol estret que al començament lluïa feblement, a l’igual que la carretera principal, fins que, havent pujat més amunt dels prats amb aquelles flors esmorteïdes, s’apagava i quedava totalment obscurit, tot serpentejant amb constants giravolts cap als vessants septentrionals de la vall.

Aquell fou el camí que seguiren els hòbbits, l’un al costat de l’altre, incapaços de distingir en Gòl·lum davant seu, excepte quan es girava i els cridava amb signes perquè s’afanyessin. Aleshores els seus ulls resplendien amb una llum de color verdblanquinós, que potser reflectia la malaltissa lluentor de Mórgul o que s’il·luminava com a resposta d’algun estat d’ànim interior. En Frodo i en Sam esdevingueren constantment conscients d’aquella brillantor letal de les conques fosques dels seus ulls i no paraven de mirar enrere, temorosos, i sempre tornaven a fer un esforç per concentrar-se altre cop i trobar el senderol que desapareixia a la foscor. Van anar progressant molt lentament. Quan foren més amunt de la fetor i dels vapors del corrent verinós, llur respiració esdevingué més fàcil i se’ls aclarí el cap; ara, però, sentien tot el cos mort de cansament, com si haguessin estat caminant tota la nit sota un gran pes o com si haguessin nedat molt de temps amb una forta marea en contra. A la fi no van poder donar ni una passa més sense fer un descans.

En Frodo es detingué i va asseure’s en una pedra. Ara ja havien pujat fins al capdamunt d’un gran puig de roca pelada. Al davant tenien un engolfament del costat de la vall i el seu camí continuava tot voltant el cap d’aquesta entrada, convertit en una mena de corriol ample amb un precipici a la dreta; per la cara tallada a plom del vessant sud de la muntanya se’l veia zigzaguejar amunt, fins a desaparèixer a la negror de dalt de tot.

—He de descansar una mica, Sam —xiuxiuejà en Frodo—. Sam, noi, em pesa molt, moltíssim. Em pregunto fins a on seré capaç de dur-lo. De tota manera, he de descansar abans d’aventurar-nos més —i assenyalà el viarany que s’empetitia al seu davant.

—Xissst!, xissst! —xiuxiuejà en Gòl·lum bo i corrent enrere fins on eren els hòbbits—. Xissst! —va fer amb els dits damunt els llavis i movent el cap amb insistència. Estirà en Frodo de la màniga i assenyalà el senderol, però en Frodo era incapaç de moure’s.

—Encara no —va dir—. Encara no —sentia una lassitud i alguna cosa encara més gran que la lassitud que l’oprimia; era com si un encanteri feixuc s’hagués apoderat de la seva ment i del seu cos—. He de descansar —mussità.

Davant d’això, l’esglai i l’agitació d’en Gòl·lum esdevingueren tan grans que tornà a parlar, mig xiuxiuejant darrere la mà, com si volgués mantenir el so ocult a les invisibles orelles que hi havia a l’atmosfera.

—No, aquí no. No descansar aquí. Ximples! Ulls ens poden veure. Quan arribin al pont ens veuran. Veniu! Amunt, amunt! Veniu!

—Vingui, senyor Frodo —va dir en Sam—. Torna a tenir raó. No ens podem quedar aquí.

—D’acord —va dir en Frodo amb veu remota, com si parlés mig adormit—. Ho intentaré —i es posà dempeus, exhaust.

Però ja era massa tard. En aquell precís instant la roca s’estremí als seus peus amb un sacseig. Un gran enrenou de tronadissa, molt més fort que abans, retrunyí per terra i ressonà a les muntanyes. Després, amb una sobtadesa abrusadora, es produí un gran llampec vermell. Molt més enllà de la serralada oriental saltà cap al cel i esquitxà de púrpura els nuvolats baixos. En aquella vall de tenebres i de lluminositat freda i letal allò semblava insuportablement violent i terrible. Pics de pedra i carenes com ganivets oscats sorgiren tot d’una, intensament negres contra la flama que brollava enlaire des de Gòrgoroth. Després se sentí el gran espetec del tro.

I Minas Mórgul contestà. S’hi va produir una resplendor de llamps lívids: forques de flames blavoses que sorgien de la torre i dels pujolars que l’envoltaven cap als núvols sinistres. La terra grunyí; i, de la ciutat, en sortí un udol. Barrejat amb veus rogalloses com si fossin rapinyaires, i el renill estrident de cavalls en un frenesí de ràbia i de paüra; se sentí un esgarip lacerant, estremidor, que pujà ràpidament fins a convertir-se en un xiscle inhumà, insuportable per a l’oïda. Els hòbbits es giraren en aquella direcció i es van deixar caure a terra, mentre, amb les mans, es tapaven amb força les orelles.

Quan el terrible udol hagué acabat, tot apagant-se amb un llarg gemec esfereïdor que es convertí en silenci, en Frodo aixecà lentament el cap. A l’altre costat de l’estreta vall i ara gairebé al nivell dels seus ulls, hi havia les muralles d’aquella ciutat sinistra, amb les portes cavernoses, en forma de boca oberta amb dents centellejants, que ara s’obrien de bat a bat. I, de les portes, en sortia tot un exèrcit.

Tota la host anava vestida de sable, fosca com la nit. En Frodo la podia veure retallada contra les muralles macilentes i les llambordes lluents del camí, figuretes negres, rengles i més rengles, que desfilaven veloces i silencioses, sortint de la fortalesa en un brollar sense fi. Al davant hi anava tot un cos de cavalleria amb genets que es movien com ombres ben alineades i, al cap de tots, n’hi figurava un de més imponent que tota la resta: un Genet, tot de negre, llevat que al cap cobert per una caputxa hi duia un elm com una corona que guspirejava amb una llum perillosa. Ara ja s’atansava al pont del torrent, a sota, i la mirada esbatanada d’en Frodo el seguí, incapaç de parpellejar ni d’apartar-se’n. Aquell era, sens dubte, el Senyor dels Nou Genets tornat a la terra per tal de comandar aquell exèrcit horripilant a la batalla. Allí, sí, allí hi havia aquell rei somort que amb la seva mà glaçada havia fet caure a terra el Portador de l’Anell d’un cop de coltell mortal. Sentí una punyida de dolor a l’antiga ferida i una gelor imparable s’estengué vers el cor d’en Frodo.

Mentre tots aquests pensaments el torturaven amb esglai i el mantenien lligat com si es trobés sota un encanteri, el Genet s’aturà de sobte, a l’entrada mateix del pont, i darrere seu tota la host es deturà immòbil. Es produí una pausa, un silenci mortal. Potser era l’Anell que cridava el senyor dels Espectres i per un instant se’l va veure neguitós, com si advertís que dins la seva vall hi havia un altre poder. El cap negre, coronat per l’elm de la por, es girà d’una banda i d’una altra, escorcollant les ombres amb els seus ulls invisibles. En Frodo esperà, com un ocell davant la serp que s’atansa, incapaç de moure’s. I, mentre esperava, experimentà, amb molta més urgència que la que havia experimentat fins aleshores, l’obligatorietat de posar-se l’Anell. Per forta que fos aquella pressió, emperò, ara no se sentia gens inclinat a cedir-hi. Sabia que l’Anell l’única cosa que faria seria trair-lo i que, encara que se’l posés, no tenia poder per enfrontar-se al rei de Mórgul…, encara no. Ara, en la seva voluntat, tot i estar absolutament aterrida, ja no existia cap resposta a aquella ordre d’obligatorietat i només se sentia colpit per un gran poder que venia de fora. Un poder que li agafà la mà, mentre en Frodo l’observava amb la seva ment, sense voler-ho però atònit (com si contemplés una antiga i molt llunyana narració), i la hi movia, polzada a polzada, cap a la cadena que duia penjada al coll. Aleshores la seva pròpia voluntat es commogué; lentament forçà la mà a enretirar-se i l’obligà a buscar una altra cosa, una cosa que duia amagada damunt el pit. Quan aconseguí aferrar-la li semblà freda i dura: el flascó de la Senyora Galàdriel, atresorat durant tant de temps i gairebé oblidat fins en aquell instant. En tocar-lo, durant uns instants tots els pensaments referents a l’Anell se li esbandiren de la ment. Sospirà i acotà el cap.

En aquell mateix moment el rei dels Espectres va fer mitja volta, esperonà el cavall i cavalcà a través del pont, seguit de tot el seu exèrcit llòbrec. Potser les caputxes èlfiques van ser més poderoses que els seus ulls invisibles, i la ment del seu insignificant enemic, un cop enfortida, féu desviar-li els seus pensaments. El cas és que duia pressa. Era arribada l’hora i, tal com li demanava el seu gran Amo, havia de dirigir-se a la guerra contra l’oest.

Aviat va haver desaparegut, una ombra dins l’ombra, avall per la carretera serpentejant, mentre, darrere seu, les formacions negres continuaven creuant el pont. Des dels dies d’esplendor d’Ísildur no havia sortit d’aquella vall cap altre exèrcit tan poderós i els guals de l’Ànduin encara no havien vist cap host tan ferotge i poderosament armada; i, tanmateix, aquell n’era tan sols un, i no pas el més fort, dels exèrcits que ara Mórdor hi enviava.

En Frodo sortí de la seva abstracció. I de sobte el seu cor tornà a en Fàramir. «Finalment ha esclatat la tempesta», pensà. «Aquesta gran desfilada de llances i espases es dirigeix a Osguíliath. Hi arribarà a temps, en Fàramir? Ho suposava, però, sabia quan es produiria? I qui serà capaç de defensar els guals quan hi arribi el rei dels Nou Genets? I hi aniran també d’altres exèrcits. Arribaré tard. Tot està perdut. M’he entretingut massa pel camí. Tot està perdut. Encara que aconsegueixi el meu propòsit, mai ningú no ho arribarà a saber. No quedarà ningú a qui ho pugui explicar. Serà inútil». Apesarat per tanta feblesa, arrencà a plorar. I la host de Mórgul encara continuava travessant el pont.

Llavors, a una gran distància, com si arribés des dels records de La Comarca, en algun matinet a l’escalf del sol, quan el dia el cridava i s’obrien les portes, sentí la veu d’en Sam que li parlava:

—Desperti, senyor Frodo! Desperti! —i si la veu hagués prosseguit: «Té l’esmorzar a punt», gairebé no se n’hauria sentit gens sorprès. La veritat és que en Sam l’adelerava—: Desperti, senyor Frodo! Ja han marxat! —li deia.

Se sentí un espetec metàl·lic i sord. Les portes de Minas Mórgul acabaven de tancar-se. Els darrers rengles de llances s’havien esvanit carretera avall. La torre continuava amb aquella expressió sinistra a l’altre costat de la vall, però la llum ja hi minvava. Tota la ciutat tornava a submergir-se en una ombra negrosa i formiguejant i en el silenci. I, malgrat tot, estava totalment a l’aguait.

—Desperti, senyor Frodo! Ja han marxat i val més que nosaltres també marxem d’aquí. Encara queda alguna cosa viva en aquest indret, alguna cosa amb ulls o amb una ment que hi veu, si és que m’explico; i com més temps ens estem en un lloc, més aviat ens enxamparà. Anem, senyor Frodo!

En Frodo enlairà el cap i després s’aixecà. La desesperació encara no l’havia abandonat, però la feblesa ja s’havia esvaït. Fins i tot va somriure tristament i ara experimentà, amb la mateixa claredat amb què abans havia experimentat el contrari, que, per poc que pogués, allò que havia de fer ho havia de fer i que el fet que en Fàramir o l’Àragorn o N’Élrond o la Senyora Galàdriel o en Gàndalf o qualsevol altra persona mai no ho arribessin a saber no hi tenia res a veure. Agafà el bastó amb una mà i el flascó amb l’altra. Quan va veure que la llum clara començava a brollar-li d’entre els dits, se’l tornà a guardar al pit i el premé contra el cor. Després, tot girant-se d’esquena a la ciutat de Mórgul, que ara ja només era una lluentor grisenca a l’altra banda de la coma obscura, es disposà a emprendre el camí ascendent.

En Gòl·lum, segons que semblava, al moment d’obrir-se les portes de Minas Mórgul, s’havia arrossegat pel corriol cap a la foscor de més enllà, tot abandonant els hòbbits allà on eren. Ara s’hi tornà a acostar de quatre grapes, amb les dents que li petaven i fent un clec amb els dits.

—Ximplets! Babaus! —xiuxiuejà—. Afanyeu-vos! Ells no poden pensar que el perill ha passat. No ha passat. Afanyeu-vos!

No li van respondre, però el seguiren per aquell corriol que s’enfilava. A cap d’ells dos no els acabava de fer el pes, ni tan sols després d’haver-se enfrontat a tants perills, però no durà gaire. El corriol arribava aviat en angle recte on el vessant de la muntanya tornava a sortir enfora i allí, inesperadament, es ficava per una mena d’escletxa estreta que hi havia a la roca. Havien arribat a la primera escala que en Gòl·lum els havia mencionat. La foscor era quasi total i no podien veure-s’hi gaire més enllà de la punta dels dits; els ulls d’en Gòl·lum, però, brillaven pàl·lidament alguns peus més amunt quan es girà envers ells.

—Amb compte! —mormolà—. Graons. Molts graons. Cal anar amb compte!

I la veritat és que calia anar amb compte. Al començament, en Frodo i en Sam se sentiren més segurs, car tenien una paret a cada costat, però l’escala era gairebé tan vertical com una de corda i, a mesura que anaven pujant, esdevingueren cada cop més conscients del precipici negre i llarguíssim que anaven deixant enrere. I, a més, els graons eren estrets, espaiats de manera desigual i sovint traïdors: tenien les vores desgastades i relliscoses i n’hi havia de trencats i d’altres que s’esberlaven quan hi posaven el peu al damunt. Els hòbbits van fer un esforç, fins que, a la fi, acabaren escalant tot aferrant-se desesperadament amb els dits als esglaons del davant i forçant els genolls adolorits a doblegar-se i estirar-se; però, sense parar, a mesura que l’escala s’obria pas més pregonament cap a les entranyes de la muntanya, les parets de roca s’enlairaven cada cop més altes per damunt seu.

A la fi, quan ja notaven que no podrien resistir més, veieren els ulls d’en Gòl·lum que els esguardava un altre cop des de més amunt.

—Ja som dalt —xiuxiuejà—. Ja hem passat la primera escala. Hòbbits espavilats de pujar tan amunt, molt espavilats els hòbbits. Només alguns esglaonets més i s’haurà acabat, sí.

Marejats i molt cansats, en Sam i en Frodo, que el seguia, s’enfilaren al darrer graó amb un gran esforç i van asseure-s’hi bo i fregant-se els genolls i les cames. Es trobaven en un corredor fosc i profund que encara semblava continuar amunt davant d’on eren, tot i que amb un pendent més suau i sense escales. En Gòl·lum, però, no els deixà reposar gaire.

—Encara queda una altra escala —va dir—. Escala molt més llarga. Descans quan arribem dalt la pròxima escala. Encara no.

En Sam rondinà.

—Més llarga, has dit? —preguntà.

—Sí, sssí, més llarga —va respondre en Gòl·lum—. Però no tan difícil. Els hòbbits han pujat l’Escala Recta. Després ve l’Escala de Cargol.

—I després què ve? —va dir en Sam.

—Ja ho veurem —va dir en Gòl·lum, baixet—. Oh, sí, ja ho veurem!

—Pensava que havies dit que hi havia un túnel —va recordar en Sam—. No hi ha un túnel o alguna cosa semblant per passar a l’altra banda?

—Ah, sí, hi ha un túnel —va dir en Gòl·lum—. Però els hòbbits poden descansar abans de provar això. Si passen a través d’això, seran prop del cim. Molt a prop, si hi poden passar. Ah, sí!

En Frodo va sentir un tremolor. La pujada l’havia fet suar, però ara es notava fred i moll i, per aquell corredor fosc, hi passava un corrent glaçat, que bufava avall des dels cims invisibles de dalt de tot. S’incorporà i s’espolsà.

—Apa, continuem! —va dir—. Aquest no és lloc per seure!



El corredor semblava allargar-se milles i milles i aquell aire glaçat no parava de bufar damunt seu, augmentant, a mesura que progressaven, fins a convertir-se en un vent que tallava. Les muntanyes, amb llur alè mortífer, semblaven voler-los intimidar, fer-los girar cua dels secrets dels llocs alts o endur-se’ls d’una bufada cap a la foscor que tenien darrere. Només saberen que havien arribat al final quan, tot de sobte, advertiren que no tenien paret a la dreta. Amb prou feines sí s’hi podien veure. Grans masses informes i negres i ombres grises i profundes es dreçaven al davant i al voltant, però, de tant en tant, una llum vermellosa i apagada guspirejava sota els núvols baixos i, per uns segons, veien els pics altíssims, al davant i als costats, com columnes que sostinguessin un sostre enorme i trontolladís. Semblaven haver pujat molts centenars de peus, fins en una plataforma molt àmplia. A l’esquerra tenien un espadat i a la dreta un precipici.

En Gòl·lum obria la marxa, ben a prop de l’espadat. De moment ja no pujaven més, però el sòl ara era més abrupte i perillós a causa de l’obscuritat i, al camí, hi havien caigut blocs i fragments de roca. Havien d’avançar amb lentitud i precaució. Ni en Sam ni en Frodo ja no eren capaços d’endevinar quantes hores feia que havien entrat a la vall de Mórgul. La nit semblava interminable.

Finalment tornaren a adonar-se que, davant seu, s’aixecava una gran paret i, un cop més, van topar amb l’obertura d’una escala. S’hi aturaren i, una altra vegada, n’iniciaren l’ascensió. Era una pujada llarga i feixuga; però aquella escala no s’endinsava al vessant de la muntanya. Aquí la cara impressionant de l’espadat s’inclinava enrere i el corriol, com una serp, giravoltava cap aquí i cap allà, tot creuant-la. En un lloc s’obria pas de biaix fins al caire mateix del precipici negre i en Frodo esguardà avall i distingí, al fons de tot, com un pou enorme i pregon, la gran torrentera a l’inici de la vall de Mórgul. A les pregoneses d’aquell abisme espurnejava, com el fil d’una cuca de llum, el camí espectral que duia des de la ciutat morta fins al coll Innomenable. En Frodo se n’allunyà ràpidament.

L’escala continuava, que si tomba que si gira, arrossegant-se sempre amunt, fins que, a la fi, amb un tram final, curt i recte, assolí un nivell més alt. El corriol s’havia apartat de la collada principal formada pel gran torrent i ara prenia un curs propi i perillós per la part baixa d’un espadat més petit de les zones altes de l’Éphel Dúath. Els hòbbits podien albirar de manera borrosa els alts pinacles i els cims abruptes que les roques formaven a banda i banda, entre els quals quedaven grans afraus i escletxes més negres que la nit, on hiverns immemorials havien rosegat i corcat aquella pedra que no coneixia el sol. I, ara, la llum rogenca del cel semblava més intensa, tot i que no podien dir si es tractava d’una alba paorosa que realment s’acostava en aquell indret de tenebres o si allò que veien era només la flama d’alguna gran violència comesa per en Sàuron tot turmentant la planura de Gòrgoroth, a l’altra banda. Encara molt lluny i encara molt amunt, en Frodo, en aixecar la vista, distingí, com es temia, el veritable cim de la seva amarga peregrinació. Contra la vermellor entristida dels celatges de l’est es retallava, a la serralada més alta, una escletxa, estreta i fondament encaixonada entre dos contraforts negres; i a cada contrafort hi havia un corn de pedra.

Es deturà i esguardà amb més atenció. El corn de l’esquerra era més alt i esvelt; i hi brillava una llum vermella o bé era que la lluentor rogenca que arribava des de les terres del darrere hi lluïa a través d’algun forat. S’hi fixà millor: es tractava d’una torre negra dreçada damunt mateix de la collada. Va tocar el braç d’en Sam i li ho assenyalà.

—No m’agrada l’aspecte que té! —va dir en Sam—. De manera que el teu camí secret, al capdavall, també està vigilat —grunyí, bo i girant-se vers en Gòl·lum—. Suposo que ho sabies des d’un bon començament…

—Tots els camins estan vigilats, sí —va dir en Gòl·lum—. No caldria sinó. Però els hòbbits han d’intentar algun camí. Aquest pot estar menys vigilat. Potser tots se n’han anat a la gran batalla, potser!

—Potser! —rondinà en Sam—. Bé, encara sembla molt lluny i tenim una gran pujada abans d’arribar-hi. I encara ens queda el túnel. Crec que ara hauria de descansar, senyor Frodo. No sé quina hora del dia o de la nit deu ser, però no hem parat de caminar des de fa hores.

—Sí, hem de reposar —acceptà en Frodo—. Busquem algun lloc arrecerat del vent i recuperem-nos una mica…, per a l’última pujada.

Perquè pressentia que ho era. Els terrors de la terra que hi havia a l’altra banda i l’empresa que hi havia de dur a terme semblaven molt remots, massa allunyats encara per preocupar-lo. Tot el seu enteniment estava concentrat a passar a través o damunt aquella barrera impenetrable i vigilada. Si reeixia en aquesta empresa, aleshores, d’alguna manera, la seva missió quedaria acomplerta, o això és el que li semblava en aquella hora llòbrega d’abaltiment, mentre continuava trescant amunt sota les tenebres rocoses de Cirith Úngol.

Van asseure’s en una gorja fosca entre dos grans penyals rocosos: en Frodo i en Sam una miqueta endins i en Gòl·lum arrupit a terra, prop de l’entrada. Allí els hòbbits van prendre el que esperaven que fos el seu darrer menjar abans de penetrar a la terra Innomenable, potser el darrer menjar que feien plegats. Van provar alguna coseta de les menges de Góndor i galetes del pa-de-viatge èlfic i begueren una mica. Però intentaven d’estalviar l’aigua al màxim i, de fet, es van limitar a humitejar-se la boca resseca.

—Em pregunto quan en tornarem a trobar, d’aigua —va dir en Sam—. Tot i que suposo que els d’aquella banda també deuen beure. Els orcs beuen, oi?

—Sí que beuen —respongué en Frodo—. Però val més que no en parlem, d’això. Em penso que és una beguda que no és feta per a nosaltres.

—Una altra raó perquè omplim les ampolles —va fer en Sam—. Però aquí dalt no hi ha aigua: no n’he sentit baixar ni un sol regalim. I, a més, en Fàramir va dir que no beguéssim l’aigua de Mórgul.

—«Cap aigua que baixi d’Ímlad Mórgul», van ser les seves paraules —el corregí en Frodo—. I ara no som en aquella vall i si trobéssim alguna font seria aigua que corre cap a Ímlad Mórgul, no que en ve.

—No me’n refiaria gaire —va fer en Sam—, llevat que em morís de set. Aquest lloc produeix una sensació de maldat —i ensumà—. I una oloreta, em penso. Se n’ha adonat? Una olor un xic estranya, carregada. No m’agrada.

—A mi no me n’agrada res, d’aquí —va dir en Frodo—; ni els graons, ni les pedres, ni l’alè, ni els ossos. Sembla que l’aire, la terra i l’aigua hi estiguin maleïts. Però aquest és el camí que tenim marcat.

—Sí, ja ho veig —acceptà en Sam—. I si abans d’emprendre la marxa n’haguéssim sabut una mica més, no ens trobaríem aquí ni per casualitat. Però suposo que això ocorre molt sovint. Les fetes valeroses de les antigues contalles i cançons, senyor Frodo: aventures, com jo en solia dir. M’agradava pensar que eren coses que els personatges meravellosos de les narracions buscaven allà on fos, perquè les volien, perquè eren engrescadores i la vida era un xic avorrida, per una mena d’esport, com si diguéssim. Però això no té res a veure amb les fetes que importen de debò o amb aquelles que et queden gravades al cap. La gent sembla que simplement hi hagi aterrat, generalment…; el seu camí estava marcat d’aquesta manera, com diu vostè. Però jo hauria suposat que tenia tota classe d’oportunitats, com nosaltres, de fer-se enrere, quan en realitat no en tenia cap. I si n’hagués tingut, no ho sabríem, perquè hauria estat oblidada. Coneixem aquesta gent perquè va prosseguir endavant… I no tots van arribar a una bona fi, cal tenir-ho en compte; almenys no allò que la gent de dins una història, i no pas la de fora, anomena una bona fi. Ja sap a què em refereixo: tornar a casa i trobar-ho tot en ordre, encara que canviat… com el vell senyor Bilbo. Aquests, però, no sempre són els millors contes per escoltar, tot i que possiblement són les millors aventures on anar a aterrar! Em pregunto en quina mena de conte hem anat a parar, nosaltres.

—Jo també m’ho pregunto —va dir en Frodo—. Però no ho sé. I així és com són els contes de debò. Pensa en qualsevol dels que t’agraden. Pots saber o endevinar quina mena de conte és, si té un final feliç o trist, però els personatges que hi surten no ho saben. I no t’agradaria que ho sabessin.

—No, senyor. És clar que no. A en Beren, per exemple, mai no se li va acudir que pogués arribar a tenir aquell Silmaril de la corona de ferro d’en Thangoròdrim, però ho aconseguí, i allò va ser en un lloc pitjor i amb un perill més negre que el nostre. Però aquesta és una aventura molt llarga, naturalment, i després de la felicitat té la part de pena i encara continua… fins que el Silmaril passa per tot allò i va a parar a les mans d’Eàrendil. I, fixi’s, senyor, fins ara no hi havia caigut! Nosaltres tenim… vostè té una part de la seva llum en aquell cristall d’estel que la Senyora li va donar! Pensant-hi una mica, resulta que encara estem ficats al mateix conte! Continua. És que els grans contes no acaben mai?

—No, com a contes, mai no acaben —va dir en Frodo—. Però la gent que hi surt apareix i desapareix quan la seva part s’ha acabat. La nostra part pot acabar tard… o d’hora.

—I aleshores podrem descansar una mica i dormir —va dir en Sam, i va riure amb tristesa—. I no vull dir altra cosa que el que dic, senyor Frodo. Descansar de debò i dormir i despertar al matí per anar a treballar de jardiner. Ho sento, però és el que he desitjat tot aquest temps. Tots els plans importants i transcendentals no són fets per a mi. De tota manera, em pregunto si mai ens posaran en alguna cançó o en alguna història. Ara ja hi som en una, evidentment, però vull dir: si ens hi posaran per paraules, m’entén?, que contin a la vora del foc o si les llegiran en algun llibrot gruixut amb lletres vermelles i negres, quan faci una colla d’anys que tot ha passat. I la gent dirà: «Expliqueu-nos aquella d’en Frodo i l’Anell!». I comentaran: «Sí, aquest és un dels meus contes preferits. En Frodo era molt valent, oi que sí, pare?». «Sí, fill, el més famós de tots els hòbbits, que mira que ja és dir».

—Potser és dir una mica massa —va respondre en Frodo, i es posà a riure, amb una rialla llarga i clara que li sortia directament del cor. Aquell so no s’havia sentit per aquells topants d’ençà que en Sàuron havia arribat a la Terra Mitjana. A en Sam de sobte li semblà com si totes les pedres els escoltessin i com si els alts penyals s’ajupissin cap a ells. Però en Frodo no els va fer cas i tornà a riure—. Renoi, Sam —afegí—, no sé per què només d’escoltar-te ja em sento tan alegre com si la història ja hagués estat escrita. Però t’has oblidat d’un dels personatges més importants: en Samseny, el de cor intrèpid. «Vull que me n’expliquis més d’en Sam, pare. Per què no van posar més coses d’allò que deia, pare? És la part que més m’agrada, perquè fa riure. I, a més, en Frodo no hauria anat gaire lluny sense en Sam, oi que no, pare?».

—Ep, senyor Frodo, no se n’hauria de burlar —va dir en Sam—. Jo ho deia ben seriosament.

—I jo també —afegí en Frodo—, i encara ho dic. Crec que anem una mica massa de pressa. Tu i jo, Sam, encara som al pitjor dels llocs de l’aventura i és més que probable que, en arribar en aquest punt, alguns diguin: «Ara ja pots tancar el llibre, pare; no vull que me’n llegeixis més».

—És possible —va dir en Sam—, però no seria pas jo qui ho digués. Les coses fetes i acabades i convertides en part dels grans contes són diferents. Fixi’s, fins i tot en Gòl·lum podria quedar bé en un conte, fins i tot podria quedar millor del que és quan el tens de debò al costat. I es veu que en altre temps també li agradaven els contes, segons diu. M’agradaria saber si es considera l’heroi o el dolent.

—Gòl·lum! —el cridà—. Que t’agradaria ser l’heroi…? On s’ha tornat a ficar aquest, ara?

A la boca de la gorja on s’havien arrecerat no n’hi havia ni rastre, ni tampoc entre les ombres més pròximes. Havia rebutjat el seu menjar, tot i que havia acceptat, com de costum, un glop d’aigua; i després havia semblat arrupir-se per dormir. Els hòbbits havien suposat que, en qualsevol cas, un dels motius de la seva llarga absència el dia anterior havia estat cercar alguna cosa de menjar que l’abellís i ara era evident que s’havia tornat a escapolir mentre xerraven. Però, què havia anat a cercar, aquesta vegada?

—No m’agrada gens que s’esmunyeixi d’aquesta manera, sense dir res —va advertir en Sam—. I ara encara menys. No pot ser que busqui menjar per aquí dalt, llevat que hi hagi alguna mena de pedregot que li agradi. Miri, no s’hi fa ni una mica de molsa!

—No serveix de res preocupar-se’n —va dir en Frodo—. Sense ell no hauríem arribat tan lluny, ni tan sols no hauríem arribat a les envistes de la collada, de manera que no ens queda altre remei que suportar les seves excentricitats. Si és fals, és fals.

—Tot amb tot, m’estimaria més tenir-lo a la vista —va dir en Sam—. I si és fals, encara més. Recorda que mai no ens va voler dir si aquest pas era vigilat o no? I ara ja podem veure-hi la torre… i potser estigui desocupada o potser no. Creu que pot haver anat a buscar-los, els orcs o el que siguin?

—No, no ho crec —va respondre en Frodo—. Fins i tot si està ordint alguna malesa, i suposo que no és del tot improbable, no crec que vagi per aquí: no anirà a buscar orcs ni cap servidor de l’Enemic. Per què hauria esperat fins ara, havent suportat tot l’esforç de l’escalada i havent arribat tan a prop d’una terra que l’esglaia? D’ençà que ens el vam topar suposo que ens podria haver lliurat als orcs moltes vegades. No, si en prepara alguna, serà algun parany personal, muntat pel seu compte, sense que ningú no se n’assabenti.

—Suposo que té raó vostè, senyor Frodo —va dir en Sam—. Però no és que això em tranquil·litzi gaire. En això no vaig errat: tinc la seguretat que, el que és a mi, em lliuraria als orcs amb la mateixa alegria amb què besaria la seva mà. És clar que me n’oblidava… la seva Preciositat. No, suposo que tot el temps ha estat això, La Preciositat per al pobre Sméagol. Aquesta és l’única idea fixa en tots els seus paranys, si és que en té cap. El que ja no sóc capaç d’endevinar és de què li serveix dur-nos fins aquí dalt.

—És molt possible que ni ell mateix no ho sàpiga —afegí en Frodo—. I no crec que tingui un sol pla ben perfilat al seu magí embullat. Crec que, d’una banda, mentre pugui, intenta salvar la seva Preciositat de l’Enemic. Si l’Enemic se n’apoderés, per a ell també seria el desastre final. I, d’altra banda, potser simplement està fent temps tot esperant una oportunitat.

—Sí, el Pudaner i el Llagoter, com deia abans —va fer en Sam—. Però, com més a prop estiguem de l’Enemic, el Llagoter s’anirà tornant cada cop més com el Pudaner. Recordi el que li dic: si mai arribem a la collada, no permetrà que passem l’objecte preciós a l’altra banda sense fer-nos alguna mala jugada.

—Però encara no hi hem arribat —observà en Frodo.

—No, però fins que hi arribem val més que dormim amb un ull obert. Si ens troba adormits, el Pudaner s’imposarà molt de pressa. Això no vol pas dir que no pugui fer una becaineta amb tota tranquil·litat, senyor. Amb tranquil·litat, si s’ajeu al meu costat. Res no m’agradaria més que veure’l dormir una mica. Jo vigilaré. I, a més, sí és ben a prop, li passaré el braç al voltant i ningú no el podrà tocar sense que en Sam se n’adoni.

—Dormir! —va dir en Frodo, i sospirà, com si des d’un desert acabés de veure un miratge de verdor fresquívola—. Sí, fins i tot aquí seria capaç de dormir.

—Dormi, doncs, senyor! Descansi el cap a la meva falda.

I així va ser com en Gòl·lum els trobà, hores més tard, quan retornà, mig arrossegant-se i d’amagat, de baixada pel corriol que es perdia a les tenebres de més enllà. En Sam seia recolzat a la roca, amb el cap tombat de costat i respirant profundament. A la falda hi tenia el cap d’en Frodo, totalment submergit en els seus somnis, al seu front blanc descansava una mà d’en Sam i l’altra reposava suaument sobre el pit del seu senyor. L’esguard de tots dos era ben plàcid.

En Gòl·lum els observà. Una ganyota sorprenent li travessà el rostre afamegat. La resplendor li fugí dels ulls, que es feren apagats i grisos, vells i cansats. Una burxada de dolor semblà estremir-lo i va fer mitja volta, tot esguardant de bell nou la collada, bellugant el cap, com si estigués immers en alguna disputa interior. Després tornà en si i, bo i allargant lentament una mà tremolosa, tocà molt furtivament el genoll d’en Frodo…, amb un toc que era gairebé una carícia. Si algun dels dos hòbbits adormits l’hagués pogut veure durant aquell instant fugisser, hauria pensat que es trobava davant un hòbbit molt vell i exhaust, apergaminat pels anys que l’havien fet viure molt més enllà de la seva època, molt més que els seus amics i la seva raça, més enllà dels corrents i els camps de la seva jovenesa, convertit en una cosa vella, afamegada i digna de compassió.

Però, en sentir-se tocat, en Frodo es mogué i féu un crit apagat en somnis i immediatament en Sam es despertà del tot. La primera cosa que va veure va ser en Gòl·lum «tocant amb les potes l’amo», segons pensà.

—Ep, tu! —va dir-li de mala manera—. Què et penses que fas?

—Res, res —va dir en Gòl·lum amb suavitat—. Bon amo!

—Més del que et mereixes —replicà en Sam—. Però, on t’havies ficat? T’escapoleixes sense dir ni piu i tornes de tafanejar d’amagatotis, gran belitre?

En Gòl·lum es va fer enrere i una espurna verda guspirejà sota les seves parpelles pesants. Ara semblava gairebé com una aranya, assegut sobre les seves extremitats doblegades i amb els ulls protuberants. Aquell instant fugisser havia passat i era irrecuperable.

—Tafanejar, tafanejar! —xiuxiuejà—. Els hòbbits sempre tan educats, sí. Oh, bons hòbbits! L’Sméagol els fa pujar per camins secrets que ningú més seria capaç de trobar. Cansat està, assedegat està, sí, assedegat; i els guia i els busca els viaranys, i ells en diuen «tafanejar, tafanejar». Molt bons amics, oh, sí, Preciositat meva, molt agradables.

En Sam sentí un xic de remordiment, tot i que no modificà la seva desconfiança.

—Ho sento —va dir—. Ho sento, però m’has despertat amb un ensurt. I, a més, no m’hauria d’haver adormit i això m’ha fet una mica irritable. Però el senyor Frodo està tan cansat que li he dit que fes una becaina; i ja ho veus, això és el que ha passat. Ho sento. Però, on dimonis t’havies ficat?

—Tafanejava —va dir en Gòl·lum, i aquella lluïssor verda no li abandonà els ulls.

—Molt rebé —respongué en Sam—, com vulguis! M’imagino que no vaig massa errat d’osques. I ara valdrà més que ens escapolim tots plegats altra vegada. Quina hora és? Encara és avui o ja és demà?

—És demà —va dir en Gòl·lum—. O era demà quan els hòbbits s’han posat a dormir. Gran bajanada, molt perillós… si el pobre Sméagol no hagués estat tafanejant per vigilar.

—Crec que d’aquí a un moment ens en cansarem, d’aquesta paraula —va fer en Sam—. Tant se val. Vaig a despertar el senyor —amb suavitat, li enretirà els cabells del front a en Frodo i, ajupint-se vers ell, li parlà amb dolçor.

—Desperti, senyor Frodo! Desperti!

En Frodo es deixondí i obrí els ulls i, en veure la cara d’en Sam inclinada damunt seu, va somriure.

—Vols dir que no em tornes a cridar massa d’hora, Sam? Si encara és fosc.

—Sí, aquí sempre és fosc —va dir en Sam—. Però en Gòl·lum ha tornat, senyor Frodo, i diu que ja és demà. De manera que hem de posar-nos en camí. És l’última etapa.

En Frodo inspirà profundament i va asseure’s.

—L’última etapa! —repetí—. Hola, Sméagol! Has trobat alguna cosa de menjar? No has descansat gens?

—Ni menjar ni descans, res per a l’Sméagol —va dir en Gòl·lum—. És un tafaner.

En Sam va fer petar la llengua, però es refrenà.

—No vulguis posar-te qualificatius, Sméagol —va dir en Frodo—. És poc raonable, tant si són certs com si no.

—L’Sméagol ha de posar-se el que li donen —va respondre en Gòl·lum—. Aquest nom li ha estat donat per l’amable mestre Samseny, el hòbbit que tot ho sap.

En Frodo mirà en Sam.

—Sí, senyor —va dir aquest—, he fet servir aquesta paraula, quan m’he despertat tot d’una i me l’he trobat aquí mateix a tocar. Ja li he dit que em sabia greu, però aviat ja no me’n sabrà.

—Va, deixeu-ho córrer —va dir en Frodo—. Ara, però, tu i jo, Sméagol, sembla que hem arribat al final. Digues: podrem trobar la resta del camí nosaltres sols? La collada ja és a tocar i aquesta és una manera d’entrar-hi; si som capaços de trobar-la suposo que podem donar per conclòs el nostre pacte. Has complert el que vas prometre i ets lliure: lliure de tornar a on tinguis menjar i descans, allà on et plagui anar, excepte cap als servidors de l’Enemic. I algun dia potser et recompensaré, jo o aquells que em recordaran.

—No, no, encara no —gemegà en Gòl·lum—. Oh, no! No poden trobar el camí ells sols, oi que no? Oh, no, de cap de les maneres. Ara ve un túnel. L’Sméagol ha de continuar. Sense descans. Sense menjar. Encara no.





Capítol IX

EL CATAU DE L’ARANYERRA


Podia ser perfectament que ara ja fos de dia, com deia en Gòl·lum, però els hòbbits no percebien cap diferència, llevat, potser, que el cel cobert que tenien al damunt era d’un negre menys absolut i més com un gran sostre de fum; i, en lloc de l’obscuritat de la nit tancada, que encara s’atardava en fissures i forats, una ombra grisenca i difuminada embolcallava aquell món pedregós que tenien al voltant. Van prosseguir la marxa, en Gòl·lum al davant i els dos hòbbits, ara, de costat, amunt per una llarga afrau entre penyals i columnes de roca esberlada i desgastada, que es dreçaven a banda i banda com enormes estàtues informes. No hi havia cap so. Una mica més endavant, a una milla, potser, s’enlairava una gran paret grisa, el darrer gran embalum de pedra que brollava de la muntanya. Com més s’hi acostaven, més fosc s’alzinava i més vertical era la seva caiguda, fins que el tingueren molt per damunt els seus caps, col·lapsant la vista de tot el que hi havia al darrere. Als seus peus les tenebres eren molt denses. En Sam ensumà l’aire.

—Bufa! Quina pudorada! —va dir—. I cada cop és més forta.

Ja eren sota l’ombra del rocam i allí, al bell mig, hi van veure l’entrada d’una cova.

—Aquesta és l’entrada —va dir en Gòl·lum en veu baixa—. Aquesta és l’entrada del túnel.

Però no en va dir el nom, Tòrech Úngol, el catau de l’Aranyerra. En sortia una fortor que no era la pudor malaltissa de podrimener dels marjals de Mórgul, sinó una fetor nauseabunda, com si dins aquelles tenebres s’hi haguessin acumulat i atresorat immundícies innomenables.

—Sméagol, és aquest l’únic camí? —preguntà en Frodo.

—Sí, sí —va respondre—. Sí, ara hem d’entrar per aquest camí.

—Vols dir que tu ja has passat a través d’aquest forat? —demanà en Sam—. Ecs! Potser a tu no et fan res aquestes ferums.

Els ulls d’en Gòl·lum llambrejaren.

—Ell no sap el que ens importa, oi que no, preciositat? No, ell no ho sap. Però l’Sméagol sap suportar coses. Sí. Ell hi ha passat. Ah, sí, d’un cap a l’altre. És l’únic camí.

—Em pregunto què és el que produeix aquesta pesta —va dir en Sam—. És com si… bé, m’estimo més no dir-ho. Diria que és com un forat bestial dels orcs on haguessin anat acumulant les seves brutícies durant cent anys.

—Tant se val —va dir en Frodo—. Tant si hi ha orcs com si no, és l’únic camí i hem de passar-hi.

Van aguantar la respiració i es ficaren endins. Amb unes poques passes ja es trobaren en unes tenebres totals i impenetrables. En Frodo i en Sam no havien trobat una obscuritat com aquella des dels corredors sense llum de Mòria i, si això era possible, aquí encara resultava més densa i profunda. A Mòria hi havia corrents d’aire i ecos i una sensació d’espais. Aquí, emperò, l’aire hi era quiet, putrefacte, feixuc, i els sons quedaven totalment somorts. Van caminar com si fossin enmig d’un vapor negre forjat amb la mateixa negror, un vapor que, en respirar-lo, duia ceguesa no sols als ulls sinó també a la ment, de manera que fins i tot el record dels colors i de les formes o de qualsevol llum desapareixia completament del pensament. Sempre havia estat de nit i sempre ho seria, i tot era nit.

Durant una estona, malgrat tot, encara tingueren els sentits desperts i la veritat és que les sensacions dels peus i dels dits, al començament, els van semblar gairebé dolorosament exacerbades. Les parets eren, amb gran sorpresa per part seva, suaus, i el sòl, llevat d’algun graó de tant en tant, era recte i anivellat i pujava sempre amunt amb el mateix pendent considerable. El túnel era alt i ample, tan ample que, encara que els hòbbits caminaven de costat, només tocaven les parets laterals amb les mans estirades i es trobaven separats, completament sols enmig de les tenebres.

En Gòl·lum havia estat el primer a entrar-hi i semblava anar només unes poques passes més endavant. Mentre encara foren capaços de fixar-se en aquestes coses, van sentir el seu alè sibilant i els esbufecs que feia davant seu. Però, transcorreguda una estoneta, els seus sentits esdevingueren esmorteïts, l’oïda i el tacte semblaren tornar-se’ls insensibles i van continuar avançant, mig a les palpentes, caminant, sempre endavant, principalment gràcies a la força de voluntat de què s’havien armat, la voluntat de travessar fins a l’altre costat i el desig de sortir finalment a l’obertura superior.

Abans d’arribar gaire lluny, possiblement, tot i que el temps i la distància aviat deixaren de tenir sentit per a ells, en Sam, que anava a la dreta, tot palpant la paret, s’adonà que en aquell costat hi havia una altra galeria: per uns segons copsà un alè quasi imperceptible d’un aire menys feixuc, però de seguida la deixaren enrere.

—Aquí hi ha més d’un corredor —xiuxiuejà amb gran esforç: li semblava difícil aconseguir que l’alè li produís cap so—. No crec que existeixi cap altre indret tan sospitosament òrquic com aquest!

Després d’això, primer ell a la dreta i després en Frodo a l’esquerra, van passar tres o quatre galeries com aquella, unes de més àmplies, d’altres de més estretes; però, de moment, no hi havia dubte pel que feia al corredor principal, perquè era recte, no tenia revolts i continuava amunt amb la mateixa regularitat. Però quin tram havien de recórrer encara, quanta estona més l’haurien de suportar, o serien capaços de suportar-ho? L’asfíxia de l’atmosfera augmentava a mesura que pujaven; i ara els semblava que, sovint, en aquella negror cega, topaven amb una resistència més consistent que aquell aire fètid. Mentre empenyien endavant notaven coses que els fregaven el cap o que els tocaven les mans, com llargs tentacles o potser excrescències que penjaven; era impossible dir de què es tractava. La ferum, però, no parava d’augmentar. Era tan forta que, a la fi, gairebé els semblava que l’olfacte era l’únic sentit clar que els restava i que, justament, era el que els turmentava. Una hora, dues hores, tres hores: quantes n’havien passat en aquell catau sense llum? Hores… dies, més aviat setmanes. En Sam abandonà la paret del túnel i s’enretirà cap a en Frodo i llurs mans es trobaren i es van agafar amb força i, així, plegats, encara van prosseguir endavant.

Finalment en Frodo, tot temptejant al llarg de la paret de l’esquerra, trobà, tot de sobte, un buit. Va estar a punt de caure de costat en aquella obertura. Hi havia alguna mena de forat a la roca molt més ample que qualsevol dels que havien anat passant; i en sortia una ferum tan nauseabunda i una sensació de maldat a l’aguait tan intensa que en Frodo gairebé va caure enrere. En aquell moment en Sam també ensopegà i va caure endavant.

Sobreposant-se a la repugnància i a la por, en Frodo aferrà la mà d’en Sam.

—Amunt! —va dir amb una alenada ronca, sense veu—. Tot surt d’aquí, la pudor i el perill. Som-hi! De pressa!

Reuní tota la força i decisió que li restaven i estirà en Sam fins que l’aixecà, al mateix temps que forçava les seves extremitats a moure’s. En Sam ensopegava al seu costat. Una passa, dues passes, tres passes… a la fi sis passes. Potser ja havien passat aquella obertura paorosa i invisible, però, tant si l’havien passada com si no, de sobte es féu més fàcil moure’s, com si, de moment, alguna voluntat hostil els hagués deixat lliures. Van continuar avançant a empentes i rodolons, agafats de la mà.

Gairebé de seguida, emperò, toparen amb una nova dificultat. El túnel es bifurcava o ho semblava i en aquella foscor eren incapaços de dir quin era el ramal més ample o quin dels dos es mantenia més pròxim al principal. Quin havien de triar, el de la dreta o el de l’esquerra? No coneixien res que servís per guiar-los, però era quasi segur que una elecció errada hauria estat fatídica.

—Per quin camí ha tirat en Gòl·lum? —panteixà en Sam—. Per què no ens ha esperat?

—Sméagol! —va fer en Frodo, tot intentant cridar-lo—. Sméagol!

Però la seva veu era un gruny i el nom va caure mort pràcticament en sortir-li dels llavis. No hi hagué cap resposta ni cap eco, ni tan sols una lleugera tremolor de l’aire.

—Em penso que aquesta vegada se n’ha anat de debò —mussità en Sam—. Crec que aquest és el lloc exacte a on ens volia dur. Gòl·lum! Si et torno a posar les mans al damunt la pagaràs cara.

Així doncs, a les palpentes i tot ensopegant enmig de l’obscuritat, van descobrir que el corredor de l’esquerra era bloquejat: o era una galeria cega o alguna roca enorme hi havia caigut i n’havia tapat el pas.

—Aquest no pot ser el camí —xiuxiuejà en Frodo—. Tant si l’encertem com si no, hem d’agafar l’altre.

—I a corre-cuita! —afegí en Sam amb un panteix—. Per aquí hi ha alguna cosa pitjor que en Gòl·lum. Noto que hi ha alguna cosa que ens mira.

No havien caminat més que algunes iardes quan, des de darrere, se sentí un so, corprenedor i horrible en aquell silenci espès i compacte: era una mena de gloc-gloc, com un borbolleig, amb un xiulet llarg i verinós. Van fer mitja volta, però no es veia res. Van romandre quiets, petrificats, esguardant, esperant allò que desconeixien.

—És un parany! —va dir en Sam, i va dur la mà a l’empunyadura de l’espasa; en fer-ho, pensà en la foscor del túmul d’on havia sortit. «Ara m’agradaria tenir el vell Tom aquí al costat!», pensà. Després, mentre es posava ben dret, amb aquelles tenebres que l’envoltaven i una negror de desconhort i de ràbia al fons del cor, li semblà veure una llum: una llum que era a la seva ment. Al començament tan brillant que era gairebé insuportable, com un raig de sol als ulls de qui ha estat amagat molt de temps en un pou sense finestres. I després la llum esdevingué color: verd, daurat, platejat, blanc. Molt lluny, com en una miniatura dibuixada per dits èlfics, va veure la Senyora Galàdriel dempeus a la gespa de Lórien, amb les mans plenes de presents. «I a vós, Portador de l’Anell», va sentir que deia, molt llunyana però amb gran claredat, «per a vós he disposat això».

Aquell xiulet borbollejant s’acostava i se sentí un cruiximent, com si alguna cosa enorme i amb articulacions es mogués lentament i intencionadament a la foscor. Una fetor repugnant la precedia.

—Senyor, senyor! —cridà en Sam, i la vida i l’angoixa van retornar-li a la veu—. L’obsequi de la Senyora! El flascó de l’estel! Ella va dir que us seria «una llum als llocs tenebrosos». El flascó de l’estel!

—El flascó de l’estel? —repetí en Frodo amb un murmuri, com qui contesta adormit, gairebé sense comprendre—. Ah, sí! Com me’n puc haver oblidat! «Una llum quan totes les altres llums s’hagin esvanit». I la veritat és que, ara, l’única cosa que ens pot ajudar és la llum.

La mà d’en Frodo es dirigí lentament fins al pit i, a poc a poc, va treure’n el flascó de Na Galàdriel i l’enlairà. Aquest resplendí uns segons, feble com un estel que apareix i lluita contra el boiram espesseït de la terra, però després el seu poder augmentà i a l’enteniment d’en Frodo les esperances van multiplicar-se i el flascó es posà a cremar i s’encengué fins a esdevenir una flama argentada, una llar diminuta de llum encegadora, com si el mateix Eàrendil hagués davallat dels alts viaranys del crepuscle amb el darrer Silmaril al front. Les tenebres se n’allunyaren fins que semblà lluir al centre d’un globus de cristall eteri i la mà que el sostenia centellejà amb un foc blanc.

En Frodo contemplà amb astorament aquell obsequi meravellós que havia dut durant tant de temps sense sospitar-ne tot el valor i potencial. Mentre viatjaven gairebé no se n’havia recordat i només hi havia pensat en entrar a la vall de Mórgul, però mai no l’havia usat per por de la seva llum reveladora.

—Aiya Eàrendil Elenion Ancalima! —cridà, sense saber el significat d’allò que acabava de dir, perquè li semblà com si una altra veu hagués parlat a través d’ell, una veu clara, immune a l’atmosfera repulsiva d’aquella caverna.

Però a la Terra Mitjana existeixen altres poders, poders nocturnals, antics i puixants. I Ella, la que caminava a la tenebra, havia sentit els elfs llançar aquell crit molt de temps enrere, a les profunditats del temps, i no n’havia fet cas, de manera que ara tampoc no l’acovardia. Mentre en Frodo parlava no havia deixat de sentir la gran maldat que se li abocava al damunt i la mirada mortífera que l’apamava. A la galeria, no gaire lluny, entre on es trobaven i l’obertura on havien ensopegat i caigut, endevinà uns ulls cada cop més perceptibles, dos grans eixams d’ulls amb múltiples finestretes… per fi l’amenaça es desemmascarava sense deixar d’aproximar-se’ls. La brillantor del flascó amb llum estel·lar s’esmicolava i era retornada des dels milers de prismes dels seus ulls, però darrere aquell espurneig començà a encendre’s, per dins, un foc de lluïssor pàl·lida, mortal i constant, una flama nodrida en algun insondable catau del pensament maligne. Eren uns ulls monstruosos i abominables, bestials, però plens, tanmateix, de traïdoria i d’una complaença odiosa, que es refocil·laven en veure la presa enxampada sense cap esperança d’escapatòria.

En Frodo i en Sam, aterrits, començaren a fer-se lentament enrere, amb la mirada fixa en aquells ulls horripilants i sinistres; però els ulls avançaven a mesura que ells reculaven. La mà d’en Frodo vacil·là i el flascó davallà lentament. Aleshores, de cop i volta, alliberats de l’encanteri que els empresonava i que no els permetia córrer, inútilment esverats, per a diversió d’aquells ulls, tots dos van girar cua i fugiren cames ajudeu-me; però, sense parar de córrer, en Frodo es tombà i s’adonà, amb terror, que els ulls es posaven a saltar tot d’una al seu darrere. Al seu voltant la ferum de la mort era com un núvol.

—Atura’t, atura’t —va cridar, desesperat—. Córrer no serveix de res!

Pausadament, els ulls s’arrossegaven cap a ells.

—Galàdriel! —cridà en Frodo, i tot armant-se de valor tornà a enlairar el flascó. Els ulls es deturaren. La seva mirada, durant alguns segons, es relaxà, com si hi hagués passat el vel d’un dubte. Aleshores el cor d’en Frodo s’inflamà i, sense rumiar el que feia, endut per la follia, per la desesperació o pel valor, sostingué el flascó amb la mà esquerra i amb la dreta va desembeinar l’espasa. Fibló llambrejà i la seva esmolada fulla èlfica centellejà sota aquella llum argentada, però tot al voltant hi guspirejava un foc blavós. Llavors, amb la llum estel·lar ben alta i brandint l’espasa lluent, en Frodo, hòbbit de La Comarca, avançà fermament a l’encontre dels ulls.

Aquests titubejaren. A mesura que la llum se’ls acostà s’ompliren de vacil·lació. Un a un s’apagaren i lentament es van fer enrere. Mai no s’havien vist afligits per un encegament tan mortífer. Del sol, de la lluna i dels estels, n’havien estat sans i estalvis sota terra, però ara un estel havia descendit a la terra. I no parava d’acostar-se i els ulls van esporuguir-se. Un a un tots s’enfosquiren i van fer mitja volta i un gran embalum, que la resplendor ja no arribava a il·luminar, interposà la seva ombra descomunal. Els ulls havien desaparegut.



—Senyor, senyor! —va cridar en Sam. Li era al darrere mateix, també amb l’espasa a punt—. Estels i glòria! Si els elfs ho arribessin a saber segur que en farien una cançó! Tant de bo visqui per explicar-los-ho i sentir com la canten. No tiri més endavant, senyor. No es fiqui fins en aquell catau! Aquesta és la nostra única oportunitat. Aprofitem-la per sortir d’aquesta cova repugnant!

De manera que van fer mitja volta, primer caminant i després corrent, perquè a mesura que avançaven el terra del túnel anava prenent un pendent cada cop més pronunciat i a cada gambada pujaven per damunt aquelles pudors del catau invisible, tot recobrant la vigoria del cos i del cor. Però l’esglai d’aquell vigilant continuava atenallant-los des del darrere; potser havia quedat encegat un moment, però no l’havien pas derrotat i encara era mortífer. Ara van topar-se amb un corrent d’aire que els bufava de cara, fred i prim. La sortida, el final de la galeria, era, per fi, davant d’ells. Panteixant, neguitosos per sortir en un espai obert, van córrer endavant, però aleshores, astorats, ensopegaren amb alguna cosa i van caure enrere. La sortida era bloquejada per algun tipus de barrera, però no de pedra: semblava suau i una mica elàstica, però resistent i impenetrable; l’aire s’hi filtrava, però no hi passava ni una guspira de llum. Un cop més s’hi precipitaren i altra vegada en foren rebotits.

En Frodo enlairà el flascó i contemplà allò que tenia al davant: una grisor que la lluïssor de la llum estel·lar no aconseguia perforar ni il·luminar, com si es tractés d’una ombra que, en no ser projectada per cap llum, cap llum no la podia dissipar. Per tota l’amplària i alçària del túnel hom havia teixit una teranyina enorme, tan endreçada com la d’una aranya gegantina, però amb un punt molt més atapeït i gros i amb fils gruixuts com una corda.

En Sam deixà escapar una rialla trista.

—Teranyines! —va dir—. Només això? Teranyines! Però quina aranya! Fora avall totes!

I amb un rampell les anà a tallar amb l’espasa, però la corda que colpejà no es va trencar. Cedí un xic i després rebotí com fa la corda d’un arc quan hom la deixa anar, tot engegant l’espasa enlaire i fent saltar, de retruc, espasa i braç. En Sam la colpejà tres cops amb tota la seva força i, al capdavall, només una de totes les innombrables cordes es petà i es cargolà, doblegant-se i fuetejant l’aire. Un dels caps espetegà contra la mà d’en Sam i el hòbbit cridà de dolor, saltà enrere i es va dur la mà a la boca.

—Trigaríem tres dies a obrir-nos pas per un camí com aquest —va dir—. Què podem fer? Que han tornat aquells ulls?

—No, no els veig enlloc —va dir en Frodo—. Però encara tinc la sensació que m’estan mirant o pensant en mi: potser preparen algun altre pla. Si aquesta llum s’abaixa o si s’acaba, els tindrem aquí en un tres i no res.

—Per fi ens han atrapat! —va dir en Sam amb amargor, i la seva ràbia tornà a ser més forta que la desesperació o el cansament—. Mosquetes dins una xarxa. Que la maledicció d’en Fàramir caigui sobre en Gòl·lum i acabi aviat amb ell!

—No crec que això ens servís de res, ara —va fer en Frodo—. Apa! Anem a veure si Fibló hi pot fer alguna cosa. És una fulla èlfica. A Belériand, on fou forjada, hi havia teranyines d’horror a les afraus fosques. Tu, però, has de fer de sentinella i mantenir aquests ulls a distància. Té, agafa el flascó. No tinguis por. Mantén-lo enlairat i estigues alerta!

Aleshores en Frodo s’acostà a la gran xarxa grisenca i l’atacà amb un cop ben ampli de l’espasa, fent que el tall roent penetrés veloç a través d’aquella escala de cordes estretament unides, mentre ell saltava immediatament enrere. La fulla de lluïssor blavosa s’hi endinsà com una dalla a l’herba i espetegaren i es recargolaren i després van quedar penjant, inermes. Hi havia fet un gran esquinç.

Colpeja que colpejaràs, a la fi tota la part de la teranyina que quedava al seu abast quedà esparracada i la part superior es mogué amb el vent, tot oscil·lant com un vel lliure sota el corrent que entrava. El parany havia quedat trencat.

—Som-hi! —va cridar en Frodo—. Endavant, endavant!

Tot l’enteniment se li omplí d’una alegria incontenible davant la possibilitat de fugir de la boca mateix de la desesperació. El cap li rodava com si hagués begut un vi molt fort. Saltà enfora i ho va fer amb un crit.

Als seus ulls, que acabaven de passar a través del catau de la nit, aquella terra fosca els semblà ben il·luminada. Els grans fumerols s’havien elevat més i ja eren més prims i ara passaven les darreres ombres d’un dia foscant; la resplendor vermellosa de Mórdor s’havia esmorteït sota una pesantor sinistra. A en Frodo, emperò, li semblà albirar un matí ple d’esperances. Gairebé ja havia arribat al cim de la muralla. Només li faltava una miqueta més. La clivella, Cirith Úngol, era al davant mateix, un tall borrós en aquella serralada negra, amb els corns rocosos que s’enfosquien sota el cel, a banda i banda. Una carrera de no res, un esforç final i hauria arribat a l’altre costat!

—La collada, Sam! —va exclamar, sense fer cas de l’estridència de la seva veu que, alliberada dels aires ofegadors del túnel, ara ressonava forta i indòmita—. La collada! Corre, corre i hi passarem… hi passarem abans que ningú no ens pugui aturar!

En Sam el seguí tan de pressa com li van córrer les cames; però, tot i l’entusiasme de sentir-se deslliurat, hi havia alguna cosa que no acabava de fer-li el pes i, a mesura que corria, no deixava de guaitar enrere, cap a l’arc negre del túnel, temorós de tornar-hi a veure, corrent-los a l’encalç, aquells ulls o alguna altra forma que desafiés la seva imaginació. Ni ell ni el seu senyor encara no coneixien prou bé les arts de l’Aranyerra. Les sortides del seu catau eren molt diverses.

Havia viscut allí des de temps immemorials, una cosa maligna en forma d’aràcnid, semblant a aquells que en temps antics havien habitat la terra dels elfs, a l’oest, que ara es troba sota la Mar, semblant a aquells contra els quals en Beren havia lluitat a les Muntanyes del Terror, a Dóriath, i que havien arribat a Lúthien sobre l’herbei verdós i entre les cicutes, feia moltíssim temps, amb la llum de la lluna. Com arribà fins allí l’Aranyerra, fugint de la destrucció, és cosa que no expliquen les llegendes, perquè poques són les històries dels anys foscos que ens han pervingut. El cas és que hi era i que hi era abans que en Sàuron i abans que la primera pedra de Bàrad-dûr; i que no era al servei de ningú, com no fos d’ella mateixa, i que bevia sang d’elfs i d’homes, que es refocil·lava i engreixava mercès als seus àpats, sempre teixint teranyines d’ombra; perquè devorava totes les coses vivents i el seu vòmit eren tenebres. La seva nissaga més menuda, bastarda dels mascles misèrrims, i els seus propis fills, que matava, s’estenia de bosc en bosc, des de l’Éphel Dúath fins als pujolars orientals i fins a Dol Guldur i les immensitats del Bosc Llobregós. Però no n’hi havia cap que es pogués comparar amb ella, l’Aranyerra la Gran, la darrera filla d’Ungòliant que pertorbà el món infeliç.

Alguns anys abans en Gòl·lum ja l’havia vista, perquè l’Sméagol tafanejava en tots els caus foscos. I durant els darrers dies li havia fet reverència i l’havia adorada i les tenebres de la seva voluntat malvada havien caminat al seu costat per tots els camins de la seva fatiga, tot allunyant-lo de la llum i dels remordiments. I li havia promès que li duria menjar. Tot i que el delit d’ella no era el d’en Gòl·lum. L’Aranyerra no sabia res i poc li importaven torres, anells o qualsevol cosa afaiçonada per ment o mà, ja que només desitjava la mort de tots els altres, ments i cossos, i per a ella una afartada de vida, ben sola, botinflada fins que les muntanyes ja no poguessin sostenir-la ni la foscor no la pogués contenir.

Aquell desig, però, encara era molt llunyà i ara ja feia molt de temps que se sentia afamegada i que s’estava a l’aguait dins el seu catau, mentre el poder d’en Sàuron continuava creixent i les coses lleugeres i vivents fugien d’aquells verals i la ciutat a la vall era morta i no hi havia elfs ni homes que s’hi acostessin, només els orcs infeliços. Un menjar eixarreït i, a més, recelós. Però havia de menjar i, per més aqueferats que estiguessin a obrir noves galeries serpentejants des de la collada i des de llur torre, ella sempre trobava la manera d’atrapar-ne algun. La veritat, emperò, és que es delia per carn més tendra. I en Gòl·lum la hi havia dut.

«Nosaltres veurem, nosaltres veurem», es deia aquest sovint quan el capteniment maligne el dominava al llarg del perillós camí des de l’Emyn Muil fins a la vall de Mórgul, «nosaltres veurem. És molt possible, oh, sí, molt possible que quan l’Aranyerra llenci els ossos i els vestits buits, nosaltres la trobem, nosaltres l’agafem, la Preciositat, una recompensa per al pobre Sméagol que li duu bona teca. I nosaltres salvarem la Preciositat, com vam prometre. Oh, sí. I quan la tindrem en un lloc segur, aleshores sabrà el pa que s’hi dóna, oh, sí, aleshores pagarem l’Aranyerra amb la mateixa moneda, preciositat meva. Aleshores pagarem a tots amb la mateixa moneda!».

Això és el que pensava en un dels compartiments interiors del seu pensament, que encara confiava a poder amagar de l’abast d’ella, fins i tot quan hi havia tornat per fer-li reverència mentre els seus companys dormien.

Pel que fa a en Sàuron, aquest sabia perfectament on s’estava a l’aguait l’Aranyerra. I li plaïa que visqués allí, afamegada, però sense cedir un polsim en la seva maldat, com a vigilant més segura d’aquell antic camí cap als seus dominis que cap altre que les seves arts haguessin pogut conjuminar. I els orcs, per a ell, sols eren esclaus útils i en tenia a balquena. Si, de tant en tant, l’Aranyerra els enxampava per assaciar la seva gana, era benvinguda: en tenia més dels que li calien. I de vegades, de la mateixa manera que un home ofereix una llaminadura al seu gatet («el meu gat», és com ell l’anomenava, encara que ella no el reconeixia com a amo), en Sàuron li enviava presoners que ja no li servien per a res de millor: els feia aconduir fins al seu catau i després l’havien d’informar de com hi havia jugat.

I així vivien ambdós, delitant-se en llurs paranys, sense témer assalt ni còlera ni que llur maldat pogués tenir una fi. Fins aleshores no s’havia escapat de les teranyines de l’Aranyerra ni una mosca, de manera que, ara, la seva ràbia i la seva fam encara eren molt més desorbitades.

El pobre d’en Sam, però, no sabia res d’aquella maldat que havien congriat contra ells, llevat que, en el seu fur intern, creixia una gran por, una amenaça que era incapaç de veure; i que arribà a esdevenir d’una feixugor tan gran que gairebé no podia córrer amb aquella càrrega; els peus li semblaven de plom.

Al seu voltant tot era paorós i tenia enemics al davant, a la collada, i el seu senyor, dominat per un humor funest, corria, esverat, a llur encontre. Apartà els ulls de l’ombra que tenia al darrere i de la profunda tenebra sota l’espadat que hi havia a l’esquerra i mirà endavant tot descobrint-hi dues coses que augmentaren la seva desesperança. Distingí que l’espasa que en Frodo encara brandia desembeinada lluïa amb una flameta blava; i s’adonà que, tot i que el cel de darrere ara era fosc, la finestra de la torre continuava projectant aquella resplendor rogenca.

—Orcs! —murmurà—. Si ens atabalem no en traurem res. Per aquests voltants hi ha orcs o alguna cosa pitjor encara.

Després, bo i retornant un cop més al seu llarg costum d’amagar les coses, tancà el palmell damunt el preuat flascó que encara conservava a la mà. La seva mà brillà un moment, vermella amb la seva sang viva, i després desà aquella llum reveladora a dins de tot de la butxaca, prop del pit, i s’embolcallà bé amb la capa èlfica. Ara va intentar d’apressar el pas. El seu senyor s’havia avançat massa; ja era a unes vint passes de distància i s’allunyava endavant com una ombra; no trigaria a perdre’s de vista en aquell món de grisor.

En Sam gairebé no havia tingut temps d’amagar la llum del flascó de vidre que aparegué l’Aranyerra. Tot d’una, una mica més endavant i a l’esquerra, sortida d’un forat negre i tenebrós que s’obria sota l’espadat, va veure la forma més repugnant que havia contemplat en tota la vida, més horrible que l’horror d’un malson. S’assemblava moltíssim a una aranya, però era més gran que aquells enormes animals caçadors i més aterridora que cap, a causa de les intencions malignes de la seva mirada sense remordiments. Aquells mateixos ulls que havia cregut intimidats i vençuts, els tornava a tenir allà, il·luminats altre cop amb una lluentor perversa i arraïmats al seu cap, que es projectava enfora. Tenia unes grans banyes i, darrere el coll curtet, com una tija, hi havia el cos descomunal i inflat, com un sac enorme i botit, que li oscil·lava i penjava entre les cames; el seu enorme embalum era negre, amb esquitxos de taques lívides, però la panxa, per sota, era pàl·lida i lluminosa i feia una gran ferum. Tenia les potes doblades, amb bonys enormes a les juntures, que quedaven més amunt de l’esquena, i pèls que li sortien com punxes d’acer i, a l’extrem de cada pota, una urpa.

Tan bon punt va haver entaforat el cos tou i esclafador i els membres doblegats pel forat de la sortida superior del seu catau, es bellugà amb una velocitat aterridora, adés corrent amb aquelles potes grinyolaires, adés fent un bot inesperat. Es trobava entre en Sam i el seu senyor. O bé no va fixar-se en en Sam o bé l’evità, de moment, perquè era el portador de la llum, i fixà tota la seva atenció sobre una sola presa, en Frodo, que, desproveït del seu flascó, corria, sense haver-ne esment, corriol amunt, sense adonar-se encara del perill en què es trobava. En Frodo corria veloç, però l’Aranyerra encara corria més; unes poques passes més i l’aconseguiria.

En Sam panteixà però reuní tot l’alè que li restava per cridar:

—Alerta darrere seu! —xisclà—. Senyor, compte! Vaig a… —però de sobte el seu crit fou apagat.

Una mà llarga i llefiscosa li tapà la boca i una altra l’engrapà pel coll, mentre alguna cosa se li entortolligava a la cama. Agafat per sorpresa, va caure enrere cap als braços del seu atacant.

—L’he enxampat! —li xiuxiuejà en Gòl·lum a l’orella—. Per fi, Preciositat meva, l’hem enxampat, sí, el hòbbit dolent. Nosaltres agafem aquest. Ella agafarà l’altre. Oh, sí, l’Aranyerra l’agafarà, no l’Sméagol: ell ho va prometre; ell no farà gens de mal a l’amo. Però ell t’ha enxampat a tu, petit tafaner dolent i brut! —i va escopir al clatell d’en Sam.

La fúria davant aquella traïció i la desesperació pel retard al moment en què el seu senyor es trobava en un perill fatídic, van donar a en Sam una violència i una força sobtades que eren molt més enllà de com en Gòl·lum havia esperat d’aquell hòbbit lent i estúpid, ja que així era com el considerava. Ni el mateix Gòl·lum no hauria estat capaç de regirar-se amb més rapidesa i ferotgia. La mà que agafava en Sam per la boca li relliscà, en Sam s’ajupí i es tornà a precipitar endavant, bo i intentant desfer-se de la mà que l’aferrava pel coll. Encara duia l’espasa a la mà i, al braç esquerre, penjat de les tires de cuiro, el bastó d’en Fàramir. Intentà desesperadament de girar-se i colpir el seu enemic. Però en Gòl·lum era massa ràpid. El seu llarguíssim braç dret va sortir disparat i aferrà en Sam pel canyell: els seus dits eren com una tenalla; lentament, implacablement, anà doblegant la mà endavant i avall, fins que, amb un crit de dolor, en Sam deixà escapar l’espasa i aquesta caigué a terra; mentrestant, sense haver cedit un sol instant, l’altra mà d’en Gòl·lum estrenyia en Sam pel coll.

Aleshores en Sam posà en joc la seva darrera argúcia. Amb tota la força de què era capaç, estirà per separar-se i aconseguí de plantar amb fermesa els peus a terra; després, tot d’una, col·locà les cames contra terra i amb tota la seva energia es llançà enrere.

En Gòl·lum, que d’en Sam no s’esperava ni tan sols aquest senzill estratagema, va caure amb ell al damunt i va rebre tot el pes del hòbbit rodanxó sobre la panxa. En Gòl·lum deixà escapar una de les seves sibilacions tallants i, durant un segon, la mà que aferrava el coll d’en Sam s’afluixà; però amb els dits continuava aferrant la mà de l’espasa. En Sam es tirà endavant i, tot desfent-se’n i apartant-se’n, s’incorporà i després girà veloçment en rodó cap a la dreta, voltant sobre el canyell que en Gòl·lum li subjectava. Engrapà el bastó amb la mà esquerra, l’enlairà i el deixà caure amb un xiulet i un espetec damunt el braç estès d’en Gòl·lum, a sota mateix del colze.

En Gòl·lum féu un esgarip i el deixà anar. Llavors en Sam s’hi abrandà, no volia canviar el bastó de l’esquerra a la dreta i li propinà un altre cop salvatge. En Gòl·lum, ràpid com una serp, lliscà enllà i el cop que anava dirigit al seu cap li va caure a l’esquena. El bastó espetegà i es trencà. Amb allò en tenia prou. Aferrar algú pel darrere era un joc al qual estava avesat i gairebé no li havia fallat mai. Aquesta vegada, però, obcecat per l’odi, havia comès l’error de parlar i de refocil·lar-se abans de tenir ambdues mans al coll de la seva víctima. D’ençà que aquella llum horrible havia aparegut tan inesperadament a les tenebres, tot el seu pla meravellós se n’havia anat en orris. I ara es trobava cara a cara amb un enemic enfurit, no gaire més petit que ell. Aquella lluita no era feta per a ell. En Sam enlairà l’espasa de terra i la brandí. En Gòl·lum xisclà i, fent un bot cap a un costat de quatre grapes, s’allunyà amb un gran salt, com una granota. Abans que en Sam el pogués haver ja era fora del seu abast i corria altre cop, amb una velocitat sorprenent, túnel endins. En Sam, amb l’espasa a la mà, va encalçar-lo. En aquell instant havia oblidat tot el que no fos la còlera vermella del seu cervell i el desig de matar en Gòl·lum. Abans que el pogués enxampar, però, en Gòl·lum havia desaparegut. I llavors, en trobar-se amb aquell catau negre al davant i sentir-se colpit per la fetor que li sortia a l’encontre, l’enteniment d’en Sam se sentí colpit per una mena de tronadissa en recordar-se d’en Frodo i del monstre. Girà cua i va córrer enfollit pel corriol amunt, sense parar de cridar el nom del seu senyor. Ja era massa tard. De moment, la traïdoria d’en Gòl·lum havia reeixit.





Capítol X

LES DECISIONS DEL MESTRE SAMSENY


En Frodo era tombat per terra, cara amunt, i el monstre s’inclinava damunt seu, tan capficat amb la seva víctima que no prestà cap atenció a en Sam ni als seus crits fins que el tingué ben a prop. En córrer amunt cap on es trobaven, en Sam havia vist que en Frodo ja estava lligat amb cordes, ben empaquetat des dels turmells fins a les espatlles i que el monstre, amb les enormes potes, ja havia començat mig a aixecar-lo, mig a arrossegar-ne el cos.

Al costat mateix hi tenia, llambrejant a terra, la fulla èlfica, tal i com li havia caigut, inútil, de la mà. En Sam no s’aturà a rumiar què era el que calia fer o si tenia prou coratge, era prou lleial o només estava encolerit. Es precipità endavant amb un crit agut i engrapà l’espasa del seu senyor amb la mà esquerra. Després es llançà a l’atac. Al món salvatge dels animals mai no s’havia vist una lluita tan ferotge com la d’aquella criatura petita i desesperada, armada només amb dents minúscules, que atacava una torre de corns i cuir que s’ajupia damunt el seu company caigut.

Molesta per aquell xiscle insignificant, com si l’acabés de desvetllar d’algun somni, exultant, la bèstia dirigí parsimoniosament l’horrible malícia del seu esguard envers ell. Però, quasi abans que s’adonés que la fúria que se li llançava al damunt era molt més gran que qualsevol altra que hagués conegut en temps passats, l’espasa lluent se li clavà a la pota i li tallà l’urpa. En Sam saltà endins, entre els arcs que formaven les seves potes i, amb un ràpid moviment de l’altra mà, punxà amunt, cap als ulls arraïmats del cap abaixat de l’Aranyerra. Un gran ull s’eclipsà.

Ara la miserable criatura es trobava sota mateix de la bèstia, fora de l’abast del seu fibló i de les seves urpes. Aquella panxa immensa, amb la seva llum pútrida, era sobre en Sam i la ferum que desprenia gairebé l’aclaparà. La seva còlera encara el va empènyer a colpejar-la de bell nou i, abans que l’Aranyerra pogués desplomar-se damunt seu, anorreant-lo i acabant amb aquell desvergonyiment de la seva gosadia, en Sam, amb la força de la desesperació, li va fer un tall de punta a punta amb la lluent fulla èlfica.

L’Aranyerra no era, però, com els dracs i no tenia cap punt vulnerable llevat dels ulls. La seva pell vellíssima era un podrimener farcit de bonys i macadures, però constantment espesseït des de dintre amb capes i més capes d’excrescències malignes. La fulla la tocà i li produí una ferida paorosa, però aquells plecs odiosos no podien ser travessats per cap força humana ni hi havia elf o nan prou fort per forjar l’acer que acabés amb ella ni mà de Beren o de Turin per brandir-lo. L’Aranyerra flaquejà davant l’escomesa i després abaixà la gran bossa de la seva panxa vers el cap d’en Sam. El verí escumejava i regalimava de la ferida. Va estendre les potes i tornà a deixar caure el seu pes descomunal sobre en Sam. Un pèl massa aviat. Perquè en Sam encara s’aguantava dret i, deixant caure la seva espasa, sostingué amb totes dues mans la fulla èlfica, amb la punta cap amunt, tot provant d’apartar aquell sostre repugnant; i així l’Aranyerra, amb la força impetuosa de la seva intenció cruel i amb una fortalesa molt superior a la mà de qualsevol guerrer, es clavà tota sola en una pica ben fatídica. L’espasa se li clavava cada cop més a fons, mentre en Sam era esclafat lentament contra terra.

L’Aranyerra, en tot el seu dilatat món de malvestats, mai no havia conegut ni havia somiat de conèixer una angoixa com aquella. Ni el soldat més abrivat de l’antic Góndor ni el més salvatge dels orcs acorralats no se li havia resistit mai tant ni havien tocat amb arma de cap mena la seva carn estimada. Experimentà una esgarrifança. Tornà a incorporar-se, tot allunyant-se del dolor, doblegà els membres contorçats a sota i es llançà enrere amb un salt convuls.

En Sam havia caigut de genolls, al costat del cap d’en Frodo, i aquella fetor repugnant li feia rodar el cap. Amb les mans, tanmateix, continuava subjectant l’empunyadura de l’espasa. A través de la boira que li entelava els ulls copsà de manera borrosa el rostre d’en Frodo i, amb tossuderia, lluità per controlar-se i per allunyar-se del defalliment que el dominava. Aixecà l’esguard lentament i la va veure, a només unes passes, fitant-lo intensament, amb una bava verinosa que li regalimava del bec i una supuració verdosenca que li degotava per sota l’ull ferit. Estava a l’aguait, ajupida, amb la panxa tremolosa recolzada a terra i els grans arcs de les potes estremits, disposada a efectuar un altre salt… Aquest cop per esclafar-lo i ferir-lo mortalment: no només amb una miqueta de verí per endormiscar la seva presa revoltada; aquest cop anava a liquidar-lo i després l’esquarteraria.

Mentre en Sam també s’ajupia, bo i esguardant-la i veient-li reflectida als ulls la seva mort, li vingué un pensament, com si una veu molt remota li hagués parlat, i regirà amb la mà esquerra dins la pitrera i hi trobà el que cercava: el flascó de la Senyora Galàdriel que, al seu tacte, en aquell món fantasmagòric d’horror, li semblà fred, dur i sòlid.

—Galàdriel! —va dir amb una veueta, i llavors sentí veus molt distants però nítides: el plor dels elfs que caminaven sota els estels per les estimades ombres de La Comarca i la música dels elfs que li arribava, tot i estar adormit, al Saló del Foc a la casa de N’Élrond.


Gilthoniel A Élbereth!



I aleshores la llengua se li posà en moviment i la seva veu plorà en una llengua que desconeixia:


A Élbereth Gilthoniel

o menel palan-diriel,

le nallon sí di’nguruthos!

A tiro nin, Fanuilos!



I amb aquests mots es tornà a posar dempeus, vacil·lant, i tornà a ser en Samseny, el hòbbit, el fill d’en Hamfast Gamgí.

—Apa, vine aquí, fastigosa! —cridà—. Has ferit el meu senyor, bestiota, i ho pagaràs. Continuarem endavant; però primer hem de passar comptes amb tu. Apa, acosta’t, que tornaràs a rebre!

I com si el seu esperit indomable hagués revifat el poder del flascó, aquest relluí tot d’una com si dugués a la mà una torxa blanca. Flamejava com un estel que, caigut del cel, travessa l’aire amb resplendor encegadora. Fins en aquell moment, el rostre de l’Aranyerra mai no havia hagut d’haver-se-les amb un terror celestial que cremés tant. Els seus raigs li penetraven el cap ferit i se li clavaven amb un dolor insuportable, i la terrible infecció de la llum se li contagià d’un ull a l’altre. Va caure enrere, espernetegant a l’aire amb les potes del davant, la vista encegada per aquell llampegueig interior, la ment agonitzant. Després, bo i girant el cap nafrat de banda, es tombà de costat i començà a arrossegar-se, primer una pota, després l’altra, cap a l’obertura que tenia al darrere, a l’espadat negrós.

En Sam s’hi abraonà. Trontollava com un home embriac, però s’hi abraonà. I l’Aranyerra emprengué per fi la retirada, espaordida per la derrota, tremolant i estremint-se mentre intentava fugir d’ell. Assolí el catau i s’hi entaforà, tot deixant enrere el rastre d’un suc de color groc verdosenc, i acabà per desaparèixer-hi mentre en Sam li descarregava una darrera estocada a les malmeses potes posteriors. Després es desplomà a terra.

L’Aranyerra havia desaparegut; i si va romandre molt de temps al seu catau, covant la seva malícia i la seva desgràcia, i si en anys de lenta foscor arribà a guarir-se tota sola i arribà a refer aquells ulls arraïmats, fins que, afamegada com la mort, emprengué un cop més les seves horripilants caceres a les prades de les Muntanyes de l’Ombra, tot això ja són coses que aquest relat no conta.

En Sam es trobà sol. Totalment extenuat, a mesura que el crepuscle de la terra Innomenable queia damunt l’indret de la batalla, aconseguí arrossegar-se fins al seu senyor.

—Senyor, estimat senyor Frodo —va dir, però en Frodo no li respongué. Quan havia corregut endavant, anhelant, content de veure’s deslliurat, l’Aranyerra, amb una velocitat esgarrifosa, se li havia atansat pel darrere i, d’un cop veloç, l’havia picat al clatell. Ara jeia pàl·lid i no sentia cap veu ni es movia.

—Senyor, estimat senyor Frodo! —repetí en Sam, i esperà enmig d’aquell llarguíssim silenci, escoltant inútilment.

Després, amb tota la rapidesa de què era capaç, va tallar les cordes que el lligaven i col·locà el cap sobre el pit i sobre la boca d’en Frodo, però no hi pogué trobar cap indici de vida ni va percebre el més petit batec del cor. Fregà amb insistència les mans i els peus del seu senyor i li tocà el front, però tot ell era fred.

—Frodo, senyor Frodo! —cridà—. No em deixi sol aquí, ara! És el seu Sam que el crida. No se’n vagi on no el puc seguir! Desperti, senyor Frodo! Oh, revingui, Frodo, pobre de mi, pobre de mi! Desperti!

Llavors s’emparà d’ell la còlera i va córrer enfellonit al voltant del cos del seu senyor, colpejant l’aire i picant contra les pedres i cridant desafiaments. Finalment tornà en si i s’ajupí i esguardà el rostre d’en Frodo, a sota seu, lívid al crepuscle. I, de sobte, s’adonà que es trobava al quadre que li havia estat revelat al mirall de la Senyora Galàdriel, a Lórien: en Frodo, el rostre lívid, pregonament adormit sota un gran espadat fosc. Pregonament adormit és el que havia cregut aleshores.

—És mort! —va dir—. No adormit, mort! —i, en dir-ho, com si les paraules haguessin tornat a reviscolar el verí, li semblà que el to de la cara esdevenia d’una pal·lidesa verdosa.

I llavors es desesperà totalment i s’ajupí a terra i es cobrí amb la caputxa grisa i la nit s’endinsà al seu cor i no va saber res més.

Quan finalment es dissiparen les tenebres, en Sam aixecà la mirada i se sentí envoltat d’ombres; però era incapaç de dir quants minuts o hores feia que el món continuava lliscant. Encara romania al mateix indret i el seu senyor continuava al seu costat, mort. Les muntanyes no s’havien esfondrat i la terra no s’havia desintegrat.

—Què faré? Què faré? —va dir—. És que he recorregut tot aquest camí amb ell per a no res? —i aleshores recordà la seva pròpia veu pronunciant mots que, en aquell moment, no havia sabut comprendre, a l’inici mateix del seu viatge: «Cal que faci una cosa abans de la fi. He de veure-ho acabat, senyor, si entén el que vull dir».

»Però, què puc fer? No puc pas deixar el senyor Frodo mort i sense enterrar dalt de tot de les muntanyes i entornar-me’n a casa. O he de continuar endavant? Continuar endavant? —repetí i, per un instant, els dubtes i la por el van fer trontollar—. Continuar endavant? És això el que he de fer? I abandonar-lo?

Després, a la fi, esclafí a plorar; i acostant-se a en Frodo li arranjà el cos i li plegà les mans fredes damunt el pit i l’embolcallà amb la capa; i disposà la seva pròpia espasa a un costat del seu senyor i el bastó que en Fàramir li havia regalat a l’altre.

—Si he de prosseguir endavant —va dir—, hauré de prendre, amb el seu permís, la seva espasa, senyor Frodo, però deixaré aquesta al seu costat, de la mateixa faisó com era disposada al costat d’aquell antic monarca, als túmuls; i, a més, té la bonica cota de mithril del bon senyor Bilbo. I el flascó dels estels que m’ha deixat, senyor Frodo, el necessitaré, perquè ara sempre aniré per la fosca. És massa bo per a mi i la Senyora l’hi va donar a vostè, però ella segurament ho comprendrà. Vostè ho comprèn, oi, senyor Frodo? He de continuar endavant.

Però no se’n podia anar, encara no. S’agenollà i agafà la mà d’en Frodo i no sabia deixar-la. I passà estona i encara romania allí agenollat, sostenint la mà del seu senyor, mentre el seu cor es debatia.

Intentà trobar la força per apartar-se’n i prosseguir aquella empresa solitària… com a venjança. Si era capaç d’anar-se’n, la ràbia el duria per tots els camins del món, fins que finalment enxampés aquell a qui encalçava: en Gòl·lum. Aleshores en Gòl·lum moriria en qualsevol racó. Però allò no era el que l’havia fet posar en camí. No pagava la pena de deixar el seu senyor per aquesta única raó. Amb allò no aconseguiria retornar-li la vida. Res no ho aconseguiria. Hauria estat millor que tots dos haguessin mort. I aquell també hauria estat un viatge solitari.

Contemplà la punta resplendent de l’espasa. Recordà els llocs que havien quedat enrere, on hi havia un abisme negre i una caiguda buida cap al no-res. Però aquell no era un camí de fugida. Allò equivalia a no fer res, no podria ni doldre-se’n. Però allò no era el que l’havia fet posar en camí.

—I, aleshores, què puc fer? —tornà a exclamar-se, i ara li va semblar conèixer perfectament quina era la resposta més difícil: «veure-ho acabat». També era un altre camí solitari, el pitjor.

»Com? Jo sol he d’anar fins a l’Esquerda del Fat i tot plegat? —encara l’esporuguia, però la decisió anava creixent—. Com? Jo he de treure-li l’Anell a ell? El Consell el va lliurar a en Frodo.

Però de seguida venia la resposta:

—I el Consell li va atorgar uns companys perquè la missió no fallés. «I tu ets el darrer de la Germandat. La missió no pot fallar».

—Tant de bo no fos el darrer —rondinà—. Més m’estimaria que fos aquí el vell Gàndalf o algú altre. Per què em trobo sol a l’hora de prendre una decisió? De segur que m’equivocaré. I no sóc qui per apoderar-me de l’Anell i posar-me en primer pla.

»Però si no t’has posat en cap primer pla; t’hi han posat. I pel que fa a no ser la persona escaient i idònia, tant se val, podries dir que el senyor Frodo tampoc no ho era, ni el senyor Bilbo. Ells tampoc no ho van triar.

»Bé, hauré de decidir ben bé pel meu compte. Prendré una decisió. Però estic convençut que m’equivocaré: seria típic d’en Sam Gamgí.

»Vejam: si ens troben aquí o troben el senyor Frodo i duu aquesta Cosa al damunt, doncs és claríssim que l’Enemic l’aconseguirà. I això representa la fi de tots nosaltres, de Lórien, de Rivendell i de La Comarca i tota la resta. I no hi ha temps a perdre o, de totes maneres, tot s’acabarà. La guerra ja ha començat i és més que probable que les coses ja s’hagin decantat a favor de l’Enemic. No tinc cap possibilitat de tornar-me’n amb Això i de sol·licitar consell o permís. No, només puc seure aquí i esperar que arribin i em matin damunt el cos del meu senyor i s’apoderin d’Això; o agafar-lo i continuar —va respirar profundament—. Aleshores agafa’l, no hi ha volta de full!

S’ajupí. Amb molta cura li va desfer el fermall del coll i ficà la mà per dintre la túnica d’en Frodo; després, amb l’altra mà, li aixecà el cap, en besà el front glaçat i li va treure a poc a poquet la cadena pel damunt. I després tornà a deixar reposar el cap suaument a terra. Al rostre immòbil no es detectà cap canvi i aquest, més que no pas qualsevol altre dels indicis, va convèncer en Sam que, a la fi, en Frodo havia mort i que el quest havia quedat abandonat.

—Adéu-siau, el meu senyor tan estimat! —murmurà—. Perdoni el seu Sam. Tornarà en aquest lloc quan hagi enllestit la feina… si aconsegueix enllestir-la. Descansi en pau fins que jo torni; i que a cap criatura fastigosa no se li ocorri d’acostar-se-li! I si la Senyora em pogués escoltar i li pogués demanar una sola gràcia, allò que desitjaria és poder tornar aquí i trobar-lo una altra vegada. Adéu-siau!

I aleshores inclinà el coll i hi passà la cadena i, immediatament, el cap se li acotà a causa del pes de l’Anell, com si s’hi hagués lligat una gran pedra. Lentament, però, com si la feixugor s’alleugerís, anà alçant el cap i, després, amb un gran esforç, es posà dret i descobrí que podia caminar i dur aquella càrrega. I enlairà per un instant el flascó i esguardà el seu senyor que jeia a terra; ara la llum resplendia dolçament amb la lluïssor flonja de l’estel vespral a l’estiu i, sota aquella llum, la cara d’en Frodo tornà a adquirir una tonalitat bella, pàl·lida però formosa, amb una bellesa èlfica, com la d’algú que fa molt de temps que ha travessat les tenebres. I amb el conhort amarg d’aquella última llambregada, en Sam va fer mitja volta, ocultà la llum i s’endinsà, tot ensopegant, en la foscor creixent.

No li calgué allunyar-se gaire. El túnel quedava una mica enrere; el Congost era, com a molt, unes dues-centes iardes més endavant. El corriol s’endevinava a través del crepuscle, un viarany apregonat, desgastat pel trànsit immemorial, que ara pujava suaument per formar una llarga fenedura amb espadats a banda i banda. El congost s’estrenyia ràpidament i en Sam no trigà a arribar en un llarg tram d’escales amb graons amples i baixos. Ara tenia la torre dels orcs exactament al damunt, amenaçadorament negra. L’ull rogenc hi lluïa. En Sam era amagat a l’ombra fosca de sota. Ja arribava al capdamunt dels esglaons i, per fi, era al Congost.

—He pres una decisió! —es repetia sense parar. Però no era cert. Tot i que havia fet tots els possibles per prendre una resolució, allò que havia iniciat anava en bona part contra el seu tarannà—. Hauré errat? —murmurà—. Què és el que m’hauria calgut fer?

A mesura que les parets escarpades del Congost es tancaren a banda i banda, abans d’arribar al capdamunt del cim, abans que pogués contemplar per fi el camí que davallava vers la terra Innomenable, va fer mitja volta. Per uns segons, immòbil a causa d’aquell dubte intolerable, mirà enrere. Encara podia entrellucar, com una taqueta insignificant a les tenebres que s’espesseïen, la boca del túnel; i li semblà que podia veure o endevinar l’indret on jeia en Frodo. S’imaginà que allà baix, a terra, hi veia una lluentor, o potser es tractava d’un engany de les llàgrimes en observar aquell lloc alt i pedregós on tota la seva vida s’havia esfondrat enrunada.

—En tindria ben bé prou si el meu desig, el meu únic desig de tornar i trobar-lo, pogués realitzar-se! —sospirà. Després es girà finalment cap al camí que tenia al davant i hi va fer algunes passes: les més feixugues i a contracor que havia fet en tota la seva vida.

Només algunes passes; i ara només unes poques més i ja s’iniciaria la baixada i no tornaria a veure mai més aquell lloc encimbellat. I aleshores, tot d’una, sentí veus i crits. Es quedà quiet, com de pedra. Veus d’orcs. Li arribaven des del davant i pel darrere. Un soroll de petjades fortes i de xiscles guturals: eren orcs que pujaven amunt per aquell Congost, des de l’altra banda, potser des d’alguna entrada a la torre. I petjades ressonadores i crits al darrere. Girà en rodó. Va veure llumetes vermelles, torxes, que parpellejaven allí baix com si haguessin sortit del túnel. Per fi s’havia iniciat la cacera. L’ull rogenc de la torre no havia romàs cec. L’havien enxampat.

Ara, per la banda del davant, el centelleig de les torxes que s’acostaven i l’entrexoc de l’acer eren molt a prop. Un minut més i arribarien al cim i se li tirarien al damunt. Havia trigat massa a prendre una decisió i, ara, ja no servia de res. Com podia escapar-se, o salvar-se o salvar l’Anell? L’Anell. No va tenir consciència de cap pensament ni de cap decisió. Es trobà senzillament que es treia la cadena i es posava l’Anell a la mà. El cap de la companyia dels orcs va aparèixer al Congost, davant mateix d’en Sam. I aleshores se’l col·locà.

El món es transfigurà i un sol instant del temps fou omplert per una hora de pensament. Immediatament s’adonà que l’oïda se li afinava mentre que la vista se li apagava, però de manera diferent que al catau de l’Aranyerra. Ara, totes les coses que eren al seu voltant havien esdevingut no fosques sinó vagues; i ell mateix es trobava en un món grisenc i emboirat, sol, com un trosset de roca, sòlida i negra, i l’Anell, que, pesant, li feia abaixar la mà esquerra, era com un globus d’or calent. No se sentia gens invisible, sinó distintament i horriblement visible; i tenia consciència que, en algun lloc, un Ull l’estava buscant.

Sentí els esberlaments de la pedra i el gorgolar de l’aigua molt lluny, a la vall de Mórgul; i més a baix i enrere, sota la pedra, l’aflicció borbollant de l’Aranyerra, perduda a les palpentes en alguna galeria sense sortida; i veus a les masmorres de la torre; i els esgarips dels orcs que sortien del túnel; i eixordador, pel terrabastall que produïen a les seves orelles, l’espetec dels peus i l’enrenou atabalador dels orcs que tenia al davant. S’arraulí contra la paret de la gorja. Els orcs desfilaven com una companyia fantasma, figures distorsionades i grises al bell mig de la boira, simples somnis de temor amb flames pàl·lides a les mans. I li van passar pel davant. En Sam s’arrupí, fent els possibles per entaforar-se en alguna anfractuositat i amagar-se.

I escoltà. Els orcs del túnel i els que baixaven acabaven de descobrir-se i tot eren corregudes i xiscladissa d’una banda i de l’altra. Sentí amb claredat tots dos escamots i va entendre el que deien. Potser l’Anell proporcionava comprensió d’altres llengües o simplement comprensió, especialment dels servents d’en Sàuron, que era qui l’havia afaiçonat, de manera que, si s’hi fixava, comprenia i traduïa el pensament per a si mateix. La veritat és que l’Anell havia augmentat notablement el seu poder en acostar-se als indrets on havia estat forjat; tot i que hi havia una cosa que no podia atorgar de cap manera: el valor. De moment en Sam només continuava pensant d’amagar-se, de passar desapercebut fins que tot tornés a la normalitat, i escoltava ple de neguit. No sabia dir si les veus eren gaire a prop, perquè li semblava que els mots es trobaven gairebé a les seves orelles.

—Hola! Gorbag! Què hi fas, aquí dalt? Que ja te n’has cansat, de la guerra?

—Ordres, gamarús. I tu què hi fas, Shagrat? Ja te n’has cansat, d’estar a l’aguait aquí dalt? Que ja tens ganes de baixar a lluitar?

—Les ordres les dono jo. En aquest coll mano jo. De manera que vigila com parles. Quins informes duus?

—Cap.

—Hai! Hai! Yoi! —un xiscle tallà la conversa dels capitans. Els orcs que eren més avall acabaven de veure alguna cosa. Començaren a córrer. I els altres també.

—Hai! Hola! Aquí hi ha alguna cosa! Ajaguda al mig del camí. Un espia, un espia! —es produí una botzinada de corns grunyidors i una babel de veus udolaires.



Amb un cop terrible, en Sam es despertà del seu retraïment. Acabaven de descobrir el seu senyor. Què li farien? Dels orcs, n’havia sentit contar coses que et glaçaven la sang. Era insuportable. Va fer un bot. Abandonà el quest i totes les decisions que havia pres i, amb aquestes el temor i les vacil·lacions. Ara sabia quin era i quin havia estat sempre el seu lloc: al costat del seu senyor, encara que no fos gaire clar allò que hi podia fer. Va fer mitja volta i tornà a baixar els graons i, pel corriol, avançà cap a en Frodo.

«Quants són?», pensà. «Pel cap baix n’hi ha trenta o quaranta de la torre i molts més que han arribat de la banda de baix, em sembla. Quants en podré matar abans que m’agafin? Tan bon punt desembeini l’espasa en veuran la flama i, tard o d’hora, m’enxamparan. Em pregunto si mai hi haurà alguna cançó que ho expliqui: “De com en Samseny caigué abatut al Congost altíssim i deixà una muralla de cadàvers al voltant de son Senyor”. No, no hi haurà cap cançó. És clar que no, perquè trobaran l’Anell i això serà la fi de tota mena de cançons. No hi puc fer res. El meu lloc és al costat del senyor Frodo. Ho han d’entendre… N’Élrond i el Consell, i els grans Senyors i Senyores amb tot llur saber. Els seus plans han sortit malament. Jo no puc convertir-me en el seu Portador de l’Anell. No sense el senyor Frodo».

Els orcs, però, quedaven fora de la seva visió empobrida. No havia tingut temps de pensar en si mateix, però ara va comprendre que estava cansadíssim, pràcticament extenuat: les cames no l’haurien dut com ell volia. Era massa lent. El corriol semblava inacabable. On s’havien ficat els orcs per entremig de la boira?

Tornaven a ser allà! Encara un bon tros més endavant. Una colla de figures al voltant d’alguna cosa que era a terra, alguns semblaven córrer cap a una banda i una altra, ajupits com gossos que ensumen un rastre. En Sam intentà agafar empenta.

—Apa, Sam! —va dir—, o tornaràs a fer tard.

Afluixà l’espasa a la beina. Anava a treure-la d’un moment a l’altre i aleshores…

Es produí una xiscladissa ferotge, amb botzinades i rialles, mentre aixecaven alguna cosa de terra.

—Ya hoi! Ya harri hoi! Amunt! Amunt!

I aleshores una veu cridà:

—I ara, a córrer! Pel camí més ràpid. Torneu cap a la porta inferior! Aquesta nit no ens molestarà, si hem de jutjar per tots els indicis —i tot l’escamot de figures òrquiques començà a moure’s. Al bell mig, entre quatre, duien un cos recolzat a les espatlles.

—Ya hoi!

Havien agafat el cos d’en Frodo. I es posaven en camí. No els podria atrapar. Però s’hi continuà esforçant. Els orcs ja desapareixien a l’interior del túnel. Els que duien la càrrega hi desaparegueren els primers, i al darrere es produí un considerable batibull d’empentes i trompades. En Sam gairebé ja els havia aconseguit. Desembeinà l’espasa, un llambreig blau a la seva mà oscil·lant, però no el van veure. Quan per fi hi arribà, bleixant, l’últim orc es perdé pel forat negre endins.

Va romandre uns segons aturat, panteixant, estrenyent-se el pit. Després es passà la màniga per la cara i se n’eixugà la brutícia, la suor i les llàgrimes.

—Immundícia maleïda! —va dir, i va córrer al seu encalç, cap a les tenebres.

Aquest cop el túnel ja no li semblava tan fosc, més aviat era com si hagués passat d’una boirina prima a un boiram espès. Cada cop estava més extenuat, però això encara afermava més la seva decisió. Li semblà que podia entrellucar la llum de les torxes un xic més endavant; però, per més que hi maldava, no aconseguia atènyer-los. Als túnels, els orcs hi avancen amb rapidesa i aquell era un túnel que coneixien bé; perquè, malgrat l’Aranyerra, es veien obligats a emprar-lo sovint, ja que era el camí més ràpid per anar a la Ciutat Morta, a l’altre costat de les muntanyes. En quin temps remot havia estat excavat el túnel principal i el gran pou rodó on l’Aranyerra havia instal·lat el seu catau en èpoques pretèrites, eren coses que els orcs desconeixien; però, pel seu compte, havien excavat moltes galeries secundàries cap a l’altre vessant per tal de poder escapar-se del catau de l’Aranyerra quan es dirigien cap a qualsevol banda durant les missions que els encomanaven els seus amos. Aquesta nit no pretenien anar gaire avall, però s’apressaven a fi de trobar un corredor lateral que conduïa a la torre de vigilància que tenien damunt l’espadat. La majoria estava ben cofoia, encantada amb el que havien trobat i vist i, tot corrent, feien una xerrameca i uns esgarips incessants, com solen fer els de la seva raça. En Sam sentia el soroll de llurs veus estridents, dures i punyents en aquella atmosfera morta i, entre totes, en distingia dues: eren més potents i més a prop. Els capitans dels dos escamots semblaven tancar la marxa i, mentre caminaven, anaven discutint.

—No pots fer que la teva purrialla no faci tant d’escàndol, Shagrat? —rondinà l’un—. No volem que l’Aranyerra se’ns tiri al damunt.

—Aquesta sí que és bona, Gorbag! Si són els teus els que fan gairebé tot l’enrenou —va respondre l’altre—. Deixa que la canalla es diverteixi! Em penso que no cal que ens preocupem per l’Aranyerra durant algun temps. Pel que sembla s’ha assegut en un clau roent i no crec que això ens hagi de fer plorar. No t’hi has fixat? Hi havia una brutor ben repugnant per tot el camí fins en aquella maleïda escletxa on s’entafora. Si l’hem parada un cop, és com si l’haguéssim parada cent vegades. De manera que ja pots deixar que riguin. I per fi hem tingut un cop de sort: tenim una cosa que volen a Lugburz.

—De manera que a Lugburz la volen, eh? Què creus que deu ser? A mi m’ha semblat èlfic, però més petit. Quin perill pot tenir una cosa com aquesta?

—No ho sabrem fins que l’examinem.

—Vaja! De manera que no t’han dit amb què et pots trobar? Mai no ens diuen tot el que saben, oi? Ni la meitat. Però ells també poden espifiar-la, encara que es tracti dels peixos grossos.

—Calla, Gorbag! —va dir la veu d’en Shagrat en un to molt més baix, de manera que fins i tot l’oïda estranyament afinada d’en Sam tingué dificultats per escoltar el que deien—. L’espifien, però tenen ulls i orelles pertot arreu; algunes entre els meus soldats. El que és segur és que hi ha alguna cosa que els preocupa. Pel que tu dius, els Nazgûl ho estan; i a Lugburz també. Alguna cosa ha estat a punt d’escapolir-se’ls.

—A punt, dius! —comentà en Gorbag.

—D’acord —va dir en Shagrat—, però ja en parlarem després. Espera fins que arribem al camí inferior. Allà hi ha un lloc on podem parlar una mica mentre els xicots continuen endavant.

Poc després en Sam va veure com les torxes desapareixien. Aleshores es produí una gran baluerna i, al precís instant en què hi corria, un cop sec. Pel que en podia deduir, els orcs havien tombat, cap al costat i s’havien ficat per la mateixa galeria que en Frodo i ell havien seguit i havien trobat bloquejada. I encara ho estava.

Semblava que una gran roca n’obstruïa el pas, però, d’alguna manera, els orcs l’havien travessada, perquè en sentia les veus a l’altre costat. Continuaven corrent endavant i cada cop s’endinsaven més i més a les pregoneses de la muntanya, de retorn cap a la torre. En Sam se sentí desesperat. S’enduien el cos del seu senyor amb alguna finalitat sinistra i no els podia seguir. Va fer força contra la roca, la va empènyer i s’hi llançà amb força, però la pedra no cedí. Aleshores, endins, no gaire més lluny, o almenys així ho cregué, sentí les veus dels dos capitans que tornaven a parlar. Els escoltà una estona, ben quiet, amb l’esperança de treure’n potser una mica l’aigua clara. Possiblement en Gorbag, que semblava pertànyer a Minas Mórgul, tornaria a sortir i aleshores ell podria escapolir-se i entrar-hi.

—No, no ho sé —deia la veu d’en Gorbag—. Els missatges, per regla general, passen més de pressa que qualsevol cosa que voli. Però jo no pregunto com s’ho fan. És més segur no fer-ho. Grrr! Aquests Nazgûl em fan posar la pell de gallina. I et treuen la pell del cos tan bon punt et miren i et deixen glaçat a la tenebra de l’altre costat. Però Ell n’està molt; ara per ara són els Seus favorits, de manera que no serveix de res rondinar. Ja t’ho dic jo, servir allà baix a la ciutat no és cap ganga.

—Doncs hauries de provar aquí dalt, amb l’Aranyerra com a companyia —va dir en Shagrat.

—M’agradaria provar algun lloc on no hi hagués ni els uns ni l’altra. Però ara tenim la guerra i potser quan s’acabi tot serà més fàcil.

—Diuen que va bé.

—I què vols que diguin? —remugà en Gorbag—. Ja ho veurem. De totes maneres, si va bé, hi haurà molt més lloc. Què me’n dius?… Si en tenim l’oportunitat, tu i jo ens podríem escapar i establir-nos en algun lloc pel nostre compte amb alguns xicots de confiança, on tinguem bons botins a mà i no hi hagi amos que ens manin.

—Ah! —va dir en Shagrat—, com als vells temps.

—Sí —va dir en Gorbag—. Però no hi comptis massa. No estic gaire tranquil. Ja t’he dit que els peixos grossos, dissortadament —la seva veu esdevingué pràcticament un xiuxiueig—, i fins i tot el Més Gran de tots, poden cometre errors. Has dit que alguna cosa ha estat a punt d’escapolir-se’ls. Doncs jo et dic que se’ls ha escapolit. I hem d’estar alerta. Sempre ens toca als pobres uruks de posar-hi pegats i, després, ni les gràcies. No ho oblidis: els enemics no ens estimen pas més de com l’estimen a Ell i, si acaben vencent-lo, se’ns haurà acabat el bròquil. Vejam: quan has rebut l’ordre de sortir?

—Deu fer una hora, poc abans que ens veiessis. Ha arribat un comunicat: «Nazgûl inquiets. Temem espies a les escales. Doble vigilància. Envieu patrulla a les escales». I he vingut de seguida.

—Mala cosa —va dir en Gorbag—. Fixa’t, els nostres Vigilants Silenciosos estaven inquiets ja fa més de dos dies, això ho sé del cert. Però la meva patrulla ha trigat un dia a ser enviada i de Lugburz tampoc no han enviat cap altre encàrrec: a causa del gran senyal que surt i del Nazgûl principal dirigint-se a la guerra i tot plegat. Segons m’han dit, no van aconseguir que Lugburz s’hi fixés fins que ja havia transcorregut força temps.

—L’Ull devia estar ocupat en algun altre indret, m’imagino —va dir en Shagrat—. Cap a l’oest, segons diuen, s’estan produint fets molt importants.

—Segurament —grunyí en Gorbag—. Però mentrestant hi ha enemics que han pujat les Escales. I vosaltres què fèieu? Se suposa que vigileu, tant si teniu ordres especials com si no, oi? Per què serviu?

—Prou d’aquest color! No vinguis a ensenyar-me el que he de fer. Sabíem que estaven passant algunes coses curioses.

—Curiosíssimes!

—Sí, molt curioses: llums i cridòria i tot això. Però l’Aranyerra hi estava implicada. Els meus xicots la van veure amb el seu Tafaner.

—Amb el seu Tafaner? Què és?

—El deus haver vist: un tipus negrós, esprimatxat i petitoi; com una mena d’aranya, també, o potser més aviat com una mena de granota afamegada. Ja ha estat per aquí abans. La primera vegada va sortir de Lugburz, d’això ja fa anys, i aleshores vam rebre ordre del Més Alt de deixar-lo passar: sembla tenir alguna mena de tracte amb Sa Altesa. Suposo que no és bo per menjar, perquè a ella les paraules del Més Alt la deixen freda. Però, ves quina guàrdia que teniu a la vall! Aquest tipus va ser aquí dalt el dia abans que s’organitzés tot aquest aldarull. I anit, d’hora, el vam veure. Tant se val, els meus nois van informar que Sa Altesa s’ho estava passant d’allò més bé i amb això en vaig tenir prou, fins que ha arribat el missatge. Pensava que el seu Tafaner li devia haver dut alguna joguina o que potser tu li havies enviat algun obsequi, un presoner de guerra o alguna cosa semblant. Quan juga, no m’hi vull barrejar per res. Quan l’Aranyerra surt de cacera no hi ha res que se li pugui escapar.

—Res, dius! De què t’han servit els ulls, allà al darrere? Et dic que no em sento gaire tranquil. Fos el que fos que va pujar per les escales, ha aconseguit passar. Li ha tallat les teranyines i s’ha escapat del seu catau. I això bé que fa pensar!

—Molt bé, però al final ella també l’ha enxampat, no?

—Enxampat? A qui? A aquell tipus petitó? Si hagués estat ell sol no hauria trigat pas tanta estona a endur-se’l al rebost i ara ja l’hi tindria. I si el volien a Lugburz, tu hi hauries hagut d’anar i endur-te’l. Bon treballet, per a tu. Però n’hi havia més d’un.

En aquest punt en Sam començà a escoltar amb més atenció i atansà l’orella a la pedra.

—Qui ha tallat les cordes amb què l’Aranyerra l’havia lligat, Shagrat? El mateix que ha tallat les teranyines. No hi havies pensat? I qui ha clavat una agulla a Sa Altesa? Jo diria que el mateix. I on és? On és, Shagrat?

En Shagrat no va respondre.

—Val més que et posis el barret de pensar, si és que en tens un. No és cosa de per riure. Ningú, ningú no havia clavat mai una agulla a l’Aranyerra i això ho saps de sobres. No és que em sàpiga greu; però pensa-hi… hi ha algú que ronda per aquests topants i és molt més perillós que qualsevol dels altres maleïts rebels que han existit d’ençà dels nefastos temps antics, des del Gran Setge. Alguna cosa s’ha escapolit.

—I, aleshores, què creus que és? —demanà en Shagrat.

—Per tots els indicis, capità Shagrat, jo diria que es tracta d’un guerrer extraordinari, molt probablement un elf o algú que, en qualsevol cas, té una espasa èlfica i, probablement també, una destral; i, a més, vagareja lliure pels teus territoris i tu encara ni l’has vist. Divertidíssim! —va escopir en Gorbag.

En Sam somrigué sorrudament davant aquella descripció de la seva persona.

—Bah, home! Sempre t’ho prens tot amb pessimisme —va dir en Shagrat—. Pots interpretar els signes com vulguis, però potser poden ser explicats d’una altra manera. Tant se val, tinc guaites a tots els punts i penso enfrontar-me amb les coses d’una en una. Quan hagi donat un cop d’ull al tipus que hem enxampat, llavors començaré a preocupar-me d’una altra cosa.

—Em penso que no hi trobareu gran cosa, en aquest menut —va dir en Gorbag—. Potser no ha tingut res a veure amb la veritable malvestat. No sembla pas que el tipus corpulent amb l’espasa esmolada li hagi tingut gaire consideració… L’ha deixat allà tirat, com acostumen a fer els elfs.

—Ja ho veurem. Apa, anem! Ja hem xerrat massa. Anem a donar un cop d’ull al presoner!

—Què en penses fer? No oblidis que he estat el primer a veure’l. Si hi heu de jugar una mica, jo i els meus xicots també hi hem de participar.

—Ep, ep! —grunyí en Shagrat—, jo compleixo ordres. I no cal arriscar-hi la pell desobeint-les, ni la meva ni la teva. Tots els transgressors capturats per la guàrdia han de ser empresonats a la torre. Els presoners han de ser despullats. Una descripció completa de tot article, vestit, arma, carta, anell o qualsevol galindaina serà enviada immediatament a Lugburz i només a Lugburz. I el presoner, a més, serà retingut sa i intacte, sota pena de mort per a tots els membres de la guàrdia, fins que Ell ho decideixi o es presenti personalment. Això està ben clar i això és el que penso fer.

—Despullats, eh? —repetí en Gorbag—. De què, dents, ungles, cabells i tota la resta?

—No, res d’això. El presoner és per a Lugburz, t’ho repeteixo. Ell el vol sa i estalvi.

—Ara et costarà una mica —va riure en Gorbag—. Ara ja només és una carronya. No sé què en poden fer, a Lugburz, amb aquest material. Valdria més que ens el fiquéssim a l’olla.

—No diguis bajanades —l’amenaçà en Shagrat—. Has parlat amb molta astúcia, però ignores moltes coses, encara que les sàpiga gairebé tothom. Tu ets qui aniràs a parar a l’olla o a l’Aranyerra, si no hi pares esment. Carronya! És això l’únic que saps de Sa Altesa? Quan lliga amb cordes és perquè vol la carn. No en menja pas, de carn morta, ni xucla la sang freda. Aquest tipus no està pas mort!

En Sam sentí que li rodava el cap i s’aferrà a la roca. Tenia la sensació que tot aquell món fosc es capgirava. La impressió fou tan forta que gairebé es desmaià, però fins i tot mentre lluitava per mantenir el control dels sentits, en el seu fur més intern escoltava el comentari: «Ximplet, no és mort, el cor t’ho deia. No et refiïs del teu cap, Samseny, no és la millor part de la teva persona. El teu problema és que mai no has tingut esperances de debò. Ara què et toca fer?». De moment res, llevat de repenjar-se contra la roca inamovible i escoltar, escoltar aquelles repugnants veus òrquiques.

—Bufa! —va dir en Shagrat—. Té més d’un verí. Quan surt a caçar, només els clava una fiblada al clatell i s’estoven més que un peix sense espines i aleshores els fa el que vol. Te’n recordes, del vell Ufthak? Vam estar dies sense trobar-lo. I després el vam trobar en un racó; el tenia penjat, però estava totalment despert i amb uns ulls com taronges. Quin tip de riure! Potser l’havia oblidat, però nosaltres no el vam tocar… no és bo interferir en els plans de l’Aranyerra. Res… aquesta merdeta es despertarà, d’aquí a unes hores; se sentirà una mica marejat durant una estona, però estarà totalment bé. Això si Lugburz el deixa en pau. I, naturalment, no sabrà ni on es troba ni què li ha passat.

—I què és el que li passarà? —va riure en Gorbag—. De tota manera, encara que no li puguem fer res més, podrem explicar-li algunes històries. Suposo que no ha estat mai al bell Lugburz, de manera que potser li agradarà saber amb què se les haurà de veure. Em penso que serà més divertit del que creia. Apa, som-hi!

—No crec pas que ens divertim, t’ho aviso —reblà en Shagrat—. I cal que el tinguem ben segur o ja ens podem donar tots per morts.

—D’acord! Però jo, de tu, abans d’enviar cap informe a Lugburz, primer agafaria el gros que se la campa. No crec que els sembli massa bé si dius que has caçat el ratolí però has deixat que se t’escapés el gat.

Les veus van començar a allunyar-se. En Sam sentí el soroll de les petjades que s’apartaven. S’estava recuperant de la sorpresa i era presa d’una fúria indomable.

—M’he equivocat de mig a mig! —gemegà—. Ho sabia. I ara el tenen aquests dimonis, aquesta purrialla! No abandonis mai el teu senyor, mai, mai: aquesta era la regla encertada. El cor ja m’ho deia. Que em perdonin! Ara he de tornar al seu costat. Com sigui, a qualsevol preu!

Tornà a desembeinar l’espasa i colpejà la roca amb l’empunyadura, però només n’aconseguí un so esmorteït. L’espasa, emperò, ara lluïa amb tanta brillantor que, sota la seva claror, hi podia veure confusament. Amb gran sorpresa advertí que la gran roca tenia forma de porta gruixuda i que era menys de dues vegades la seva altura. Pel damunt hi havia una obertura fosca i buida entre la part alta i l’arc rebaixat de l’entrada. Segurament no pretenia altra cosa que aturar una intrusió de l’Aranyerra i devia estar tancada per dintre amb alguna balda o forrellat que l’astúcia de l’Aranyerra no podia abastar. Amb la resta de les seves forces, en Sam saltà i s’aferrà al capdamunt, s’hi enfilà i es deixà caure a l’altra banda. Després va córrer com un foll, amb l’espasa que li llambrejava a la mà, girà per un revolt i pujà per un túnel serpentejant.

La notícia que el seu senyor continuava viu li donà forces per a una darrera embranzida, sense pensar en el cansament. No veia res d’allò que tenia al davant perquè aquella nova galeria giravoltava i tombava constantment, però li semblà que ja aconseguia els dos orcs: llurs veus tornaven a ser més pròximes. I ara ja semblaven molt a prop.

—Això és el que penso fer —va dir en Shagrat amoïnat—. El penso posar directament a la sala de dalt de tot.

—Per què? —féu en Gorbag—. Que no tens cel·les a baix?

—No li podem fer cap mal, ja t’ho he dit —va respondre en Shagrat—. No ho entens? Val una fortuna. I no em fio de cap dels meus xicots ni dels teus; ni de tu, perquè estàs boig per divertir-te. Anirà on jo vull que vagi i on tu no puguis entrar, si no et comportes correctament. A dalt de tot, ja ho he dit. Allà estarà ben segur.

—De debò? —va dir en Sam—. T’oblides del gran guerrer èlfic que campa en llibertat! —i, amb aquests mots, girà per l’últim revolt només per descobrir que, a causa d’alguna mena de parany del túnel o de l’oïda afinada que li proporcionava l’Anell, havia calculat malament la distància.

Les dues figures òrquiques encara eren una mica més endavant. Ara les podia veure, negres i rabassudes, retallades contra una resplendor vermellosa. La galeria corria, per fi, en línia recta i feia una pujada; i a l’extrem, obertes de bat a bat, hi havia unes grans portes dobles, que probablement duien a les sales subterrànies dessota l’alt corn de la torre. Els orcs ja havien passat endins amb la seva càrrega. En Gorbag i en Shagrat s’acostaven a la porta.

En Sam escoltà una explosió de càntics roncs, el toc dels corns i el ressò dels gongs: un guirigall repulsiu. En Gorbag i en Shagrat ja eren al llindar.

En Sam xisclà i brandí Fibló, però la seva veueta quedà ofegada per l’aldarull. Ningú no hi parà esment.

Les grans portes es van tancar amb un espetec. Bang. Les baldes de ferro van caure al seu lloc per dins. Clang. La porta era tancada. En Sam es precipità contra les planxes metàl·liques closes i va caure sense sentits a terra. Havia quedat fora, a les tenebres. En Frodo era viu, però havia estat capturat per l’Enemic.





III

EL RETORN DEL REI





LLIBRE CINQUÈ





Capítol I

MINAS TIRITH


En Pippin va mirar des de l’abrigall que li oferia la capa d’en Gàndalf. Es preguntà si estava despert o si encara dormia, si encara continuava en aquell somni vertiginós que l’havia embolcallat durant tant de temps, d’ençà que havien iniciat aquella llarga cavalcada. El món fosc passava veloç pel seu costat i el vent li xiulava amb força a les orelles. No podia veure res llevat dels estels que giravoltaven i, lluny, a la dreta, ombres enormes retallades contra el cel, allà on les muntanyes del sud anaven desfilant. Mig endormiscat, intentà calcular els moments i les etapes del viatge, però la memòria, abaltida, el traïa.

Havien fet una primera cavalcada a una velocitat esfereïdora, sense cap parada i, després, a l’alba, havia entrellucat un pàl·lid llambreig daurat i havien arribat a la ciutat silenciosa i al gran casal buit del turó. I, sense haver tingut pràcticament temps d’aixoplugar-s’hi, l’ombra alada havia tornat a passar pel damunt i els homes s’havien enllangorit de por. En Gàndalf, tanmateix, li havia dirigit uns mots conhortadors i en Pippin s’havia posat a dormir en un racó, extenuat i neguitós, nebulosament conscient de les anades i vingudes i de les converses dels homes i d’en Gàndalf, que donava ordres. I després havien tornat a cavalcar, i cavalcaven de nit. Aquella havia estat la segona, no, la tercera nit des que havia contemplat la Pedra. I, amb aquell record horrible, es despertà del tot i s’estremí, i la remor del vent esdevingué plena de veus amenaçadores.

Una llum guspirejava al cel, una resplendor de foc groguenc que era més enllà de les barreres tenebroses. En Pippin s’arraulí, atemorit durant uns instants, tot preguntant-se cap a quina mena de país espantós el menava en Gàndalf. Es fregà els ulls, i aleshores descobrí que era la lluna que sortia de darrere les ombres de l’est i que ja era gairebé plena. De manera que la nit no era gaire vella i encara n’hi havia per hores, d’aquell viatge llòbrec. Es bellugà i va parlar.

—Gàndalf, on som? —preguntà.

—Al reialme de Góndor —va respondre el màgic—. Encara travessem la terra d’Anórien.

Es tornà a fer un silenci durant alguns instants. I després en Pippin cridà de sobte, tot aferrant-se a la capa d’en Gàndalf:

—Què és allò? Guaiti! Foc, un foc vermell! Que hi ha dracs, en aquesta terra? Guaiti, allà n’hi ha un altre!

Com a única resposta, en Gàndalf cridà en veu alta al seu cavall:

—Endavant, Grisencrín! Hem de córrer. Queda poc temps. Fixa’t, les alimares de Góndor són enceses, demanant ajuda! Ha esclatat la guerra. Mira, hi ha foc a Àmon Dîn i flames a Eilenach, i corren ràpidament cap a l’oest, cap a Nàrdol, Érelas, Min-Rimmon, Càlenhad i Halifírien, a les fronteres de Ròhan.

El Grisencrín, però, va alentir la carrera, fins a posar-se al pas, i després alçà el cap i renillà. I des de la fosca arribà el renill d’altres cavalls que responien, i ara se sentí la remor dels cascs i tres genets sortiren a tota velocitat de la nit i passaren pel seu costat com fantasmes voladors sota la claror de la lluna i van desaparèixer en direcció a l’oest. Llavors el Grisencrín recuperà la serenitat i va sortir rabent i s’endinsà en la nit com un vent fragorós.

En Pippin es tornà a endormiscar i no parà gaire esment del que en Gàndalf li explicava sobre els costums de Góndor i sobre com el Senyor de la Ciutat havia fet construir talaies als cims dels turons més destacats al llarg de les dues fronteres de la gran serralada i que, en aquests punts, hi mantenia destacaments amb cavalls de refresc sempre disposats a dur els seus genets missatgers cap a Ròhan, al nord, o cap a Belfalas, al sud.

—Fa molt de temps que no s’encenien les alimares de les talaies del nord —va dir—; i en els temps antics de Góndor no calien, perquè aleshores tenien les Set Pedres.

En Pippin es va moure, inquiet.

—Torna a adormir-te i no tinguis por! —va dir en Gàndalf—. Perquè tu no et dirigeixes a Mórdor, com en Frodo, sinó a Minas Tirith, i allí t’hi trobaràs tan segur com podries estar-ho, en aquests temps que corren, en qualsevol altre lloc. Si Góndor cau o ens prenen l’Anell, La Comarca tampoc no servirà de refugi.

—No em tranquil·litza gens —va dir en Pippin, però, tanmateix, el son s’emparà d’ell. L’última cosa que recordà abans de submergir-se en un somni pregon va ser el llambreig d’uns cims alts i blancs, que, en copsar la llum de la lluna que davallava cap a l’oest, centellejaven com illes que flotessin per damunt els núvols. Es preguntà on devia ser en Frodo i si ja es trobava a Mórdor o si era mort; sense saber que en Frodo, des de molt lluny, contemplava aquella mateixa lluna que es colgava darrere Góndor abans que despuntés el dia.

En Pippin es despertà en sentir unes veus. Havia transcorregut veloçment un altre dia d’amagar-se i una altra nit de viatge. Hi havia una entreclaror: l’albada freda tornava a ser a l’abast i unes boirines grises i glaçades els envoltaven. El Grisencrín havia suat tant que desprenia vapor, però, tot i així, alçava el coll amb orgull i no mostrava símptomes de cansament. Hi havia molts homes amb capes pesants aturats al seu costat i, darrere d’ells, en la boira, s’alzinava una murada de pedra. Semblava parcialment enrunada, però abans que la nit hagués passat del tot, ja s’hi sentia el so dels treballs aqueferats: el ritme del martelleig, la dringadissa dels càvecs i el grinyol de les rodes. Ací i allà, enmig de la boira, lluïen, apagades, les torxes i les fogueres. En Gàndalf parlava amb els homes que li barraven el camí i, tot escoltant-lo, en Pippin es va adonar que justament discutien sobre ell.

—Sí, de debò, Mithràndir, a vós ja vos coneixem —deia el cap dels homes—, i sabeu les contrasenyes de les Set Portes i esteu en llibertat de prosseguir endavant. Però vostre company no el coneixem. Què és? Un nan de les muntanyes del nord? No volem estrangers a les nostres terres, amb els temps que corren, llevat que siguin poderosos guerrers i que puguem confiar en la seua fidelitat i en son ajut.

—Jo me’n faré responsable davant el setial d’en Dénethor —va dir en Gàndalf—. I, pel que fa al valor, no és quelcom que es mesuri per l’estatura. Ha viscut més batalles i perills que vós, Íngold, encara que en feu dos com ell; i ara ve de l’ocupació d’Ísengard, de la qual us duem notícies, i es troba molt cansat o, altrament, el despertaria. S’anomena Peregrín i és home molt coratjós.

—Home? —va dir l’Íngold, dubtós, i els altres esclafiren a riure.

—Home! —cridà en Pippin, ja absolutament irritat—. Home! Ni somiar-ho! Sóc un hòbbit i em poden considerar tan coratjós com un home, excepte, potser, de tant en tant, quan no hi ha altre remei. No deixin que en Gàndalf els ensarroni!

—Molts protagonistes de grans fets no haurien dit gaire més —va dir l’Íngold—. Però, què és un hòbbit?

—Un mitgerol —va respondre en Gàndalf—. No, no aquell de qui es parlava —afegí en veure l’astorament al rostre dels homes—. No és ell, però és un del seu llinatge.

—Sí, i he viatjat amb ell —afegí en Pippin—. I en Bóromir, de la seva ciutat, venia amb nosaltres i ell va ser qui em salvà de les neus del nord i a la fi el van matar mentre em defensava de molts enemics.

—Silenci! —va dir en Gàndalf—. Les noves d’aquesta desgràcia haurien d’haver estat comunicades en primer lloc al pare.

—Ja ho havíem suposat —va dir l’Íngold—, perquè darrerament s’han produït aquí fets sorprenents. Continueu, doncs, endavant, de pressa! El Senyor de Minas Tirith estarà desitjós de rebre qualsevol que dugui les últimes notícies de son fill, tant si és home com…

—Hòbbit —va dir en Pippin—. Migrat és el servei que jo puc oferir al seu senyor, però faré tot allò que estigui a les meves mans en record del valent d’en Bóromir.

—Bon viatge! —va dir l’Íngold; i els homes van deixar passar el Grisencrín, que avançà pel portal estret de la murada—. Que dugueu bon consell a en Dénethor en la seua desgràcia, i a tots nosaltres, Mithràndir! —cridà l’Íngold—. Però, com de costum, segons que diuen, arribeu amb notícies de dol i de perills.

—Perquè no vinc gaire sovint i només ho faig quan cal el meu ajut —va respondre en Gàndalf—. I, si voleu consell, a vós us diria que ja heu trigat massa a reparar la murada del Pelènnor. La valentia serà ara el vostre millor ajut contra la tempesta que es congria… La valentia i l’esperança que jo us duc. Perquè no totes les notícies que duc són dolentes. Però, deixeu els càvecs i esmoleu ja les espases!

—Acabarem la feina abans de la nit —va dir l’Íngold—; aqueix és l’últim sector de la murada que ha de ser preparat per a la defensa: és el menys exposat als atacs perquè mira cap a nostres amics de Ròhan. Que en sabeu alguna cosa? Creieu que acudiran a la petició d’ajut?

—Sí, hi acudiran. Però han lliurat moltes batalles a la vostra esquena. A hores d’ara ja no hi ha cap camí que miri cap a una banda segura, ni aquest camí ni cap altre. Estigueu ben alerta! Si no hagués estat per en Gàndalf Corb-de-tempesta, el que hauríeu vist arribar des d’Anórien hauria estat un exèrcit d’enemics i no els genets de Ròhan. I no digueu blat que no sigui al sac! A reveure, i no dormiu!

Així, doncs, en Gàndalf passà cap a la terra esbarjosa que quedava a l’altra banda del Rammas Échor. Perquè aquest és el nom que els homes de Góndor donaven a la muralla exterior que havien construït amb grans esforços, després que Ithílien caigués sota l’ombra de llur Enemic. Aquesta s’estenia durant cosa de deu llegües o més, sortint des de la falda de les muntanyes i tornant-hi altre cop, tot delimitant amb la seva murada els camps del Pelènnor: quintanes belles i fèrtils damunt els llargs costers i terrasses que davallaven fins a les fondàries profundes de l’Ànduin. Al punt més distant de la Gran Porta de la ciutat, cap al nord-est, la muralla es trobava a quatre milles de distància i, allí, des d’un marge enretirat, s’hi dominaven les llargues planures del costat del riu i els homes l’havien bastida ben alta i forta; i justament en aquest indret arribava la carretera fortificada, la carretera que venia dels guals i ponts d’Osguíliath i que penetrava a través d’un portal ben vigilat entre torres de defensa. Al punt més pròxim la muralla distava poc més d’una milla de la Ciutat, i això era cap a la banda del sud-est. Allí l’Ànduin, que descrivia una àmplia corba al voltant dels turons d’Emyn Arnen al sud d’Ithílien, giravoltava inesperadament cap a l’oest i la muralla exterior es dreçava damunt mateix del riu; a sota hi quedaven els molls i descarregadors del Hàrlond destinats a les embarcacions que pujaven riu amunt des dels feus meridionals.

Les quintanes eren riques, amb conreus extensos i moltes hortes i cases pairals amb assecadors de llúpol i graners, pletes i vaquerisses i molts rierols que saltironejaven per entre la vegetació des de les terres altes cap a l’Ànduin. Els pastors i camperols que hi vivien, emperò, no eren gaire nombrosos i la major part de la gent de Góndor habitava dins els set cercles de la ciutat o a les valls altes dels vessants muntanyencs, a Lossàrnach, o encara més al sud, a la bella terra de Lebennin, amb els seus cinc ràpids rius. En aquella contrada, entre les muntanyes i la mar, hi habitava una raça ferrenya. Hom els incloïa entre la gent de Góndor, però eren de sang mestissa i, entre ells, n’hi havia de petits i bruns amb avantpassats que provenien més aviat d’aquells homes oblidats que havien viscut a l’ombra de les serralades durant els Anys Foscos que precediren l’arribada dels Reis.

Més enllà, però, al gran feu de Belfalas, al seu castell de Dol Àmroth, al costat de la mar, vivia el príncep Ímrahil i aquest era de sang noble, com ho eren també els seus súbdits, homes alts i orgullosos, amb ulls grisos com la mar.

Ara, després que en Gàndalf hagués cavalcat durant una estona, la claror del dia augmentà al cel i en Pippin es deixondí i esguardà al voltant. A l’esquerra tenia una mar de boires que, cap a l’est, esdevenia una ombra sinistra; cap a la dreta, però, les grans muntanyes que començaven a l’oest alçaven el cap i acabaven de manera abrupta i sobtada, com si, en formar-se aquella terra, el Riu s’hagués obert pas a través d’aquella gran barrera, excavant-hi una vall impressionant que esdevindria camp de batalles i de litigi en temps futurs. I allí, on les Muntanyes Blanques d’Èred Nímrais arribaven a la seva fi, distingí, tal i com en Gàndalf li havia promès, la massa fosca del mont Mindòl·luin, les fondes obagors moradenques dels gorgs alts i l’enorme cara de la muntanya, esblanqueïda per l’alba. I, damunt el promontori que es projectava endavant, hi havia la Ciutadella, amb les seves set muralles de pedra tan fortes i antigues que no semblava haver estat construïda sinó cisellada per gegants en els ossos de la terra.

I, mentre en Pippin ho esguardava tot astorat, les muralles van canviar d’aquell color gris alterós a un color blanc, lleugerament enrojolat per l’albada; i, tot d’una, el sol tramuntà l’ombra de l’est i disparà raigs que s’esberlaren damunt la cara de la Ciutat. I en Pippin no pogué contenir una exclamació, perquè la Torre d’Ecthèlion, que es dreçava molt alta a dins les muralles més altes, resplendí en el cel, centellejant com una llança d’argent i perla, alta i bella i elegant, i el seu pinacle guspirejà com si hagués estat afaiçonat amb cristalls; i els penons blancs es desplegaren i voleiaren als merlets sota la brisa matutina i, molt alt i llunyà, sentí un toc clar, com de trompetes de plata.

Així fou com en Gàndalf i en Peregrín cavalcaren fins a la Porta Gran dels Homes de Góndor a la sortida del sol i les dues fulles de ferro es van obrir davant seu.

—Mithràndir! Mithràndir! —exclamaven els homes—. Ara sí que veiem, ben a la clara, que s’acosta la tamborinada!

—Ja la teniu al damunt —va dir en Gàndalf—. He cavalcat en les seves ales. Deixeu-me passar! He de veure el vostre senyor Dénethor, mentre encara ocupa el seu càrrec. Sigui quin sigui el desenllaç, esteu a punt de presenciar la fi del Góndor que coneixíeu. Deixeu-me passar!

Els homes es feren enrere davant l’autoritat de la seva veu i no li preguntaren res més, tot i que observaren amb sorpresa el hòbbit que seia a la gropa davant el màgic i el cavall que muntaven. En realitat la gent de la Ciutat emprava molt rarament els cavalls i era estrany que se’n veiessin pels carrers, a excepció dels que cavalcaven els genets missatgers del seu senyor. De manera que comentaven:

—Segur que deu ser un dels grans corsers del Rei de Ròhan. Potser els ròhirrim arribin aviat per reforçar-nos.

Però el Grisencrín avançà amb altivesa pel llarg camí zigzaguejant.

La disposició de Minas Tirith era tal que havia estat construïda en set nivells diferents, cadascun excavat en la muntanya i cadascun envoltat per una muralla, i cada muralla tenia la seva porta. Aquestes portes, emperò, no estaven disposades en línia recta: la Porta Gran de la muralla de la ciutat es trobava a la punta oriental del circuit, però la porta següent estava encarada al sud i la tercera mig cap al nord i, així, cap a una banda i cap a una altra, sempre més amunt; d’aquesta faisó el camí de llambordes que pujava cap a la Ciutadella girava primer cap a un costat i després cap al contrari, tot resseguint el coster de la muntanya. I cada cop que passava per la recta de la Porta Gran travessava un túnel de mig punt, foradat en un enorme contrafort rocós que projectava la seva massa descomunal cap enfora dividint en dos tots els cercles de la ciutat, llevat del primer. Ja que, en part a causa de la primitiva conformació de la muntanya i, en part, a causa de les impressionants arts i treballs de l’antigor, hi havia un bastió de pedra altíssim, de punta esmolada com la quilla d’un vaixell, que es dreçava a la part posterior de la gran plaça, darrere la Porta Gran, tot mirant cap a l’est. S’elevava amunt amunt, fins al nivell del cercle més alt, i allí era coronat per un baluard, de tal manera que els qui eren a la Ciutadella podien, com mariners en un vaixell muntanyós, atalaiar en picat des del seu cim, cap a la Porta Gran, set-cents peus més avall. L’entrada a la Ciutadella també mirava cap a l’est, però estava excavada al cor de la roca i, des d’allí, un llarg coster il·luminat per llanternes pujava fins a la setena porta. Així era com els homes assolien per fi la Cort Alta i la plaça de la Font, al peu mateix de la Torre Blanca: alta i elegant, amb cinquanta braçades des de la base fins al pinacle, on l’estendard dels Senescals voleiava mil peus per damunt de la plana.

Realment era una ciutadella inexpugnable i, només que a dins quedés algú capaç de sostenir les armes, cap exèrcit enemic no la podria conquerir. L’única forma hauria estat que algun adversari aconseguís acostar-s’hi per darrere i escalar els estreps més baixos del Mindòl·luin, arribant així fins al contrafort estret que unia el Turó de la Guàrdia a la massa de la muntanya. Però aquest contrafort, que s’aixecava fins a l’altura de la cinquena murada, era resseguit per grans fortificacions fins a la vora mateix del precipici que s’obria a l’extrem occidental; i en aquest espai hi havia les cases i les construccions de volta de les tombes dels antics reis i senyors, silenciosos sempre més entre la muntanya i la torre.

En Pippin contemplà, cada cop més astorat, la gran ciutat de pedra, molt més gran i esplèndida del que havia pogut somiar; més colossal i forta que Ísengard i molt més bella. I, tanmateix, el que és cert és que, amb els anys, cada cop dequeia més; i ja li faltaven la meitat dels homes que hi podrien haver viscut còmodament. A cada carrer van passar per davant d’algun casalot o d’algun pati que, damunt la porta o les dovelles dels arcs, tenia gravades múltiples i belles lletres de formes antigues i estranyes: noms que en Pippin suposà que pertanyien a grans homes i famílies que hi devien haver viscut; però, ara, romanien mudes i no se sentien petjades als seus patis esbarjosos ni s’escoltaven veus als seus salons ni hi havia cap rostre que mirés des d’alguna porta o des d’alguna finestra buida.

Finalment sortiren d’entre les ombres cap a la setena porta i el sol agradós que brillava més enllà del riu, mentre en Frodo caminava pels camps d’Ithílien, lluïa aquí sobre les parets polides i els pilars arrelats i sobre la gran arcada amb una clau de volta cisellada en forma d’un cap reial coronat. En Gàndalf descavalcà, perquè a la Ciutadella no s’hi permetia l’entrada de cavalls, i el Grisencrín, a una paraula amable del seu amo, es resignà al fet que se l’enduguessin.

Els guàrdies de la porta anaven vestits de negre i duien uns elms de forma curiosa, amb una corona alta i llargues galteres ajustades perfectament a la cara i, per damunt les galteres, engalzades, les ales blanques d’ocells marins; els elms, però, relluïen amb una flama argentada, perquè en realitat eren forjats de mithril, herència de l’esplendor dels temps antics. Damunt les sobrevestes negres hi havia brodat, en blanc, un arbre amb una flor blanca com la neu sota una corona de plata i estrelles de moltes puntes. Aquella era la vestidura dels hereus d’Eléndil i, en tot Góndor, ja no la portava ningú, a excepció dels Guàrdies de la Ciutadella davant el Pati de la Font on, en altre temps, havia crescut l’Arbre Blanc.

Pel que semblava, ja s’havia escampat la veu de la seva arribada; de seguida els van fer passar, silenciosament i sense preguntar-los res. En Gàndalf caminà a grans gambades pel pati de lloses blanques. Una fonteta agradosa s’enjogassava sota el sol del matí i, al costat, hi havia un parterre de gespa d’un color verd lluent; però, al mig, inclinat damunt la font, hi havia un arbre mort i les gotes que queien tornaven a degotar tristament, des de les seves branques esqueixades i estèrils, cap a l’aigua esclarissada.

En Pippin li dirigí una mirada mentre s’apressava darrere en Gàndalf. Tenia un aspecte trist, pensà, i es preguntà per què havien deixat aquell arbre mort en aquell lloc on tenien tanta cura de totes les altres coses.

—Set estels i set pedres i un arbre blanc.

Els mots que en Gàndalf havia pronunciat en veu baixa li van tornar a la memòria. I llavors es trobà a les portes de la gran sala sota la torre centellejant; i, seguint el màgic, passà per davant dels guardians corpulents i callats i s’endinsà a les ombres fresques i ressonants de la casa de pedra.

Van baixar caminant per un corredor de llambordes, llarg i buit, i, a mesura que avançaven, en Gàndalf parlà amb un xiuxiueig a en Pippin:

—Mesura les teves paraules, mestre Peregrín! Aquest no és moment per fer el viu, com soleu fer els hòbbits. En Théoden és un home gran i amable. Però en Dénethor és d’una altra casta, orgullós i subtil, un home de llinatge i poder molt més grans, encara que no rebi el títol de rei. Parlarà principalment amb tu i et preguntarà moltes coses, ja que li pots donar informació sobre el seu fill Bóromir. Se l’estimava molt: potser massa; i encara més perquè no s’assemblaven gens. Però, amb l’excusa d’aquest amor, li semblarà més fàcil aprendre el que vol saber de tu que no pas de mi. No li diguis més del que calgui i deixa estar l’afer de la missió d’en Frodo. Jo ja m’encarregaré d’això al moment oportú. I tampoc no mencionis per res l’Àragorn, si no és que t’hi veus obligat.

—Per què no? Què hi ha de dolent en en Gambús? —mussità en Pippin—. Pensava venir cap aquí, no? I, de tota manera, no pot trigar gaire a arribar.

—Ja ho veurem, ja ho veurem —va dir en Gàndalf—. Tot i que, si ve, és possible que ho faci d’una manera que ningú no espera, ni tan sols en Dénethor. I serà millor així. Com a mínim hauria de poder arribar sense que nosaltres ho pregonem.

En Gàndalf s’aturà davant una porta alta de metall brunyit.

—Mira, mestre Peregrín, ara no tinc temps per ensenyar-te la història de Góndor; tot i que ens hauria anat millor si n’haguessis après alguna cosa quan no feies més que collir nius d’ocells i jugar a bandolers als boscos de La Comarca. Fes el que et dic! Quan et dirigeixes a un senyor poderós per comunicar-li la notícia de la mort del seu hereu, no és gaire assenyat explicar-li grans coses sobre l’arribada d’aquell qui, de presentar-se, li reclamarà el reialme. Entesos?

—El reialme? —va repetir en Pippin, bocabadat.

—Sí —va dir en Gàndalf—. Si durant tot aquest temps has estat caminant amb les orelles tapades i el cervell adormit, ja és hora que et comencis a despertar! —i trucà a la porta.

La porta s’obrí, però no es podia veure ningú que l’hagués oberta. En Pippin es trobà davant una gran sala. Estava il·luminada per finestres fondes que donaven a les naus amples que hi havia a banda i banda, a l’altre costat de les fileres d’altes columnes que sostenien el sostre. Aquestes eren monòlits de marbre negre i pujaven fins als grans capitells esculpits amb moltes figures sorprenents d’animals i fulles; i, per damunt de tot, enmig de la penombra, les voltes imposants lluïen amb l’or apagat, incrustat amb complicades decoracions de molts colors. En tota aquella sala llarga i solemne no es distingia cap tapisseria ni cap malla decorada ni cap element que fos teixit o de fusta; entre les columnes, tanmateix, hi havia tota una companyia silenciosa d’imatges ben altes cisellades en la pedra gèlida.

De sobte en Pippin recordà les roques tallades de l’Àrgonath i se sentí ple de temença mentre esguardava cap a la fi d’aquella avinguda dels reis morts feia molt de temps. A l’extrem, sobre una elevació de molts graons, hi havia un tron elevat sota un dosser de marbre en forma d’elm coronat; al darrere mateix hi havia cisellada a la paret i incrustada amb pedres precioses una imatge d’un arbre en flor. El tron, però, era buit. Al peu de l’elevació, damunt el graó més baix, que era ample i profund, hi havia una cadira de pedra, negra i sense cap ornamentació, en la qual seia un vell amb la mirada perduda a la falda. A la mà duia un ceptre blanc amb una bola daurada. No alçà la mirada. Van recórrer el llarg camí que els en separava amb solemnitat, fins a situar-se a tres passes del seu setial. Aleshores en Gàndalf parlà.

—Salut, Senyor i Senescal de Minas Tirith, Dénethor, fill d’Ecthèlion! Vinc amb consells i noves en aquesta hora fosca.

El vell alçà la mirada. En Pippin distingí el seu rostre cisellat amb els ossos protuberants i la pell com marfil i el nas llarg i corbat entre els ulls foscos i penetrants; i li recordà més aviat el rostre de l’Àragorn que no pas el d’en Bóromir.

—Fosca és realment l’hora —va dir el vell—, i aqueixos són els moments en què teniu per costum aparèixer, Mithràndir. Però, encara que tots els signes presagien que s’acosta la fi de Góndor, per a mi, ara, aquesta tenebra ho és menys que les meues tenebres personals. M’han comunicat que porteu amb vós algú que va veure morir mon fill. És aqueix?

—Efectivament —va respondre en Gàndalf—. Un dels dos que hi eren. L’altre és amb en Théoden de Róhan i potser vindrà d’aquí a poc temps. Són mitgerols, com veieu, tot i que aquest no és aquell a qui es referien les profecies.

—Però no deixa de ser un mitgerol —va dir en Dénethor amb severitat— i no li duc gaire fe a aqueix nom d’ençà que aqueixes paraules maleïdes vingueren a pertorbar nostres consells i van fer que mon fill s’allunyés en l’empresa forassenyada que l’ha dut a la mort. El meu Bóromir! Ara és quan te necessitem. Hi podia haver anat en Fàramir en son corser.

—Hi hauria anat —va dir en Gàndalf—. Però, no sigueu injust en el vostre dol! En Bóromir va voler dur a terme l’empresa i no consentí que cap altra persona ho fes. Va ser un home dominador i sempre va fer la seva voluntat. Vaig viatjar amb ell fins a molt lluny i vaig aprendre molt sobre la seva manera de ser. Però us he sentit mencionar la seva mort. És que ja n’heu tingut notícies abans de la nostra arribada?

—Això és el que he rebut —va dir en Dénethor i, després d’abaixar el ceptre, va aixecar de la falda la cosa que havia estat contemplant. A cada mà sostenia la meitat d’un gran corn partit pel mig: un corn de brúfol salvatge recobert de plata.

—Aquest és el corn que duia sempre en Bóromir! —exclamà en Pippin.

—Certament —corroborà en Dénethor—. I, quan em tocà, jo també el vaig dur, igual com sempre l’ha dut el fill gran d’aqueixa casa, fins allà on els temps es perden, abans de la caiguda dels reis, des de l’època en què Voróndil, pare de Màrdil, caçava el bestiar salvatge d’Àraw a les terres llunyanes de Rhûn. El vaig sentir que retrunyia molt feble des de les marques del nord, ara farà tretze dies, i el Riu l’ha dut fins a mi, partit: ja no tornarà a sonar mai més —va fer una pausa i es produí un silenci espès. Tot d’una va girar la seva mirada fosca envers en Pippin—. Què me’n dieu, de tot això, mitgerol?

—Tretze, tretze dies —vacil·là en Pippin—. Sí, crec que ja deu ser això. Sí, jo era al seu costat quan va tocar el corn. Però no vam rebre cap ajuda. Només més orcs.

—Ah! —va dir en Dénethor, mirant amb interès el rostre d’en Pippin—. De manera que hi éreu? Expliqueu-me’n més coses! Com és que no vau rebre ajut? I com és que vau poder escapar-vos i ell no, tot i ser un home tan corpulent si al davant només hi tenia orcs?



En Pippin sentí una calrada i oblidà la por.

—Una simple fletxa pot matar el més fort dels homes —va dir—, i en Bóromir va ser ferit per moltes fletxes; l’últim cop que el vaig veure s’havia desplomat al costat d’un arbre i s’acabava d’arrencar del costat una sageta amb plomes negres a la punta. Jo, aleshores, em vaig desmaiar i em van fer presoner. No el vaig tornar a veure ni en sé res més. Però venero el seu record perquè va ser molt valent. Va morir per salvar-nos, el meu company Meriadoc i jo, quan vam ser atacats al bosc pels soldats del Senyor Fosc; i encara que hi va morir i fracassà, la meva gratitud resta intacta.

Després en Pippin mirà directament als ulls del vell, perquè sentia un orgull estrany que el somovia, esperonat encara pel menyspreu i la sospita de la veu d’en Dénethor.

—Sens dubte un senyor dels homes tan important com vostè considerarà que és mínim el servei que pot rebre d’un mitgerol de La Comarca del nord; i, malgrat tot, em poso al seu servei, en pagament pel meu deute —i fent un gest per apartar la capa grisa, en Pippin desembeinà la seva espaseta i la col·locà als peus d’en Dénethor.

Un somrís pàl·lid, com un guspireig de sol fred en una vesprada hivernal, travessà el rostre del vell; però acotà el cap i va estirar la mà, deixant a un costat els fragments del corn.

—Doneu-me l’arma! —va dir.

En Pippin l’alçà i li oferí l’empunyadura.

—D’on ve, això? —demanà en Dénethor—. Té molts, moltíssims anys. Estic segur que aqueixa és una espasa forjada per nostra mateixa raça al nord en el passat més remot.

—Ve dels túmuls que es troben a la frontera de la meva terra —va respondre en Pippin—. Però ara només hi viuen esperits malignes i no m’agradaria haver-ne de parlar més.

—Veig que a l’entorn vostre es teixeixen històries estranyes —va dir en Dénethor— i un cop més se demostra que les aparences poden enganyar els homes… o els mitgerols. Accepto de grat vostres serveis. Perquè les paraules no vos intimiden; i sabeu parlar amb cortesia, per estrany que el so de vostra parla pugui resultar per a naltros, aquí al sud. I, en els dies que s’acosten, mos caldrà tota mena de gent gentil, gran o petita. Feu-me l’acatament!

—Agafa l’empunyadura —va explicar en Gàndalf— i repeteix després del Senyor, si és que hi estàs decidit.

—Ho estic —afirmà en Pippin.

L’ancià es col·locà l’espasa damunt la falda i en Pippin posà la mà a l’empunyadura, tot repetint lentament després d’en Dénethor:

—Presentment juro lleialtat i servir Góndor i el Senyor i Senescal del reialme, parlar i callar, fer i deixar fer, anar i venir, tant en la necessitat com en la riquesa, en la pau com en la guerra, en la vida com en la mort, a partir d’aquest instant, fins que el meu senyor me n’alliberi o la mort me’n deslliuri o s’acabi el món. I això dic jo, en Peregrín fill de Paladín, de La Comarca dels Mitgerols.

—I això he sentit jo, en Dénethor fill d’Ecthèlion, Senyor de Góndor i Senescal de l’Alt Rei, i no ho oblidaré ni deixaré de recompensar allò que m’és ofert: amb amor la lleialtat, amb honor el valor, amb venjança el trencament de les promeses.

Després en Pippin va tornar a rebre l’espasa i la tornà a embeinar.

—I ara —va dir en Dénethor—, la meua primera ordre és: parla i no callis! Conta’m tota la història i fes per tal de recordar tot el que puguis d’en Bóromir, mon fill. Seu i comença!

Sense deixar de parlar, va colpejar un petit gong d’argent que tenia al costat de l’escambell dels peus i immediatament aparegueren diversos criats. En Pippin s’adonà que, en entrar ell amb en Gàndalf, havien romàs drets a les alcoves a banda i banda de la porta i que, per això, no els havien vist.

—Porteu vi i menjar i seients per als hostes —va dir en Dénethor— i que ningú no mos molesti durant una hora.

»No puc disposar de més temps, perquè cal atendre moltes altres qüestions —explicà a en Gàndalf—. Moltes de les quals molt més importants, pel que sembla, però, per a mi, molt menys urgents. De tota manera potser podrem tornar a parlar a la fi del dia.

—I fins i tot abans, confio —va dir en Gàndalf—. Perquè no he cavalcat fins aquí des d’Ísengard, cent cinquanta milles, a la velocitat del vent, només per dur-vos un petit guerrer, per més gentil que sigui. No significa res, per a vós, que en Théoden hagi lliurat una gran batalla, que Ísengard estigui enderrocat i que jo hagi trencat la vara d’en Sàruman?

—Significa molt. Però ja sé prou d’aquestes empreses per haver-me format una opinió pròpia contra l’amenaça de l’est —i va dirigir els seus ulls foscos cap a en Gàndalf i, ara, en Pippin advertí una similitud entre tots dos i notà la tensió entre ells, gairebé com si distingís una línia de foc latent, estesa d’uns ulls a uns altres i a punt d’esclatar en flames en qualsevol moment.

Realment en Dénethor semblava molt més un gran màgic que no pas en Gàndalf; era més majestuós, més bell i poderós, i més vell. Tanmateix, mitjançant un sentit que no tenia res a veure amb la vista, en Pippin comprengué que en Gàndalf posseïa més poder i un saber més profund i una majestat que estava velada. I era més gran, molt més gran. «Quant?», es preguntà, i després pensà que era sorprenent que fos la primera vegada que se li acudia. En Barbarbrat havia comentat alguna cosa a propòsit dels màgics, però aleshores tampoc no se li havia acudit que en Gàndalf n’era un. Què era, en Gàndalf? En quin temps i lloc remot havia vingut al món i quan el deixaria? I aleshores parà de rumiar i va veure que en Dénethor i en Gàndalf continuaven mirant-se fixament, com si es llegissin mútuament el pensament. Però va ser en Dénethor qui primer apartà la mirada.

—Sí —va dir—, perquè encara que, segons diuen, les Pedres s’hagin perdut, els senyors de Góndor encara tenen una vista més aguda que els mortals comuns, i són molts els missatges que els arriben. Però, seieu!

Arribaren aleshores homes amb una cadira i un petit tamboret i un dugué una safata amb una ampolla de plata i copes i pastissos blancs. En Pippin s’assegué, però no podia apartar la mirada del vell senyor. Havia estat de debò o només ho havia imaginat que, en referir-se a les Pedres, un centelleig inesperat dels seus ulls s’havia fixat en el rostre d’en Pippin?

—I ara explica’m la teua història, mon vassall —va dir en Dénethor, mig en to d’amabilitat, mig en to de burla—. Perquè les paraules de qui va ser tan excepcionalment honrat amb l’amistat de mon fill de ben segur que seran benvingudes.

En Pippin mai més no oblidà aquella hora a la gran sala sota la mirada escrutadora del Senyor de Góndor, martiritzat una vegada i una altra per les seves preguntes astutes, però constantment conscient de la presència d’en Gàndalf al seu costat, que vigilava i escoltava i contenia (o això li semblà a en Pippin) amb prou feines una còlera i una impaciència que creixien per moments. Quan l’hora hagué transcorregut i en Dénethor tornà a tocar el gong, en Pippin estava baldat. «No poden ser més de les nou», va pensar. «Seria capaç de cruspir-me tres esmorzars l’un darrere l’altre».

—Acompanyeu el senyor Mithràndir a les estances que li heu preparat —va dir en Dénethor— i, de moment, el seu company pot hostatjar-se amb ell, si vol. Però que se sàpiga que m’ha promès vassallatge i que se l’ha d’anomenar Peregrín fill de Paladín i que se li hauran de comunicar les contrasenyes menors. Digueu als capitans que han de reunir-se aquí, amb mi, al més aviat possible, després que hagi sonat la tercera hora.

»I vós, senyor Mithràndir, veniu-hi també, com i quan vulgueu. Ningú no vos posarà cap trava perquè arribeu a la meua persona en qualsevol moment, llevat de les poques hores que me cal dormir. Deixeu que vostra còlera davant la follia d’un ancià s’esbravi i torneu després a confortar-me!

—Follia? —va repetir en Gàndalf—. De cap manera, senyor, quan sigueu un vell xaruc morireu. Fins i tot sou capaç d’emprar la vostra pena com a disfressa. Us penseu que no entenc les vostres intencions interrogant durant una hora aquell que menys en sap, mentre jo m’estic assegut al seu costat?

—Si ho enteneu, podeu considerar-vos pagat —replicà en Dénethor—. L’orgull seria follia si menystingués ajut i consell quan els necessitava; però vós atorgueu aqueixos dons segons vostres propis designis. I el Senyor de Góndor no pot convertir-se en joguina dels interessos d’altres homes, per més notables que siguin. I, per a ell, en aquest moment, no hi ha cap altre interès en tot el món que sigui més important que el bé de Góndor; i el govern de Góndor, mon senyor, és de la meua incumbència i no pas de ningú més, llevat que retornés el rei.

—Llevat que retornés el rei? —va dir en Gàndalf—. Molt bé, senyor Senescal, però és tasca vostra conservar el reialme fins i tot en el cas que no es produís aquesta possibilitat, que ja pocs creuen que arribaran a veure. I en aquesta tasca podeu comptar amb tot l’ajut que vulgueu demanar. Però us he de dir una cosa: jo no governo cap reialme, ni el de Góndor ni cap altre, gran ni petit. Però totes les coses valuoses que corren perill si el món continua com ara, aquestes sí que són de la meva incumbència. Pel que a mi respecta, jo no penso abjurar totalment de la meva comesa, encara que sigui a costa de la vida de Góndor, si és que, després d’aquesta nit, encara queda alguna cosa que pugui créixer bellament o tornar a donar fruit i flor en el futur. Perquè jo també sóc senescal. No ho sabíeu? —i, amb aquests mots, va girar en rodó i sortí a grans gambades de la sala amb en Pippin que li corria al costat.

En Gàndalf no mirà en Pippin ni li dirigí la paraula mentre caminaven. El seu guia els conduí, des de les portes de la sala i després a través del Pati de la Font, cap a una avinguda entre altes edificacions de pedra. Després de diversos revolts van arribar en una casa pròxima a la muralla de la ciutadella, a la banda nord, no gaire lluny del promontori que unia el puig amb la muntanya. Un cop dins, pujaren al primer pis per sobre el nivell del carrer, per una escala ampla excavada en la roca, i els indicà una cambra agradable, lluminosa i airejada, amb bons tapissos d’un color d’or apagat, llustrosos i sense dibuixos. No hi havia gaires mobles: només una tauleta, dues cadires i un banc; però a ambdós costats hi havia alcoves amb cortines i, a dins, llits ben parats amb gerres i rentamans per rentar-s’hi. Hi havia tres finestretes estretes i altes que donaven al nord, per damunt de la gran corba de l’Ànduin, que encara era entelat per les boires, tot mirant cap a la llunyania de l’Emyn Muil i Rauros. En Pippin s’hagué d’enfilar al banc per mirar per damunt del gruixut ampit de pedra.

—Està enfadat amb mi, Gàndalf? —va preguntar tan bon punt el guia va haver sortit i tancat la porta—. Ho he fet tan bé com he pogut.

—No cal que ho diguis! —va fer en Gàndalf, esclafint sobtadament a riure, i s’atansà i s’aturà al costat d’en Pippin, tot passant-li el braç per l’espatlla i mirant enllà per la finestra.

En Pippin observà una mica sorprès el rostre que ara tenia al costat, perquè el so d’aquella rialla havia estat alegre i jovial. Al rostre del màgic, emperò, només hi veia solcs de preocupació i de tristesa, tot i que, si se’l mirava amb més atenció, endevinava que hi traspuava una gran joia: un brollador d’alegria capaç de fer riure, si pogués aflorar, tot un reialme.

—I tant, que ho has fet tan bé com has pogut —va corroborar el màgic—, i espero que triguis molt de temps a trobar-te un altre cop en una situació tan compromesa entre dos vells tan terribles. De tota manera el Senyor de Góndor, gràcies a tu, s’ha assabentat de més coses que no et penses, Pippin. No has pogut ocultar el fet que en Bóromir no era qui dirigia la Companyia que sortí de Mòria i que, entre vosaltres, hi havia algú, d’honor altíssim, que es dirigia cap a Minas Tirith; i que duia una espasa famosa. A Góndor els homes rumien molt sobre les històries de l’antigor; i en Dénethor, d’ençà que en Bóromir marxà, ha reflexionat molt sobre el poema i sobre les paraules la Fatalitat d’Ísildur.

»No és com altres homes d’aquest temps, Pippin, i sigui quin sigui el llinatge dels seus avantpassats, per algun atzar la sang de l’Oestat li corre gairebé pura per les venes; com també hi corre per les del seu altre fill, en Fàramir, tot i que no es trobava en en Bóromir, que era el seu fill predilecte. Sap veure-hi de lluny. Si hi posa tota la voluntat, és capaç de percebre gran part del que passa pel magí dels homes, fins i tot d’aquells que viuen a molta distància. És difícil enganyar-lo i perillós intentar-ho.

»Recorda-ho, ja que ara has promès servir-lo. No sé com se t’ha ficat al cap, o al cor, la idea de fer això. Però has fet ben fet. No hi he posat cap pega perquè els oferiments generosos no han de ser refrenats per la raó freda. Li has tocat el cor, i també (si ho puc dir) has complagut el seu sentit de l’humor. Ara, si més no, ets lliure d’anar i venir per Minas Tirith amb tota llibertat…, sempre que no estiguis de servei. Perquè queda un altre aspecte: estàs a les seves ordres i ell no ho oblidarà. Vés amb molt de compte!

Va quedar callat i sospirà.

—Bé, no cal preocupar-se pel que es pugui esdevenir demà. D’una banda, és segur que demà serà pitjor que avui, i així durant molts de dies. I jo ja no puc fer res més per posar-hi remei. L’escaquer és a punt i les peces han començat a bellugar-se. Una de les peces que tinc moltes ganes de trobar és en Fàramir, l’actual hereu d’en Dénethor. Em penso que no deu ser a la ciutat, però no he tingut temps per recollir informacions. Me n’he d’anar, Pippin. He d’assistir en aquesta reunió de senyors per obtenir-ne tota la informació que pugui. Ara, però, li toca jugar a l’Enemic, i està a punt d’ensenyar obertament el joc. I és possible que els peons ho presenciïn amb tanta claredat com qualsevol altre, Peregrín fill de Paladín, soldat de Góndor. Esmola l’espasa!

En Gàndalf es dirigí a la porta i, un cop allí, es girà.

—Jo tinc pressa, Pippin —va dir—. Voldries fer-me un favor, quan surtis? O, fins i tot, si no estàs massa baldat, abans de posar-te a descansar. Vés a veure on és el Grisencrín i comprova que està ben hostatjat. Aquesta gent és amable amb els animals, perquè és gent bona i prudent, però no saben tant de cavalls com alguns altres…

Amb aquestes paraules en Gàndalf se n’anà i, mentre marxava, se sentí el toc d’una campana clara i agradable que sonava en una de les torres de la ciutadella. Tocà tres campanades, com argent en l’aire, i parà: la tercera hora després de la sortida del sol.

En Pippin anà fins a la porta de seguida, baixà per l’escala i va treure el cap al carrer. El sol ja resplendia càlid i brillant i les torres i les cases altes projectaven ombres llargues i ben retallades cap a l’oest. Molt amunt, en l’aire blau, el mont Mindòl·luin feia gala del seu elm blanc i de la seva capa nevada. Pels carrers de la ciutat circulaven amunt i avall homes armats, com si, amb el toc de l’hora, es dirigissin a rellevar les guàrdies i els serveis.

—A La Comarca diríem que són les nou —va dir en Pippin en veu alta, tot sol—. La millor hora per a un esmorzar al costat de la finestra oberta sota el solet de primavera. Com m’abelliria un bon esmorzar! Deu esmorzar, aquesta gent, o ja n’ha passat l’hora? I on deuen dinar, i quan?

En aquell moment advertí un home, vestit de blanc i negre, que s’acostava en la seva direcció pel carreró que baixava del centre de la ciutadella. En Pippin se sentia sol i va decidir xerrar quan l’home passés; però no li calgué. L’home es dirigí directament a ell.

—Sou en Peregrín el mitgerol? —demanà—. M’han dit que heu fet el jurament per entrar al servei del Senyor i de la Ciutat. Benvingut!

Va allargar la mà i en Pippin la hi va estrènyer.

—Mon nom és Bèregond, fill de Bàranor. Aquest matí estic franc de servei i m’han enviat perquè aprengueu les contrasenyes i vos expliqui algunes de les moltes coses que, sens dubte, voldreu saber. Jo, per la meua part, també podré aprendre de vós. Fins ara, en aqueix país, mai no havíem vist un mitgerol i, tot i que n’hem sentit alguns rumors, als contes que sabem se n’explica poca cosa. A més, sou amic d’en Mithràndir. El coneixeu bé?

—Home —va respondre en Pippin—, n’havia sentit parlar durant tota la meva vida, encara que és curta, com segurament dirien aquí; i aquest darrer temps he viatjat des de molt lluny amb ell. Però és un llibre on s’hi pot llegir molt i no puc dir que n’hagi vist més d’una o dues pàgines. Amb tot, potser el conec tan bé com qualsevol altra persona, llevat d’uns pocs. Em penso que l’Àragorn era l’únic de la nostra germandat que el coneixia realment bé.

—L’Àragorn? —va fer en Bèregond—. Qui és?

—Oh —balbucejà en Pippin—, era un home que ens va acompanyar un tros. Crec que ara deu ser a Ròhan.

—Heu estat a Ròhan, pel que veig. També m’agradaria preguntar-vos moltes coses sobre aqueixa terra, ja que hem dipositat molta de la poca esperança que ens queda en la seua gent. Però m’estic oblidant de la meua missió, que era respondre, primer, a allò que volguéssiu saber. Què voleu saber, mestre Peregrín?

—Doncs… bé —va fer en Pippin—, si em puc arriscar a dir-ho, en aquest moment hi ha un problema que em té una mica obsedit i és, bé, doncs sobre l’esmorzar i tot això. Vull dir, a quines hores es menja, si entén el que vull dir, i on és el menjador, si és que n’hi ha? I les fondes? Ho he estat mirant, però mentre pujàvem a cavall no n’he pogut veure ni una, tot i que una de les coses que em sostenia era la idea d’un bon glop de cervesa quan arribéssim a les cases d’aquests homes savis i gentils.

En Bèregond l’esguardà amb seriositat.

—Ja veig que sou un guerrer bregat —va dir—. Diuen que els homes que guerregen en d’altres terres no pensen en altra cosa que en la pròxima ocasió de menjar i beure; ho dic encara que, personalment, jo no he viatjat. De manera que avui encara no heu menjat?

—Bé, sí, si he de parlar sincerament, sí —afegí en Pippin—. Però només una copeta de vi i un pastisset blanc o dos, gràcies a l’amabilitat del seu senyor; però a canvi m’ha escorcollat interrogant-me durant una hora, i aquesta feina fa venir molta gana.

En Bèregond esclafí a riure.

—Tenim un refrany que diu: «A taula, l’home petit menja més que el molt fornit». Però vós heu desdejunat tant com qualsevol altre home d’aqueixa ciutadella, i amb molt més honor. Som en una fortalesa i torre de guàrdia i mos trobem en situació de guerra. Mos llevem abans que surti el sol i fem un mos amb la llum grisa i després ens dirigim a nostres llocs a l’hora primera. Però no desespereu! —va tornar a riure, en veure la desesperació al rostre d’en Pippin—. Aquells qui han fet un servei feixuc, a mig matí prenen alguna cosa per recobrar forces. I després ve el migdinar, a migdia, o quan quedes lliure de servei; i els homes es reuneixen per a l’àpat del dia i per aprofitar la poca alegria que encara queda cap a l’hora de la posta.

»Veniu! Passejarem una mica i després anirem a buscar alguna cosa amb què refer-nos i menjarem i beurem al baluard i contemplarem aquest bell matí.

—Un moment! —va dir en Pippin envermellint—. La gola, o la gana, amb la seva cortesia, m’ho havien fet oblidar. Però en Gàndalf, en Mithràndir com aquí l’anomenen, m’ha demanat que miri com està el seu cavall… el Grisencrín, un gran corser de Ròhan i, segons he sentit a dir, la nineta dels ulls del rei, tot i que l’ha regalat a en Mithràndir pels seus serveis. Em penso que el seu nou amo se l’estima més del que estima molts homes i, si la seva bona voluntat té cap valor per a aquesta ciutat, espero que tractaran el Grisencrín amb tots els honors: amb més amabilitat, encara, que la que han esmerçat en aquest pobre hòbbit, si és que això és possible.

—Hòbbit? —va fer en Bèregond.

—Aquest és el nom que nosaltres fem servir —explicà en Pippin.

—M’agrada saber-ho —va dir en Bèregond—, perquè ara podré dir que els accents estranys no entelen les paraules belles i que els hòbbits són gent que sap parlar amb gentilesa. Apa, som-hi! Em fareu veure aqueix excel·lent cavall. M’encanten els animals, però és rar veure’n en aqueixa ciutat de pedra; la meua família prové de les valls muntanyenques i, encara abans, d’Ithílien. Però, no temeu! Farem una visita curta, una pura inspecció de cortesia, i tot seguit anirem al rebost.

En Pippin comprovà que el Grisencrín havia estat ben allotjat i que en tenien bona cura. Al sisè cercle, en efecte, fora de les murades de la ciutadella, hi havia bons estables on guardaven alguns cavalls ràpids, molt a prop dels quarters dels genets missatgers del Senyor: missatgers que sempre eren a punt per sortir a qualsevol ordre urgent d’en Dénethor o dels seus capitans més principals. Ara, però, tots els cavalls i genets havien estat despatxats a llocs llunyans.

El Grisencrín renillà quan en Pippin entrà a l’estable i girà el cap.

—Bon dia! —va dir en Pippin—. En Gàndalf vindrà tan bon punt li sigui possible. Està atrafegat, però t’envia records i jo vinc a veure si et cuiden bé; espero que, després de tantes fatigues, aprofitis per descansar.

El Grisencrín va agitar el cap i picà amb les potes a terra. Però va permetre que en Bèregond li amanyagués la testa i li acariciés els costats imposants.

—Sembla com si estigués preparat per a una cursa i ningú no diria que acaba d’arribar d’un viatge tan llarg —va dir en Bèregond—. Que gran i orgullós que és! On té l’arnès? Deu ser bell i esplèndid.

—Per a ell no n’hi ha cap de prou bell ni de prou ric —va respondre en Pippin—. No en tolera cap. Si accepta dur-vos, us duu; i, si no, doncs no hi ha mos, regnes, fuet ni assot que el disciplini. A reveure, Grisencrín! Un xic de paciència, ja s’acosta la batalla.

El Grisencrín tornà a alçar el cap i renillà, amb tanta força que va fer trontollar l’estable i ells van haver de tapar-se les orelles. Llavors se n’acomiadaren, després de comprovar que el pessebre era ben ple.

—I, ara, anem al nostre farratge —va dir en Bèregond, i va portar en Pippin altre cop cap a la ciutadella i, una vegada allí, cap a una porta a la cara nord de la gran torre.

Des d’allí baixaren per una escala llarga i freda fins en una avinguda il·luminada amb llanternes. A les parets dels costats hi havia diverses finestretes i n’hi havia una que era oberta.

—Aquest és el magatzem i rebost de la meua companyia de la Guàrdia —explicà en Bèregond—. Salut, Tàrgon! —va cridar a través de la finestreta—. Ja sé que encara és d’hora, però tinc aquí un nouvingut que el Senyor ha pres a son servei. Ha cavalcat molt i des de lluny amb el cinturó molt estret, aqueix matí ha tingut una tasca dura i està mort de gana. Dóna’ns el que tinguis!

Els van donar pa i mantega i formatge i pomes: les darreres guardades a l’hivern, rugoses però bones i dolces; i una bóta de pell amb cervesa acabada d’encetar i plats i gots de fusta. Ho van posar tot dins un cistell de vímet i tornaren a pujar a la llum del dia; en Bèregond va dur en Pippin fins en un indret a la punta oriental del gran contrafort de la muralla on hi havia una dent a la paret amb un seient de pedra sota l’ampit. Des d’allí podien contemplar el matí que s’estenia damunt el món.

Van menjar i beure; i van parlar adés de Góndor i dels seus usos i costums, adés de La Comarca i dels països sorprenents que en Pippin havia vist. I, a mesura que parlaven, en Bèregond quedava més i més astorat i contemplava amb més gran esbalaïment el hòbbit, que gronxava les cametes en aquell seient elevat o que hi pujava de puntetes per atalaiar, per damunt l’ampit, les terres que hi havia a sota.

—No vos vull ocultar, mestre Peregrín —va dir en Bèregond—, que, per a naltros, sou gairebé com una de nostres criatures, si fa no fa com un xicot d’uns nou anys; i, amb tot, heu corregut perills i heu vist meravelles superiors, fins i tot, a les de la majoria de nostres ancians de barba canosa. Havia pensat que se tractava d’un caprici de nostre Senyor, que volia tenir un patge noble, com era costum, segons diuen, entre els reis antics. Però comprenc que no era així, i heu de disculpar mon eixelebrament.

—Està disculpat —va dir en Pippin—. Tot i que no va molt errat d’osques. Segons els comptes de la meva gent, encara sóc pràcticament un noi i em falten quatre anys per ser «major d’edat», com diem a La Comarca. No es preocupi per mi, però. Acosti’s, miri i digui’m què és el que es veu des d’aquí.

El sol ja s’havia enlairat i, a baix, les boirines de la vall s’havien esvaït. Les darreres filagarses s’allunyaven per damunt seu com parracs de núvols blancs arrossegats pel ventijol creixent de l’est que ara feia voleiar amb algunes estrebades les banderes i els estendards blancs de la ciutadella. En la llunyania, al fons de la vall, a unes cinc llegües cap a on abastava la mirada, es distingia ara, gris i brillant, el Gran Riu, que baixava des del nord-oest i giravoltava en un arc impressionant altre cop cap al sud i cap a l’oest, fins que es perdia de vista entre boirines i calitges, darrere les quals quedava la Mar, a unes cinquanta llegües de distància.

En Pippin tenia estès als seus peus tot el Pelènnor, puntejat al llunyedar per masos i petites tanques, graners i vaquerisses, però no veia vaques ni cap altra mena de bestiar enlloc. Els camps verds eren travessats per molts camins i senderons i s’hi veia una gran activitat: carros que avançaven en filera cap a la Porta Gran i altres que en sortien. De tant en tant arribava un genet, descavalcava i s’endinsava corrents a la Ciutat. La major part del trànsit, però, sortia per la carretera principal, que girava cap al sud i, després, tombava amb un revolt més tancat que el del Riu, tot resseguint la serralada, i es perdia de vista. Era ampla i ben pavimentada i, tot al llarg de la vorera oriental, tenia una pista verda i considerable per cavalcar-hi i, darrere d’aquesta, un mur. Per la pista es veien genets que galopaven en ambdues direccions, però la carretera semblava embussada amb grans carros de vela que es dirigien cap al sud. En Pippin no trigà a adonar-se que, de fet, tot estava ben organitzat; els carros avançaven en tres fileres: una de més ràpida perquè eren tirats per cavalls, una segona de més lenta amb grans carretes amb envelats de colors que feien goig de veure, tirades per bous i, per la vora oest de la carretera, una munió de carretes petites amb gent que s’escarrassava a empènyer-les.

—Aqueixa és la carretera que va cap a les valls de Túmladen i Lossàrnach i cap als pobles de la muntanya i que, després, continua cap a Lebennin —va explicar en Bèregond—. Aqueixos que marxen són els últims carros que s’enduen els refugiats: els vells, les criatures i les dones que els han d’acompanyar. L’ordre era que, abans de migdia, han d’haver sortit tots i la carretera ha de quedar expedita una llegua a partir de la Porta. És una trista necessitat —va sospirar—. És possible que pocs dels que ara se separen tornin a reunir-se. I en aqueixa ciutat sempre hem tingut pocs infants; ara ja no en queda cap, llevat d’alguns joves que no volen marxar i que poden trobar alguna feina a fer: entre ells mon fill.

Van guardar silenci una estona. En Pippin mirava ansiosament cap a l’est com si, en qualsevol moment, haguessin d’aparèixer milers d’orcs inundant els camps.

—Què és el que veig allà? —demanà, assenyalant cap al centre del gran arc que descrivia l’Ànduin—. És una altra ciutat, o què és?

—Fou una ciutat —va respondre en Bèregond—, la ciutat més important de Góndor, i el que es veu n’era només una fortalesa. Perquè això que veieu són les ruïnes d’Osguíliath, a ambdues ribes de l’Ànduin, que nostres enemics van ocupar i incendiar fa molt de temps. Naltros, però, la vam reconquerir en els temps en què en Dénethor era jove: no pas per viure-hi, sinó per mantenir-la com un baluard de vigilància i per reconstruir el pont per poder-hi transportar armes. Però després aparegueren els Genets Espectrals que venien de Minas Mórgul.

—Els Genets Negres? —va dir en Pippin, obrint molt els ulls, que eren badats i foscos a causa de la paüra antiga que hi reviscolava.

—Sí, eren negres —afirmà en Bèregond— i, pel que veig, en sabeu alguna cosa, tot i que no els heu mencionat en cap de vostres aventures.

—Alguna cosa en sé —acceptà en Pippin—, però no vull parlar d’ells ara, tan a prop, tan a prop… —es va interrompre i va alçar la mirada per damunt el Riu i li semblà que tot el que podia veure era una ombra vastíssima i amenaçadora. Potser eren muntanyes que s’aixecaven allà on es perdia la vista i les seves crestes accidentades s’assuaujaven gràcies a les gairebé vint llegües d’atmosfera emboirinada; o potser era només una cortina de núvols i, al darrere, hi havia una tenebra encara més fosca. Però, fins i tot mentre mirava, li semblà que l’obscuritat augmentava i es concentrava, molt lentament, i que s’elevava a poc a poc per tapar algunes zones del sol.

—Tan a prop de Mórdor? —va repetir en Bèregond—. Sí, allí el teniu. Gairebé mai no el mencionem; però sempre hem viscut a la vista d’aquesta ombra: algunes vegades sembla més feble i distant, d’altres més pròxima i tenebrosa. Ara mateix creix i es fa fosca; i, en conseqüència, nostres temences i nostre neguit també creixen. I els Genets Espectrals van tornar a ocupar les cruïlles, fa menys d’un any, i molts dels nostres millors homes hi van perdre la vida. Fou en Bóromir qui, per fi, va fer recular l’enemic d’aqueixa riba occidental, de manera que encara mantenim aqueixa meitat d’Osguíliath. De moment. Ara, però, temem que s’hi produeixi un nou carnatge. Potser la principal mortaldat de la guerra que s’acosta.

—Quan? —demanà en Pippin—. En teniu alguna idea? Perquè anit vaig veure les alimares i els genets missatgers; i en Gàndalf va dir que era senyal que la guerra havia començat. Semblava tenir una pressa desesperada. Tot i que ara sembla que les coses hagin tornat a alentir-se.

—Simplement perquè ara tot està a punt —va dir en Bèregond—. Aqueixa és l’última inspiració abans de tirar-mos-hi de cap.

—Aleshores, per què resplendien les alimares, anit?

—Quan algú es troba assetjat ja és massa tard per demanar ajuda —va respondre en Bèregond—. Però no sé quina deu ser la decisió del Senyor i de sos capitans. Tenen moltes maneres d’obtenir informació. I el Senyor Dénethor no és com altres homes: sap veure-hi a distància. Hi ha qui diu que, quan seu tot sol a la seua alta cambra de la Torre, a la nit, i concentra el pensament ací o allà, pot llegir d’alguna manera el futur; i que de vegades fins i tot escorcolla la ment de l’Enemic, lluitant amb ell. Aqueixa és la raó per la qual ha envellit tant, s’ha marcit abans de temps. Sigui el que sigui, mon senyor Fàramir es troba a l’altra banda del Riu en alguna missió perillosa, i deu haver enviat noves.

»Però si voleu saber per quina raó penso que van encendre les alimares, crec que va ser per les notícies que ahir al vespre arribaren de Lebennin. Hi ha una gran esquadra que s’acosta a les boques de l’Ànduin, tripulada pels corsaris d’Úmbar, al sud. Fa molt de temps que han deixat de témer el poder de Góndor i s’han aliat a la causa de l’Enemic i ara colpegen amb molta duresa a favor de son bàndol. Ja que aqueix atac obligarà a retirar gran part de l’ajut que esperàvem obtenir de Lebennin i de Belfalas, on hi ha gent intrèpida i nombrosa. Per aqueixa raó nostres pensaments se centren més que mai en el nord, en Ròhan; i per això les notícies de la victòria que dueu mos alegren doblement.

»Tot i així —afegí, i va fer una pausa i s’aixecà i dirigí la mirada tot al voltant, cap al nord, cap a l’est i cap al sud—, els fets d’Ísengard mos haurien d’advertir que formem part d’una gran xarxa d’estratègies. Ara ja no es tracta d’escaramusses als guals, amb ràtzies des d’Ithílien i des d’Anórien, amb emboscades i pillatges. Aqueixa és una guerra a gran escala, llargament planejada, i naltros només en som un peó, per més que nostre orgull se’n senti malmès. Els informes diuen que les coses es mouen a l’est llunyà, més enllà del mar interior; i al nord, cap al bosc Llobregós i, fins i tot, més enllà; i al sud, a Harad. I ara tots els regnes seran posats a prova, i resistiran, o s’esfondraran… sota l’Ombra.

»Sí, mestre Peregrín, mos ha correspost aquest honor: sempre hem suportat la violència de l’odi concentrat del Senyor Fosc, puix que es tracta d’un odi que prové de les fondàries del temps i que passa per damunt de les profunditats de la Mar. Aquí és on colpejarà amb més força. I aquesta és la raó per la qual en Mithràndir ha vingut amb tanta pressa. Perquè, si caiem naltros, qui resistirà? Creieu, mestre Peregrín, que tenim esperances de resistir?

En Pippin no va respondre. Esguardà les grans muralles i les torres i els coratjosos estendards i el sol que pujava cap a la vertical i, després, les tenebres que s’agrupaven a l’est; i pensà en els dits llarguíssims d’aquella Ombra: en els orcs dels boscos i de les muntanyes, en la traïció d’Ísengard, en l’ocell de malastrugança, en els Genets Negres que havien arribat fins i tot als camins de La Comarca… i en aquell terror alat, el Nazgûl. Sentí un calfred i l’esperança semblà marcir-se. I fins i tot en aquell instant, el sol semblà pampalluguejar un segon i obscurir-se, com si una ala negra hagués passat pel davant. I li semblà percebre, pràcticament fora de l’abast de l’oïda, molt amunt i allunyat en els cels, un xiscle: feble, però que glaçava el cor, cruel i gèlid. Empal·lidí i va arraulir-se contra el mur.

—Què ha estat, això —preguntà en Bèregond—. També heu notat alguna cosa?

—Sí —va dir en Pippin—. És el senyal de la nostra caiguda i l’ombra del fat, un Genet Espectral de l’aire.

—Sí, l’ombra del fat —repetí en Bèregond—. Temo que Minas Tirith caigui. S’acosta la nit. Me sembla fins i tot com si em robessin l’escalfor de la sang.

Durant una estona van romandre junts, amb el cap cot, sense parlar. Després, tot d’una, en Pippin mirà amunt i s’adonà que el sol encara lluïa i que els penons continuaven bategant amb l’oreig. Es deixondí.

—Ja ha passat —va dir—. No, el meu cor encara no desespera. En Gàndalf va caure i ha retornat i és amb nosaltres. Podem resistir, encara que només sigui amb una cama o encara que hàgim de resistir de genolls.

—Molt ben dit! —exclamà en Bèregond, incorporant-se i passejant amunt i avall—. No, encara que totes les coses han de tenir una fi completa en el temps, l’hora de Góndor encara no ha arribat. Tant se val que les seues muralles siguin conquerides per un enemic cruel que hi aixecarà una muntanya de carronya al davant. Queden encara d’altres amagatalls i maneres secretes de fugir cap a les muntanyes. L’esperança i el record poden continuar vivint en alguna vall oculta, on l’herba sigui verda.

—Tant si és per bé com si és per mal, més m’estimaria que ja s’hagués acabat tot —va dir en Pippin—. No sóc guerrer de mena i fins i tot em desagrada pensar en batalles, però el pitjor de tot és haver-ne d’esperar una que és imminent sense poder-nos-en escapar. El dia ja se m’ha fet tan llarg! Em sentiria millor si no estiguéssim obligats a vigilar i estar a l’aguait, sense donar cap passa, sense atacar enlloc. Em sembla que a Ròhan, de no haver estat per en Gàndalf, tampoc no hauria atacat ningú.

—Ah, ara heu posat el dit a la nafra que molts critiquen! —comentà en Bèregond—. Potser les coses canviïn amb el retorn d’en Fàramir. Ell és més intrèpid, més valent del que molts pensen, perquè en aqueixos temps són molts els homes a qui costa creure que un capità pot ser, com ell, prudent i versat en pergamins del saber i de les cançons antigues i, a l’ensems, ferreny i de decisions ràpides en la contesa. Però en Fàramir ho és. Potser és menys impetuós i abrivat que en Bóromir, però no pas menys decidit. I, tanmateix, què hi pot fer? No podem pas assaltar les muntanyes de… de més enllà de nostre regne. Nostre camp d’acció s’escurça i no podem atacar fins que algun enemic hi penetri. Però aleshores hem de colpejar amb totes les forces! —i picà fort contra el puny de l’espasa.

En Pippin l’esguardà: era alt, orgullós i noble, com tots els homes que havia vist, de moment, en aquelles terres; i els ulls li espurnejaven tot pensant en la batalla. «Ho sento, perquè la meva mà em sembla lleugereta com una ploma», va pensar, però no va dir res. «Un peó, ha dit en Gàndalf? Potser sí, però damunt un escaquer equivocat».

D’aquesta manera van passar l’estona, xerrant, fins que el sol arribà al seu zenit i, tot d’una, van tocar les campanades de migdia i tota la ciutadella es posà en moviment, ja que era l’hora en què tothom havia de dinar, llevat dels sentinelles.

—Voleu venir amb mi? —va dir en Bèregond—. Avui, de moment, podeu afegir-vos a mon ranxo. Perquè no sé pas a quina companyia vos hauran destinat o si el Senyor vos voldrà tenir directament sota les seues ordres. Podeu venir amb tota confiança. I fóra bo que, mentre encara hi som a temps, coneguéssiu com més homes millor.

—Jo estaré encantat d’acompanyar-lo —acceptà en Pippin—. Si li he de confessar la veritat, em sento sol. El meu millor amic va quedar-se enrere, a Ròhan, i no he tingut ningú amb qui xerrar o fer brometa. Creu que, de debò, podria incorporar-me a la seva companyia? N’és vostè el capità? Potser, en aquest cas, m’hi podria acceptar o podria recomanar-m’hi.

—No, no —va riure en Bèregond—, no sóc capità. No tinc cap càrrec ni graduació ni dignitat; sóc simplement un soldat ras de la Tercera Companyia de la Ciutadella. Tot i que, mestre Peregrín, en aqueixa ciutat, ser soldat de la Guàrdia de la Torre de Góndor és un honor i aqueixos homes són respectats en tot el país.

—En tal cas és un honor que no em correspon —va dir en Pippin—. Acompanyi’m un altre cop a l’habitació i, si en Gàndalf no hi és, aniré allà on vulgui… com a convidat seu.

En Gàndalf no havia tornat ni havia enviat cap encàrrec, de manera que en Pippin anà amb en Bèregond i va ser presentat als homes de la Tercera Companyia. I, segons semblà, en Bèregond va ser gairebé tan honrat com el seu hoste, perquè en Pippin va tenir una acollida cordialíssima. A la ciutadella ja corrien molts comentaris sobre el company d’en Mithràndir i la llarga entrevista que havia tingut amb el Senyor; i el rumor deia que des del nord havia arribat un Príncep dels Mitgerols per tal d’oferir una aliança a Góndor i cinc mil espases. I alguns deien que, quan arribessin els genets de Ròhan, cadascun duria a la gropa un guerrer mitgerol, petits, certament, però intrèpids.

Encara que en Pippin, dissortadament, va haver de tirar per terra aquestes esperançadores fantasies, no aconseguí, emperò, deslliurar-se del seu nou rang, l’únic escaient, a parer dels homes, en algú que havia estat amic d’en Bóromir i que havia estat honrat pel Senyor Dénethor; i li agraïren que s’hagués dignat a visitar-los i escoltaren embadalits cadascun dels seus mots i de les seves narracions sobre les terres forasteres i li van donar menjar i cervesa a cor què vols.

La veritat és que el seu únic problema va ser mostrar-se, bo i seguint el consell d’en Gàndalf, «cautelós» i no permetre que se li afluixés la llengua, com s’esdevé quan els hòbbits es troben entre amics.

Per fi en Bèregond s’incorporà.

—A reveure! —va dir—. Ara tinc servei fins a la posta de sol i tots els altres que corren per aquí també, me penso. Però si, com dieu, vos trobeu sol, potser vos abellirà un guia alegroi que vos mostri la Ciutat. Mon fill vos acompanyarà de tot cor. És bon xicot, mal m’està dir-ho. Si vos ve de gust, aneu fins al cercle més baix i pregunteu per la Fonda Vella al Rath Celerdain, el carrer dels Fanalers. L’hi trobareu amb els altres nois que s’han quedat a la Ciutat. Hi podria haver coses interessants a veure a baix a la Porta Gran abans que la tanquin.

Sortí i els altres no trigaren a seguir-lo. Encara feia molt bon dia, tot i que s’estava emboirant i, tenint en compte que era març, fins i tot tan avall cap al sud, feia calor. En Pippin tenia son, però les habitacions on s’hostatjaven no li oferien cap atractiu i decidí explorar la Ciutat. Va dur uns bocins de menjar que li havia guardat al Grisencrín i aquest els acceptà de bon grat, encara que al cavall no li faltava menjar. Després anà baixant per diversos camins molt zigzaguejants.

En passar, tothom se’l quedava mirant. Davant seu els homes es mostraven amables i seriosos i el saludaven a la manera de Góndor, fent una inclinació de cap i duent-se les mans al pit; però a la seva esquena va sentir molts crits dels que eren al carrer cridant als que es trobaven dintre les cases que sortissin a veure el Príncep dels Mitgerols, el company d’en Mithràndir. Molts parlaven en una llengua que no era la llengua comuna, però no trigà gaire a saber, com a mínim, què volia dir Ernil i Pheriannath i va comprendre que el seu títol s’havia escampat ciutat avall abans que ell hi arribés.

Finalment, a través de carrers amb arcades i avingudes molt belles i passejos, va arribar al cercle més ample i allí l’encaminaren cap al carrer dels Fanalers, un passeig extens que duia cap a la Porta Gran. Hi va trobar la Fonda Vella, un edifici gros de pedra grisa desgastada pel temps, amb dues ales que es projectaven perpendicularment al carrer i, entre aquestes, una petita llenca de gespa, darrere la qual hi havia la casa, amb moltíssimes finestres i resseguida en tota l’amplària de la façana per una porxada amb columnes i una escala que baixava fins a la gespa. Els nois jugaven entre les columnes i eren l’única mainada que en Pippin havia vist a Minas Tirith, de manera que s’aturà a observar-los.

Llavors un dels nois el va veure i, fent un crit, va saltar a la gespa i va córrer cap al carrer, seguit per alguns altres. S’aturà davant d’en Pippin i es quedà mirant-lo de cap a peus.

—Hola! —va dir—. D’on ets? No ets pas de la Ciutat.

—No ho era —va respondre en Pippin—; però diuen que ja m’he convertit en home de Góndor.

—Oh, apa! —va fer el noi—. Doncs tots naltros també devem ser homes. Quants anys tens i com te dius? Jo ja tinc deu anys i aviat faré cinc peus. I sóc més alt que tu. És clar que mon pare pertany a la Guàrdia i és un dels més alts. I ton pare, què és?

—Quina pregunta vols que contesti primer? —va dir en Pippin—. El meu pare conrea les terres al voltant de Pou-blanc, prop de Vilatuc, a La Comarca. Jo tinc gairebé vint-i-nou anys, de manera que, en això, et guanyo; però només faig quatre peus i no és probable que creixi més, com no sigui d’amplària.

—Vint-i-nou! —repetí el xicot deixant escapar un xiulet—. Home, però si ets bastant vell! Tan vell com mon oncle Iorlas. De tota manera —afegí, animat—, m’hi jugaria qualsevol cosa que et podria tombar cap per avall o d’esquena.

—Potser podries, si et deixés —va riure en Pippin—. I potser jo podria fer-te el mateix: al meu petit país sabem algunes bones claus de lluita. País en el qual, permet-me que t’ho digui, sóc considerat especialment gran i fort i on mai no he tolerat que ningú em posés cap per avall. De manera que si arribéssim a fer-ne la prova i no em servís cap altra cosa, potser hauria de matar-te. Quan siguis grandet aprendràs que les aparences enganyen i, encara que és possible que m’hagis pres per un flonjo noiet estranger i víctima fàcil, deixa’m advertir-t’ho: no ho sóc, sóc un mitgerol temerari, enterc i malvat!

En Pippin va fer un posat tan malcarat que el xicot tirà una passa enrere, però de seguida li tornà a plantar cara, amb els punys enlaire i un guspireig de batalla als ulls.

—No! —va dir en Pippin—. Tampoc no has de creure allò que els estrangers expliquen d’ells mateixos! No sóc cap guerrer. Tot i que fóra més educat si, primer, la persona que m’ha desafiat digués qui és.

El xicot es tibà amb orgull.

—Sóc en Bèrguil, fill d’en Bèregond de la Guàrdia —va dir.

—M’ho pensava —va dir en Pippin—, perquè ets pastat al teu pare. El conec i és ell qui m’ha enviat a buscar-te.

—I per què no m’ho has dit de seguida? —demanà en Bèrguil i, tot d’una, una mirada de consternació li canvià el rostre—. No vindràs pas a dir-me que ha canviat de parer i que vol que me’n vagi amb les nenes! No pot ser, els últims carros ja han sortit.

—El meu missatge potser no sigui bo, però no és tan dolent —va explicar en Pippin—. Diu que si no t’estimaries més que, en lloc de posar-me cap per avall, m’ensenyessis una estona la Ciutat i alegressis la meva soledat. A canvi jo et puc explicar algunes històries de països llunyans.

En Bèrguil picà de mans i va riure alleujat.

—No ha passat res! —va exclamar—. Apa, vine! Pensàvem anar cap a la Porta a mirar. Podem anar-hi ara mateix.

—Què hi ha, a la Porta?

—S’espera que els capitans de les Terres Foranes arribin per la carretera del sud abans de la posta. Vine amb naltros i ho veuràs.

En Bèrguil demostrà ser un bon company i constituí la millor companyia d’ençà que s’havia separat d’en Merry, de manera que no van trigar a riure i xerrar alegrement tot recorrent els carrers, sense fer cas de la curiositat que suscitaven entre els homes. Poc després es van trobar enmig d’una gernació que es dirigia cap a la Porta Gran. Allí en Pippin pujà molt en l’estima d’en Bèrguil perquè, en dir el seu nom i la contrasenya, el guarda el va saludar i li permeté passar; i encara més important: deixà que el seu company passés amb ell.

—Fantàstic! —va dir en Bèrguil—. Als nois ja no ens deixen passar la porta si no és amb una persona gran. Ara ho podrem veure molt millor.

A la banda exterior de la porta hi havia una gentada d’homes situats a la vorera del camí i de la gran esplanada de llambordes on convergien tots els camins cap a Minas Tirith. Totes les mirades esguardaven cap al sud i no trigà gaire a sentir-se un murmuri:

—Allà es veu una polseguera! Ja vénen!

En Pippin i en Bèrguil es van obrir pas fins al davant de la multitud i esperaren. A certa distància se sentien els corns i els crits d’aclamació arribaven fins a ells com un vent creixent. Llavors se sentí un poderós toc de trompetes i la gent que els envoltava es posà a victorejar.

En Pippin sentí que cridaven:

—Forlong! Forlong!

—Què diuen? —demanà.

—Ha arribat en Forlong —explicà en Bèrguil—, el vell Forlong el Gord, el Senyor de Lossàrnach. Allà és on viu el meu major. Visca! Ja és ací. Visca el vell Forlong!

Al davant de l’expedició anava un cavall robust, de potes grosses, muntat per un home d’espatlles amples i gran corpulència, però vell i barbablanc, tot i que anava revestit amb cota de malla i elm negre i que sostenia una llança llarga i pesant. Al darrere desfilava, marcial, una columna empolsegada d’homes, ben armats i equipats amb grans destrals de guerra; eren sorruts de rostre i més baixos i un xic més cepats que els homes que en Pippin havia vist fins aleshores a Góndor.

—Forlong! —victorejaven els homes—. Bon cor i bon amic! Forlong! —però, quan els homes de Lossàrnach hagueren passat, van comentar—: Tan pocs! Quants deuen ser, dos-cents? N’esperàvem deu vegades més. Deu ser a causa de les recents notícies sobre l’esquadra negra. Només mos presten una engruna de les seues forces. De tota manera, val més poc que no res.



D’aquesta manera van anar arribant les companyies, que van ser aclamades i victorejades fins que entraren per la Porta Gran: homes de les Terres Foranes que entraven a defensar la Ciutat de Góndor en una hora adversa, tot i ser encara pocs, perquè sempre eren menys dels que l’esperança volia o dels que haurien calgut en aquell destret. Els homes de la vall del Ringló seguien a peu el fill del seu senyor, en Dèrvorin: amb un total de tres-cents. Dels altiplans de Mórthond, la gran vall Relnegra, venia l’alt Dúinhir amb els seus dos fills, en Duilin i en Dèrufin, i cinc-cents arquers. Des d’Anfalas, al distant Llongareny, una llarga corrua d’homes de tota mena, caçadors i pastors i vilatans, mal equipats llevat dels de la casa d’en Gòlasguil, el seu senyor. De Làmedon, alguns muntanyencs sense capità. Pescadors de l’Éthir, alguns centenars, o més, que havien pogut deixar les seves embarcacions. En Hirluin el Bell provenia dels Serrats Verds de Pínnath Guelin, amb tres-cents elegants homes vestits de verd. I, tancant la marxa, el més altiu de tots, l’Ímrahil, príncep de Dol Àmroth, parent del Senyor, amb estendards daurats que lluïen l’ensenya del Vaixell i del Cigne d’Argent i una companyia de cavallers amb l’arnès complet, muntats en cavalls grisos; i, darrere seu, set-cents homes d’armes, alts com senyors, d’ulls grisos i cabells foscos, i que desfilaven cantant.

I para de comptar, tot plegat menys de tres mil. Ja no en vindrien més. Llurs crits i el traüt de llurs petjades entraren a la Ciutat i s’hi esvaniren. Els espectadors van romandre callats una estona. La polseguera encara omplia l’aire, ja que el vent havia parat i el capvespre era feixuc. L’hora de tancar les portes ja s’acostava, i el sol vermellós s’havia ocultat darrere el Mindòl·luin. Les ombres queien sobre la Ciutat.

En Pippin aixecà la mirada i li semblà que el cel s’havia tornat d’un color gris cendrós, com si tinguessin al damunt un núvol de pols i de fum, travessat amb dificultat per la llum. A l’oest, emperò, el sol agonitzant havia encès tot aquell núvol i ara el Mindòl·luin es retallava, negre, damunt aquell caliu roent sembrat de brases.

—Un dia bonic que acaba en còlera! —va dir, oblidant que el xicot era al seu costat.

—I tant que hi acabarà, si no torno a casa abans del toc del crepuscle —va dir en Bèrguil—. Som-hi! La trompeta ja dóna el senyal per tancar la Porta.

Agafats de la mà van tornar a entrar a la Ciutat i van ser els últims a passar per la Porta abans que la tanquessin i, en arribar al carrer dels Fanalers, totes les campanes de les torres repicaren amb solemnitat. A les finestres es van encendre molts llums i des de les cases i casernes dels soldats, al llarg de les muralles, n’arribà el so de les cançons.

—Per avui, a reveure —va dir en Bèrguil—. Dóna-li records a mon pare i les gràcies per la companyia que m’ha enviat. Te prego que tornis aviat. Ara gairebé m’alegraria que no hi hagués guerra, perquè ho podríem haver passat d’allò més bé. Podríem haver fet un viatge fins a Lossàrnach, a casa de mon major; a la primavera fa bo d’anar-hi: els camps i els boscos són plens de flors. Potser encara tindrem ocasió d’anar-hi plegats. Mai no podran vèncer nostre Senyor Dénethor, i mon pare és molt valent. A reveure i fins aviat!

Se separaren i en Pippin s’apressà a tornar a la ciutadella. Li semblava que no hi arribava mai, però li entrà molta calor i molta gana; i la nit va caure ràpida i fosca. Al cel no es veia ni una estrella. Va arribar tard al ranxo del dia, però en Bèregond el saludà amb alegria i el va fer seure al seu costat per escoltar les notícies del seu fill. Després de l’àpat, en Pippin s’hi quedà una estona i després s’acomiadà perquè sentia un pessimisme estrany i ara tenia moltes ganes de tornar a veure en Gàndalf.

—Sabreu trobar el camí? —li preguntà en Bèregond des de la porta de la petita sala, a la banda nord de la ciutadella, on havien estat asseguts—. Fa una nit molt negra i, d’ençà que han ordenat que dins la Ciutat s’han d’enfosquir els llums i que no n’hi poden haver damunt les muralles, encara ho és més. Jo vos puc proporcionar una altra mena de notícies: el Senyor Dénethor vos farà cridar demà al matí. Temo que no vindreu a la Tercera Companyia, però confio que mos tornem a trobar. Adéu i dormiu en pau!

Les cambres on els havien hostatjat eren a les fosques, llevat d’una petita llanterna col·locada damunt la taula. En Gàndalf no hi era. En Pippin se sentí encara més desconhortat. S’enfilà al banc i intentà mirar per una finestra, però era com mirar un llac de tinta. Baixà, tancà el porticó i se n’anà al llit. Durant una estona va escoltar per si sentia tornar en Gàndalf i després va caure en un son neguitós.

Durant la nit el despertà una llum i s’adonà que en Gàndalf ja havia tornat i que passejava amunt i avall per la cambra, darrere la cortina de l’alcova. A la taula hi havia espelmes i rotllos de pergamins. Sentí que el màgic sospirava i deia:

—Quan tornarà en Fàramir?

—Hola! —va dir en Pippin, traient el cap per darrere la cortina—. Pensava que s’havia oblidat totalment de mi. M’alegra tornar-lo a veure. Ha estat un dia llarguíssim.

—I la nit serà massa curta —comentà en Gàndalf—. He tornat aquí perquè em cal una mica de tranquil·litat, tot sol. Hauries de dormir, i en un llit, mentre encara pots fer-ho. A la sortida del sol et tornaré a dur davant el Senyor Dénethor. No, a la sortida del sol no, quan ens avisin. Les tenebres han començat. Ja no hi haurà matí.





Capítol II

EL PAS DE LA COMPANYIA GRISA


Quan en Merry tornà amb l’Àragorn, en Gàndalf se n’havia anat i el galop dels cascs del Grisencrín s’havia perdut en la nit. Només duia un farcellet lleuger perquè havia perdut la motxilla a Parth Galen i tot el que tenia eren algunes cosetes útils que havia recollit d’entre les desferres d’Ísengard. El Hasufel ja estava ensellat. En Légolas i en Guimli, amb el seu cavall, ja els esperaven.

—De manera que encara en som quatre de la Companyia —va dir l’Àragorn—. Cavalcarem junts. Però no anirem sols, com pensava. El rei ara ha decidit posar-se en camí de seguida. Des de l’aparició de l’ombra alada vol tornar a les serralades a l’empara de la nit.

—I després cap a on? —preguntà en Légolas.

—Encara no ho sé —va respondre l’Àragorn—. Pel que fa al rei, anirà a l’assemblea que va convocar a Édoras, d’aquí a quatre nits. I segurament hi rebrà notícies de la guerra i els genets de Ròhan baixaran cap a Minas Tirith. Pel que a mi respecta, i a aquells que vulguin venir amb mi…

—Jo en sóc un! —cridà en Légolas.

—I en Guimli també s’hi apunta! —va fer el nan.

—Bé, pel que a mi respecta —va fer l’Àragorn—, veig un panorama fosc. Jo també he d’anar a Minas Tirith, però encara no veig per quin camí. S’acosta l’hora tan esperada.

—No em deixin enrere! —digué en Merry—. Encara no he estat de gaire servei; però no vull que em deixin de costat, com un farcell que es reclama quan tot s’ha acabat. No crec que els genets tinguin ganes d’ocupar-se de mi, ara per ara. Tot i que el rei va dir que seuria al seu costat quan tornés a casa seva i que aleshores li ho explicaria tot sobre La Comarca.

—Sí —va dir l’Àragorn—, i crec que el teu camí és al seu costat, Merry. Però no et pensis que tot acabarà feliçment. Temo que ha de transcórrer molt de temps fins que en Théoden torni a seure en pau a Meduseld. Aquesta primavera amarga ha de marcir moltes esperances.

No van trigar a estar tots llestos per a la marxa: vint-i-quatre cavalls, amb en Guimli a la gropa del cavall d’en Légolas i en Merry assegut davant de l’Àragorn. Van galopar veloçment durant tota la nit. No feia gaire que havien passat els túmuls als guals de l’Isen, que un genet que venia galopant des de la cua de la columna els abastà.

—Senyor —va dir, dirigint-se al rei—, tenim la cavalleria al darrere. En travessar els guals m’ha semblat sentir-la. Però ara ja n’estem segurs. I ens encalçaran, perquè cavalquen molt de pressa.

En Théoden va donar immediatament l’alto. Els genets van fer mitja volta i empunyaren les llances. L’Àragorn descavalcà i diposità en Merry a terra, desembeinà l’espasa i es plantà al costat de l’estrep del monarca. L’Éomer i el seu escuder es dirigiren a la rereguarda. En Merry se sentí, més que mai, com una mena de farcell innecessari i es preguntà què faria si arribaven a entrar en batalla. Suposant que la petita escorta del rei fos rodejada i aniquilada, però que ell pogués escapolir-se amb la foscor… sol, al bell mig de les planures feréstegues de Ròhan, sense ni la més lleugera idea d’on es trobava durant milles i milles. «No em serviria de res!», va pensar. Desembeinà l’espasa i es va estrènyer el cinturó.

La lluna que es ponia va ser obscurida per un nuvolot passatger, però, de sobte, tornà a lluir amb tota la claror. I aleshores tots van sentir el trepig dels cascs i, al mateix moment, van distingir formes fosques que s’acostaven ràpidament pel camí dels guals. La claror de la lluna llambregava ací i allà a les puntes de les espases. Era impossible saber el nombre de perseguidors, però, com a mínim, no semblaven inferiors a l’escorta del rei.

Quan es trobaven a unes cinquanta passes, l’Éomer cridà amb veu ben forta:

—Alto, alto! Qui cavalca per Ròhan?

Els perseguidors van frenar en sec els seus corsers. Es va fer un silenci; i aleshores, a la llum de la lluna, es veié un genet que desmuntava i que caminava cautelosament endavant. La mà li lluí, blanquinosa, quan l’aixecà, amb el palmell enfora, en signe de pau; però els homes del rei aferraren les armes. A deu passes l’home es deturà. Era alt, una ombra impressionant i fosca. Llavors sonà la seva veu clara.

—Ròhan? Heu dit Ròhan? Aquesta és una paraula agradable. Venim de molt lluny cercant aquesta terra i tenim pressa.

—Doncs l’heu trobada —va respondre l’Éomer—. En creuar els guals una mica més enllà, hi heu entrat. Aquest, però, és el regne del rei Théoden. Ningú no hi pot transitar si no és amb la seva vènia. Qui sou? I per què teniu tanta pressa?

—Sóc Hàlbarad Dúnadan, muntaner del nord —cridà l’home—. I busquem un tal Àragorn, fill d’Àrathorn, i hem sentit a dir que és a Ròhan.

—I, a més, l’heu trobat! —exclamà l’Àragorn. Lliurà les regnes a en Merry i va córrer endavant i abraçà el nouvingut—. Hàlbarad! —va dir—. De totes les alegries, aquesta és la que menys esperava!

En Merry sospirà, tranquil·litzat. Havia temut que aquell pogués ser un darrer estratagema d’en Sàruman per tal d’atacar el rei quan només duia una petita escorta; però, pel que semblava, no calia morir en defensa d’en Théoden, almenys no encara. Embeinà l’espasa.

—No cal preocupar-se —va dir l’Àragorn—. Són homes de la meva estirp que vénen del país llunyà on jo vivia. En Hàlbarad ens haurà de dir per què han vingut fins aquí i quants són.

—Duc amb mi trenta homes —va dir en Hàlbarad—. Són tots els de l’estirp que he pogut aplegar amb tanta pressa, però els germans Èl·ladan i Èlrohir han cavalcat amb nosaltres, desitjosos d’anar a la guerra. Quan arribà el teu requeriment ens vam posar en marxa al més de pressa possible.

—Però si jo no us he avisat pas —va dir l’Àragorn—, només mentalment. He pensat sovint en vosaltres i mai tant com aquesta nit; però jo no us he enviat cap requeriment. Veniu, de qualsevol manera! Totes aquestes coses hauran d’esperar. Ens trobeu cavalcant amb presses i en perill. Veniu, doncs, amb nosaltres, si el rei us atorga la seva vènia.

En Théoden, naturalment, s’alegrà de la notícia.

—Perfectament! —va dir—. Si aquests homes de la vostra estirp se us assemblen en res, senyor Àragorn, trenta d’aquests cavallers constitueixen una força que no pot ser calibrada pel seu nombre.

Després els genets es van tornar a posar en marxa i l’Àragorn cavalcà una estona amb els Dúnedain i, quan van haver xerrat de les notícies del nord i del sud, l’Èlrohir li va dir:

—Us duc un missatge del meu pare: «Els dies són pocs. Si tens pressa, recorda els Camins dels Morts».

—Els meus dies sempre m’han semblat massa curts per arribar a assolir el meu desig —va respondre l’Àragorn—. Però quan emprengui el camí ho faré, certament, amb celeritat.

—Aviat ho podrem veure —va fer l’Èlrohir—. Però no parlem més d’aquestes coses al descobert!

I l’Àragorn va dir a en Hàlbarad:

—Què és això que porteu, company? —perquè s’havia adonat que, en lloc de llança, duia un pal alt, com si fos un estendard, però folrat amb una roba negra i lligat amb moltes corretges.

—És un obsequi que us duc de part de la Senyora de Rivendell —va explicar en Hàlbarad—. L’ha fet en secret i hi ha esmerçat molt de temps. Però també us envia un missatge: «Ara els dies són curts. O assolim l’esperança o acaben totes les esperances. De manera que et trameto allò que he fet per a tu. Adéu, Pedra Èlfica!».

I l’Àragorn va dir:

—Ara sé el que em dueu. Porteu-m’ho, si us plau, encara una mica més! —i es girà i va esguardar vers el nord, sota els grans estels, i després guardà silenci i ja no va dir res més en tota la resta d’aquella expedició nocturna.

Quan els cavalls sortiren finalment de l’enfondall de la gorja i es dirigiren cap a Vilacorn, la nit ja era vella i l’est grisejava. Hi pensaven dormir i descansar unes hores i prendre algunes decisions.

En Merry va dormir fins que en Légolas i en Guimli el despertaren.

—El sol està molt alt —va dir en Légolas—. Tots els altres ja s’han llevat i estan atrafegats. Apa, mestre Feinafuig, doneu un cop d’ull a aquest indret mentre pugueu!

—Fa tres nits hi va haver aquí una batalla —va dir en Guimli— i en Légolas i jo vam jugar a un joc que vaig guanyar jo per un sol orc de diferència. Veniu, que us ensenyarem com va anar! I també hi ha unes coves, Merry, unes coves meravelloses! Us sembla que les hauríem de visitar, Légolas?

—No!, no tenim temps —va respondre l’elf—. No feu malbé amb les presses allò que és meravellós! Us he donat la meva paraula que hi tornaria amb vós, si tornem a conèixer dies de pau i de llibertat. Ara ja és prop de migdia, que és l’hora de menjar, i després, pel que he sentit, ens tornarem a posar en camí.

En Merry es va llevar i badallà. Amb aquelles poques hores de son no n’havia tingut prou; estava cansat i força abatut. Enyorava en Pippin i tenia la sensació de ser una càrrega mentre tothom feia plans per córrer més en una situació que no acabava d’entendre.

—On és, l’Àragorn? —demanà.

—En una de les cambres altes de la vila —va dir en Légolas—. No ha descansat ni ha dormit, em penso. Se n’hi ha anat fa algunes hores, dient que havia de reflexionar, i només el seu company, en Hàlbarad, l’hi ha acompanyat; algun dubte o preocupació fosca el rosega.

—Són una companyia estranya, aquests nouvinguts —va dir en Guimli—. Són homes cepats i senyorívols i, al seu costat, els genets de Ròhan gairebé semblen nens; i tenen cara sorruda i la majoria semblen colrats com una roca per la intempèrie, com el mateix Àragorn; i mai no parlen.

—Però quan trenquen el silenci són tan amables com l’Àragorn —va afegir en Légolas—. I heu remarcat els germans Èl·ladan i Èlrohir? Llur capteniment és menys sever que el dels altres i són bells i gentils com senyors èlfics; cosa que no ens ha de sorprendre essent, com són, fills de N’Élrond de Rivendell.

—Per què han vingut? N’han sentit alguna cosa? —preguntà en Merry. Ja s’havia vestit i es va col·locar la capa grisa a les espatlles; així van sortir els tres plegats cap a la porta en runes de la vila.

—Ho han fet en resposta a un requeriment, ja ho heu sentit —va dir en Guimli—. Diuen que a Rivendell va arribar un missatge que deia: «L’Àragorn necessita els seus companys. Que els Dúnedain cavalquin per unir-se-li a Ròhan!». Però sembla que tenen dubtes sobre qui va enviar el missatge. Suposo que devia ser en Gàndalf.

—No, la Senyora Galàdriel —va dir en Légolas—. No va ser ella qui va dir a en Gàndalf que la Companyia Grisa cavalcaria des del nord?

—Justa la fusta! —va exclamar en Guimli—. La Senyora del Bosc! Va llegir molts cors i molts desitjos. La veritat és que no sé per què no vam desitjar que vinguessin també alguns dels nostres companys, Légolas.

En Légolas s’aturà davant la porta i dirigí la seva mirada penetrant cap al nord i cap a l’est i el seu rostre bell expressà preocupació.

—Em sembla que no en vindria cap —va respondre—. No els cal anar a la guerra; la guerra ja ha arribat a llurs terres.

Els tres companys van caminar plegats, bo i xerrant d’aquest o d’aquell altre aspecte de la batalla, i van baixar per la porta enrunada i van passar els túmuls dels morts al camp verd del costat del camí fins que arribaren al Fossat d’en Helm i contemplaren l’enfondall. Ja tenien al davant el Tossal de la Mort, negre i alt i pedregós, i es podia distingir clarament la gran fonyadissa i aixafament d’herba causat pels huorns. Els terrafoscans i molts homes de la guarnició de la vila treballaven al Fossat o als camps i refent les muralles malmeses del darrere; tanmateix, tot semblava sorprenentment silenciós: una vall lassa que descansava després d’una gran tempesta. No trigaren a fer mitja volta i es dirigiren a la vila per a l’àpat del migdia.

El rei ja hi era i, tan bon punt entraren, va fer cridar en Merry i li va fer posar un seient al seu costat.

—No és com m’agradaria que fos —va dir en Théoden—, perquè aquesta no s’assembla gaire a la bonica casa d’Édoras. I, a més, el vostre amic, que també hauria de ser aquí, no ens acompanya. Però és possible que encara triguem molt a seure, vós i jo, a la taula principal de Meduseld; quan hi arribi no tindré temps per a celebracions. Atanseu-vos ara! Beveu i mengeu i xerrem una mica ara que en tenim ocasió. I després cavalcareu amb mi.

—De debò? —va dir en Merry, sorprès i entusiasmat—. Això seria meravellós! —mai no s’havia mostrat verbalment tan agraït per cap amabilitat—. Tinc la impressió que sóc una càrrega per a tothom, però m’agradaria poder fer alguna cosa, m’entén?

—N’estic segur —va dir el rei—. He fet que posin a la vostra disposició un bon poni muntanyenc. Pels camins que emprendrem us durà tan ràpid com qualsevol cavall. Perquè, des d’aquesta vila, vull cavalcar seguint camins de muntanya, i no per la plana, de manera que arribem a Édoras per Puigdelara, on m’espera la Senyora Éowyn. Si voleu, sereu el meu escuder. Éomer, hi ha algun tipus d’armeria en aquest lloc per poder equipar el meu nou patge d’armes?

—Aquí no hi ha grans armeries, senyor —va respondre l’Éomer—. Potser podríem trobar un elm lleuger que li anés bé; però no tenim cota de malla ni espases de la seva talla.

—Espasa ja en tinc —va dir en Merry, despenjant-se de la cadira i traient de la beina negra l’espasa petita i brillant. Ple tot d’una d’amor envers aquell vell, s’agenollà amb una cama, li agafà la mà i la hi va besar—. Puc posar l’espasa d’en Meriadoc de La Comarca a la vostra falda, rei Théoden? —cridà—. Accepti, si li plau, el meu servei!

—L’accepto amb molta joia —va dir el rei i, tot col·locant les mans velles i llargues sobre els cabells castanys del hòbbit, el beneí—. I, ara, alceu-vos, Meriadoc, escuder de Ròhan per a la casa de Meduseld! —va dir—. Agafeu la vostra espasa i que us acompanyi amb bona fortuna!

—Per a mi sereu com un pare —va dir en Merry.

—Per no gaire temps —comentà en Théoden.

Després van estar xerrant mentre menjaven fins que, a la fi, l’Éomer parlà.

—Gairebé és l’hora que havíem decidit per a la partida, senyor —va dir—. Voleu que demani als homes que toquin els corns? I l’Àragorn, on és? El seu lloc és buit i no ha menjat.

—Podem agençar-nos per a la partida —va dir en Théoden—; però fes dir al senyor Àragorn que s’acosta l’hora.

El monarca, amb la seva guàrdia i acompanyat d’en Merry, va travessar el portal de la vila fins a l’indret del camp on els genets havien començat a congregar-se. El rei només pensava deixar a la vila una petita guarnició i tots els altres que eren disponibles cavalcarien fins al punt de reunió a Édoras. Durant la nit ja s’hi havien posat en camí mil llances; però encara en quedaven unes cinc-centes més per acompanyar el rei, la major part homes dels camps i de les valls de Foldoest.

Els muntaners seien una mica a part, callats, ben formats i armats amb llança, arc i espasa. Anaven vestits amb capes d’un color gris fosc i ara duien la caputxa calada per damunt l’elm i el cap. Els seus cavalls eren resistents i d’orgullosa presència, però de pèl hirsut; i n’hi havia un sense genet: el cavall de l’Àragorn, que havien dut des del nord i s’anomenava Ròheryn. En tot llur equip i arreus no hi brillava l’or ni cap pedra preciosa, ni cap cosa bella; i els genets no duien tampoc cap medalló o insígnia, llevat d’un fermall de plata, amb forma d’estrella de moltes puntes, que els subjectava la capa damunt l’espatlla esquerra.

El rei va muntar en el seu cavall, Crinblanca, i en Merry va formar al seu costat en el seu poni, que es deia Stybba. Aleshores l’Éomer va aparèixer al portal acompanyat de l’Àragorn i d’en Hàlbarad, que duia el gran pal folrat amb la roba negra, i dos homes alts, ni joves ni vells. Eren tan semblants, els fills de N’Élrond, que eren pocs els qui els distingien: cabells foscos, ulls grisencs, rostres de bellesa èlfica, vestits de la mateixa manera amb lluents cotes de malla sota les capes de color gris argentat. Darrere seu anaven en Légolas i en Guimli. En Merry, però, només tenia ulls per a l’Àragorn, tan pregon era el canvi que percebia en ell, com si durant una nit haguessin caigut damunt el seu cap moltíssims anys. El seu rostre era sever, cendrós i cansat.

—Estic preocupat, senyor —va dir, aturat al costat del cavall del rei—. He sentit paraules estranyes i ara veig perills molt allunyats. He reflexionat molt de temps i ara temo haver de canviar d’intencions. Digueu-me, Théoden, ara us dirigiu a Puigdelara; quant creieu que trigareu a arribar-hi?

—Ara ja passa una hora del migdia —va respondre l’Éomer—. Abans que caigui la nit, d’aquí a tres dies, haurem arribat a la fortalesa. Serà una nit després que la lluna hagi fet el ple i l’assemblea convocada pel rei s’hi reunirà l’endemà. Si volem aplegar totes les forces de Ròhan no podem anar més de pressa.

L’Àragorn restà silent una estona.

—Tres dies —mormolà— i l’assemblea de Ròhan no haurà fet més que començar. Però comprenc que ara no es pot anar més ràpid —aixecà la mirada i semblà que hagués pres una decisió; el seu rostre no mostrava tanta preocupació—. Aleshores, amb el vostre permís, senyor, he de seguir un altre camí amb els meus companys. Cavalcarem per on cal que anem i ja no ho farem en secret. Els temps en què m’amagava han quedat enrere. Em dirigiré cap a l’est pel camí més ràpid i seguiré els Camins dels Morts.

—Els Camins dels Morts! —repetí en Théoden, i tremolà—. Per què els mencioneu? —l’Éomer es va girar i esguardà l’Àragorn, i a en Merry li semblà que el rostre dels genets que havien sentit aquells mots empal·lidia—. Si de debò existeixen aquests camins —prosseguí en Théoden—, la seva porta és a Puigdelara; però no hi pot passar cap home vivent.

—Ai las! Àragorn, amic meu! —exclamà l’Éomer—. Esperava que haguéssim pogut galopar plegats, però, si el que cerqueu són els Camins dels Morts, ha arribat l’hora d’acomiadar-nos i és ben poc probable que ens tornem a reunir sota el sol.

—De tota manera és el camí que penso seguir —va dir l’Àragorn—. Però us dic, Éomer, que potser ens tornem a trobar en la batalla, encara que totes les hosts de Mórdor es trobin entre els dos.

—Feu allò que considereu convenient, senyor Àragorn —va dir en Théoden—. Potser sigui el vostre fat recórrer camins estranys que ningú més no gosa trepitjar. Em dol aquesta separació i la meva força se’n veu afeblida; però ara he d’agafar el camí de les muntanyes i no em puc retardar més. Adéu!

—A reveure, senyor! —va dir l’Àragorn—. Que la fama us aculli! Adéu, Merry! Et deixo en bones mans, millors del que podíem esperar quan encalçàrem els orcs fins a Fàngorn. En Légolas i en Guimli continuaran caçant amb mi, espero; però no t’oblidarem.

—Adéu-siau! —va dir en Merry. No trobava res més a dir. Se sentia molt petit i estava confós i deprimit per totes aquelles paraules sinistres. Trobava a faltar l’alegria insadollable d’en Pippin més que mai. Els genets estaven a punt i llurs cavalls s’agitaven impacients; volia que es posessin en marxa per acabar d’una vegada.

Ara en Théoden parlà amb l’Éomer i aquest alçà la mà i féu un crit i, davant aquest senyal, els genets es posaren en marxa. Van travessar el fossat i tiraren gorja avall fins que, més endavant, giraren ràpidament cap a l’est i enfilaren un camí que vorejava les faldes dels serrats durant cosa d’una milla fins que, girant cap al sud, s’endinsava per entre els turons i desapareixia de vista. L’Àragorn cavalcà fins al fossat i contemplà els homes del rei fins que s’hagueren allunyat gorja avall. Després es girà vers en Hàlbarad.

—Allà se’n van tres que estimo i el més petit no és el que menys compta en la meva estimació —va dir—. No sospita cap a quina fi cavalca i, tanmateix, si ho sabés, també continuaria endavant.

—Són gent menuda, però de vàlua excepcional, els de La Comarca —va dir en Hàlbarad—. Poc que saben els llargs esforços que ha costat la salvaguarda de llurs fronteres, però no em sap gens de greu.

—I ara els nostres fats es troben entrelligats —va dir l’Àragorn—. I, malgrat tot, aquí és on ens hem de separar. Bé, he de menjar alguna cosa i després també haurem de posar-nos ràpidament en camí. Légolas i Guimli, veniu! Haig de parlar amb vosaltres mentre menjo.

Van tornar a entrar plegats a la vila; però l’Àragorn va romandre callat a la taula de la sala una estona i els altres esperaren que parlés.

—Apa! —va dir per fi en Légolas—. Parleu, que trobareu assossec si esbandiu aquesta ombra! Què s’ha esdevingut d’ençà que vam arribar en aquest lloc trist amb la grisor del matí?

—Una lluita per part meva que és una mica més trista que la batalla de Vilacorn —va respondre l’Àragorn—. He mirat en la Pedra d’Órthanc, amics meus.

—Heu mirat en aquella maleïda pedra de bruixeria! —exclamà en Guimli amb la por i la sorpresa reflectides al rostre—. Li heu dit alguna cosa… a ell? Fins i tot en Gàndalf temia aquest encontre.

—Oblideu amb qui parleu —va dir l’Àragorn amb aspror, i li guspirejaren els ulls—. Que no vaig proclamar obertament el meu títol a les portes d’Édoras? Què temeu que li digui? No, Guimli —va dir amb veu més encalmada, i la tristor li abandonà el rostre i adquirí l’aspecte d’algú que ha treballat amb grans dolors, sense dormir, durant moltes nits—. No, amics meus, jo sóc l’amo legal de la Pedra i tenia tant el dret com la força per emprar-la, o això és el que vaig creure. El dret està fora de tota qüestió. La força ha estat suficient…, però per poc.

Respirà profundament.

—Ha estat una lluita amarga i el cansament triga a marxar. No li he dit ni una sola paraula i, a la fi, he aconseguit que la Pedra se sotmetés a la meva voluntat. Només per aquesta raó ja no ho suportarà gaire bé. Però m’ha vist. Sí, mestre Guimli, m’ha vist, però d’una altra faisó de com em veieu ara. Si això l’ha d’ajudar, llavors he obrat malament. No ho crec pas, però. Em penso que per a ell saber que vivia i que encara corria per la terra ha estat un cop mortal; perquè fins ara no ho sabia. Els ulls a Òrthanc no van saber veure a través de l’armadura d’en Théoden; però en Sàuron no ha oblidat Ísildur i l’espasa d’Elèndil. Ara, en el moment precís dels seus grans plans, li són revelats l’hereu d’Ísildur i l’espasa; perquè li he mostrat la fulla que ha tornat a ser forjada. Encara no és tan poderós per poder estar per damunt de la por; no, els dubtes sempre el roseguen.

—Però, tot i així, el seu domini és enorme —va dir en Guimli— i ara atacarà amb més celeritat.

—Cop apressat sovint surt errat —va dir l’Àragorn—. Hem de fer pressió sobre l’Enemic, ja no podem esperar que sigui ell qui faci els moviments. Fixeu-vos, amics meus: un cop dominada la Pedra, m’he assabentat de moltes coses. He vist un gran perill, inesperat, que s’acosta a Góndor des del sud i que restarà moltes forces a les defenses de Minas Tirith. Si no l’ataquem amb rapidesa, temo que la ciutat es perdi i que sigui aixafada abans de deu dies.

—Si és així, la podem donar per perduda —va dir en Guimli—. Perquè, quin ajut podem enviar-li i què podríem fer perquè hi arribés a temps?

—No tinc cap ajut per enviar, de manera que hi he d’anar en persona —va dir l’Àragorn—. Però només existeix un camí a través de les muntanyes que em pot dur a les terres costaneres abans que tot es perdi. I són els Camins de la Mort.

—Els Camins de la Mort! —repetí en Guimli—. El nom és maligne i no gens del grat dels homes de Ròhan, pel que acabo de veure. Poden usar aquests camins els vius sense perir-hi? I, a més, encara que hi passeu, de què serviran tan pocs per contrarestar les forces de Mórdor?

—Els vius no han emprat mai aquest camí des de l’arribada dels ròhirrim —va respondre l’Àragorn— perquè els és clos. En aquesta hora fosca, però, l’hereu d’Ísildur pot usar-los, si gosa. Escolteu! Aquests són els mots que els fills de N’Élrond m’han dut de part del seu pare a Rivendell, l’home de més prudent saber: «Pregueu a l’Àragorn que recordi els mots del profeta i els Camins dels Morts».

—I quins eren els mots del profeta? —preguntà en Légolas.

—En temps d’Àrvedui, darrer rei de Fórnost —explicà l’Àragorn—, Màlbeth el Profeta va dir:


La terra es cobreix d’una llarga ombra,

ales de tenebra abasten l’occident.

Trontolla la Torre; a les tombes dels reis

s’acosta el destí. Desperten els Morts;

és arribada l’hora dels perjuradors:

a la Pedra d’Èrech es congregaran de nou

i hi sentiran el corn que sona als turons.

De qui serà el corn? Qui els cridarà,

els oblidats, de llur penombra grisa?

L’hereu d’aquell a qui fidelitat juraren.

Del nord vindrà, empès per la necessitat:

i travessarà la Porta dels Camins dels Morts.



—Sens dubte són camins ben foscos —va dir en Guimli—, però no pas més que aquestes prediccions.

—Si les entenguéssiu millor, us demanaria que vinguéssiu amb mi —va dir l’Àragorn—; ja que aquest és el camí que penso seguir. Però no hi vaig de grat; m’hi empeny la necessitat. Per tant només vull que vingueu després de decidir lliurement, perquè hi podeu trobar fatigues i pors terribles i, potser, quelcom pitjor.

—Aniré amb vós fins i tot als Camins dels Morts, sigui quina sigui la fi que ens hi espera —va fer en Guimli.

—Jo també hi vinc —afegí en Légolas—, perquè els Morts no m’espanten.

—Espero que els oblidats no hagin oblidat com lluitar —va dir en Guimli—, perquè, altrament, no veig pas per què els hem de destorbar.

—Això ho sabrem si mai arribem a Èrech —va dir l’Àragorn—. Però el jurament que van trencar va ser de lluitar contra en Sàuron i, per tant, si l’han de complir, hauran de lluitar. A Èrech encara hi ha una pedra negra que, segons deien, va ser duta des de Númenor per Ísildur; i fou instal·lada damunt un puig i damunt aquesta pedra el rei de les Muntanyes va jurar ser el seu aliat al començament del reialme de Góndor. Però quan en Sàuron retornà i tornà a fer-se poderós, Ísildur va cridar els homes de les muntanyes perquè complissin llur jurament i s’hi negaren: perquè durant els Anys Foscos havien adorat en Sàuron.

»Aleshores Ísildur va dir al seu rei: “Tu seràs l’últim rei. I si l’oest resulta més poderós que el teu Amo Tenebrós, que sobre tu i sobre els teus caigui aquesta maledicció: que mai no pugueu descansar en pau fins que no compliu el vostre jurament. Perquè aquesta guerra durarà més anys dels que és possible comptar i encara sereu cridats un altre cop abans que acabi”. I van fugir davant la còlera d’Ísildur i no van gosar llançar-se a la guerra amb el bàndol d’en Sàuron; i es van ocultar en llocs secrets per les muntanyes i no van tenir tractes amb altres homes i es consumiren lentament pels serrats eixorcs. I el terror dels Morts en Vida impregna el puig d’Èrech i tots els indrets per on aquella gent va passar. Però aquest és el camí que he de seguir ja que, entre els vius, no hi ha qui pugui ajudar-me.

S’aixecà.

—Som-hi! —cridà, i després va desembeinar l’espasa, que va centellejar en la sala en penombra de la vila—. Cap a la Pedra d’Èrech! Busco els Camins dels Morts. Qui vulgui que em segueixi!

En Légolas i en Guimli no van dir res però s’aixecaren i van seguir l’Àragorn enfora de la sala. Al prat de fora esperaven, quiets i silenciosos, els muntaners encaputxats. En Légolas i en Guimli van muntar a cavall. L’Àragorn pujà sobre el Ròheryn. Llavors en Hàlbarad alçà un gran corn i l’eco del seu toc ressonà per la Gorja d’en Helm; i així partiren, galopant com un tro enfondall enllà, mentre tots els homes que quedaven al fossat o a la vila els esguardaven bocabadats.

I així, mentre en Théoden avançava pels lents revolts de la muntanya, la Companyia Grisa travessà ràpidament la plana i l’endemà a la tarda arribà a Édoras; i allí va aturar-se només breument abans d’endinsar-se vall amunt, de manera que arribaren a Puigdelara quan començava a llostrejar.

La Senyora Éowyn els va rebre i s’alegrà de la seva arribada; perquè mai no havia vist homes tan poderosos com els Dúnedain i els bells fills de N’Élrond; però la seva mirada es fixava sobretot en l’Àragorn. I quan van seure a sopar amb ella, van estar xerrant i l’Éowyn s’assabentà de tot allò que s’havia esdevingut d’ençà que en Théoden havia marxat, perquè les notícies que li havien arribat fins aleshores havien estat molt apressades; i quan fou informada de la batalla a la gorja d’en Helm i de la gran mortaldat entre els seus enemics i de la càrrega d’en Théoden i dels seus cavallers, les seves pupil·les espurnejaren.

Finalment, però, va dir:

—Senyors, esteu cansats i ara heu de retirar-vos a les vostres habitacions, preparades tan bé com hem pogut a causa de les presses. Demà ja us trobarem un allotjament més digne.

—No, senyora —va respondre l’Àragorn—, no cal que us preocupeu per nosaltres! Si podem ajeure’ns aquí aquesta nit i demà hi podem desdejunar, serà més que suficient. Perquè em trobo en una missió urgentíssima i haurem de posar-nos en camí amb les primeres llums de l’alba.

Ella li va somriure i digué:

—Aleshores heu obrat amb extraordinària gentilesa, senyor, allunyant-vos tantes milles del vostre camí per dur les noves a l’Éowyn i per parlar amb ella en el seu exili.

—Aquest viatge no hauria estat una pèrdua de temps per a cap home —va dir l’Àragorn— i, tanmateix, senyora, no hauria pogut venir fins aquí de no haver estat que el camí que he d’agafar em porta fins a Puigdelara.

I ella va respondre, com si li requessin els mots que escoltava:

—Aleshores, senyor, heu equivocat el camí; perquè des de Puigdelara no hi ha cap camí que es dirigeixi cap al sud ni cap a l’est; i el millor que podeu fer és tornar per on heu vingut.

—No, senyora —va dir ell—, no m’he equivocat, perquè ja havia recorregut aquestes terres abans que vós hi nasquéssiu per enaltir-les. Hi ha un camí que surt d’aquesta vall i aquest és el camí que penso seguir. Demà emprendrem la marxa cap als Camins dels Morts.

Aleshores ella se’l mirà com qui ha estat bufetejat i empal·lidí i, durant força estona, no va dir res més, mentre tots romanien callats.

—Però, Àragorn —va dir a la fi—, és que la vostra comesa és anar a buscar la mort? Perquè això és l’únic que trobareu en aquest camí. No permeten que els vius hi passin de cap de les maneres.

—Potser toleraran que hi passi jo —va respondre l’Àragorn— i, en qualsevol cas, penso intentar-ho. Cap altre camí no em serveix.

—És una bogeria —va fer l’Éowyn—. Aquí hi ha homes de renom i gosadia que no hauríeu de dur a les tenebres, sinó a la guerra, on són tan necessaris. Us prego que us quedeu i que acompanyeu el meu germà; els nostres cors se’n sentirien joiosos i la nostra esperança lluiria amb més força.

—No és cap bogeria, senyora —respongué ell—, perquè segueixo el camí que m’ha estat marcat. I aquells que amb mi vénen ho fan per llur pròpia voluntat i, si ara volen restar i galopar amb els ròhirrim, ho poden fer tranquil·lament. Si cal, em dirigiré als Camins dels Morts tot sol.

Després ja no van dir res més i van menjar en silenci; però la mirada de l’Éowyn no s’apartava de l’Àragorn, i els altres s’adonaren del turment que experimentava per dins. Al capdavall s’alçaren i s’acomiadaren de la Senyora, tot regraciant-la per les seves atencions, i sortiren del menjador, disposats a reposar.

Però quan l’Àragorn arribà a la caseta on havia de dormir amb en Légolas i en Guimli, un cop els seus companys van haver-hi entrat, la Senyora Éowyn es dirigí a ell i el cridà. L’Àragorn es girà i la va veure com un centelleig en la nit, perquè anava vestida de blanc, però els seus ulls eren com brases.

—Àragorn —va dir l’Éowyn—, per què voleu agafar aquest camí mortal?

—Perquè cal que ho faci —va respondre ell—. És l’única manera que veig alguna esperança de complir la meva part en la guerra contra en Sàuron. No és que jo hagi triat el camí més perillós, Éowyn. Si hagués d’anar allà on el cor em crida seria molt lluny, al nord, passejant per la formosa vall de Rivendell.

Durant una estona ella romangué callada, com si rumiés el que allò volia dir. Després, de sobte, descansà la mà al braç d’ell.

—Sou un cavaller sever i decidit —va dir—, que és la manera com adquireixen renom els homes —va fer una pausa—. Senyor —afegí—, si us n’heu d’anar, aleshores permeteu que formi part del vostre seguici. Que ja estic cansada d’estar amagada i a l’aguait als serrats i tinc ganes de plantar cara al perill i a la batalla.

—El vostre deure és romandre amb els vostres —va respondre l’Àragorn.

—Ja n’he sentit parlar massa sovint, del deure —s’exclamà ella—. És que no pertanyo a la Casa d’Éorl, és que no sóc una donzella guerrera i no pas una mainadera? He estat al costat de qui necessitava recolzar-se en mi molt de temps. Com que ara ja no necessita suport, pel que sembla, no puc fer amb la meva vida allò que millor em sembli?

—Pocs són els qui són capaços de fer-ho amb honor —va respondre l’Àragorn—. Pel que a vós toca, senyora, que potser no vau acceptar l’encàrrec de governar aquesta gent fins al retorn del seu rei? Si vós no haguéssiu estat elegida, hauria estat col·locat en el mateix càrrec algun comandant o capità, que, tant si se n’hagués cansat com si no, no hauria pas estat autoritzat a abandonar el seu lloc.

—És que sempre m’han d’elegir a mi? —va dir amargament—. Sempre m’hauré de quedar enrere quan els genets marxin i tenir cura de la casa mentre ells es guanyen la fama, perquè tinguin menjar i llit parat quan tornin a casa?

—No trigarà a arribar el dia en què no en torni cap —va dir l’Àragorn—. I aleshores caldrà el valor sense glòria, perquè ningú no recordarà les fetes acomplertes en la darrera defensa de les vostres llars. I, tot i no rebre elogis, això no vol pas dir que aquestes fetes hagin de ser menys valeroses.

—Totes les vostres paraules només volen dir una cosa —féu ella—: sou una dona i us correspon ser a casa. Però quan els homes han mort en batalla i amb honor, aleshores teniu permís per ser cremada amb la casa, perquè els homes ja no la necessitaran. Però pertanyo a la Casa d’Éorl i no sóc una minyona. Sé galopar i manejar l’espasa i no m’espanta el dolor ni la mort.

—Què us espanta, senyora? —preguntà l’Àragorn.

—Una gàbia —va respondre l’Éowyn—. Trobar-me darrere barrots fins que el costum i la vellura m’obliguin a acceptar-los i qualsevol oportunitat de dur a terme grans empreses s’hagi esvanit del record i del desig.

—I, malgrat tot, m’heu aconsellat que no m’aventurés pel camí que he elegit perquè és massa perillós!

—Són els consells que es donen als altres —va dir—. Però no us demano que fugiu del perill, sinó que doneu batalla allà on la vostra espasa pugui assolir més fama i victòries. No m’agradaria que una cosa elevada i excel·lent es fes malbé innecessàriament.

—A mi tampoc —afegí ell—. I és per això que us dic, senyora: quedeu-vos! No hi teniu res a fer, al sud.

—Tampoc no hi tenen res a fer aquests altres que se’n van amb vós. Només hi van perquè no volen apartar-se de vós…, perquè us estimen —i després donà mitja volta i desaparegué en la nit.

Quan la llum del dia ja tenyia el cel però el sol encara no havia despuntat per darrere les altes carenes de l’est, l’Àragorn es disposà a partir. Tota la seva companyia era ja a cavall i ell estava a punt de muntar-hi, que la Senyora Éowyn s’hi atansà per acomiadar-se’n. Anava vestida com un dels genets i cenyia l’espasa. A les mans duia una copa i se la va dur als llavis i en begué una mica, desitjant-los bona sort; després passà la copa a l’Àragorn, que en begué i va dir:

—Adéu-siau, Senyora de Ròhan! Brindo per la fortuna de la vostra Casa i per la fortuna de tot el vostre poble. Digueu-li al vostre germà: potser ens tornarem a trobar enllà de les ombres!



Llavors en Guimli i en Légolas, que eren a prop, cregueren veure-la plorar, cosa encara més dolorosa en una persona tan austera i orgullosa. Però ella va dir:

—Àragorn, esteu decidit a anar-vos-en?

—Ho estic —va dir ell.

—I no em voleu deixar cavalcar amb la vostra companyia, tal i com us he demanat?

—No vull, senyora —afirmà ell—. Perquè és cosa que no ha de ser autoritzada sense permís del rei i del vostre germà, i ells no tornaran fins demà. Però ara compto cada hora, cada minut fins i tot. Adéu-siau!

Llavors l’Éowyn es deixà caure de genolls i digué:

—Us ho suplico!

—No, senyora —respongué l’Àragorn, i l’agafà de la mà i la va fer aixecar-se. A continuació li besà la mà, saltà damunt la sella i es posà en camí sense mirar enrere; i només els qui el coneixien bé i s’hi trobaven a prop s’adonaren del dolor que li causava.

Però l’Éowyn va romandre com una figura cisellada a la pedra, amb els punys closos als costats, i els esguardà fins que van desaparèixer sota les ombres del negre Dwimòrberg, la Muntanya dels Apareguts, on es trobava la Porta dels Morts. Quan es van perdre de vista, es girà, ensopegant com una persona cega, i tornà a la seva residència. Però ningú entre el seu poble contemplà aquest departiment perquè eren amagats a causa de la por i no volgueren sortir fins que s’hagué aixecat el dia i aquells estrangers eixelebrats se n’hagueren anat.

I alguns digueren:

—Són fantasmes èlfics. Que se’n vagin allà on els pertoca, als indrets foscos, i que no tornin mai més. Aquests temps ja són prou dolents.

Galoparen amb una llum grisenca perquè el sol encara no havia escalat les carenes negres de la Muntanya dels Apareguts que tenien al davant. Un cert espant s’apoderà d’ells només passar entre les línies de les pedres antigues i arribar al Dímholt. Allí, sota les penombres d’uns arbres negres que ni en Légolas era capaç de suportar per gaire temps, van trobar una balma que s’obria a la rel de la muntanya, amb una pedra solitària i impressionant que es dreçava al bell mig de llur camí com un dit fatídic.

—Se’m glaça la sang —va dir en Guimli, però els altres restaren callats i la seva veu va morir a les llenegoses agulles de pi que cobrien el terra. Els cavalls es negaven a passar enllà d’aquella pedra amenaçadora, fins que els genets desmuntaren i els obligaren a fer un tomb. D’aquesta manera arribaren finalment al fons de la vall, on hi havia una paret vertical de roca pelada i, allí, la Porta Fosca s’obria davant seu com la boca de la nit. Damunt l’ample arc hi havia gravades figures i signes massa desgastats per poder ésser llegits i se’n desprenia un terror que era com un vapor gris.

La companyia s’aturà i ni un sol cor deixà d’esporuguir-se, a excepció del cor d’en Légolas, dels elfs, per a qui els espectres dels homes no representen terror de cap mena.

—Aquesta és una porta sinistra —va dir en Hàlbarad— i la mort m’espera a l’altra banda. Amb tot hi passaré, però els cavalls no hi entraran.

—Doncs hi hem d’entrar i, per tant, els cavalls també hi hauran de passar —va dir l’Àragorn—. Perquè si mai arribem a sortir d’aquesta foscor, després ens quedaran encara moltes llegües, i cada hora que perdem allí acostarà més el triomf d’en Sàuron. Seguiu-me!

Llavors l’Àragorn passà al davant, i la força de la seva decisió en aquell instant va ser tan gran que tots els Dúnedain i els seus cavalls el seguiren. I la veritat és que l’amor que els cavalls dels muntaners sentien per llurs genets era tan fort que fins i tot estaven disposats a enfrontar-se al terror de la Porta si el cor dels seus amos es mantenia encalmat mentre caminaven al seu costat. Però l’Àrod, el cavall de Ròhan, es negà a entrar-hi i allí es plantà, suant i tremolant amb una por que feia esgarrifances de veure. Aleshores en Légolas li tapà els ulls amb les mans i li cantà unes paraules que es van perdre amb suavitat en aquella tenebra, fins que acceptà ser conduït i en Légolas pogué entrar. Allà es quedà en Guimli, el nan, absolutament sol.

Les cames li feien figa i estava furiós amb si mateix.

—Això sí que no s’havia vist mai! —va dir—. Un elf gosa ficar-se sota terra i un nan no! —i d’aquesta manera s’hi entaforà. Però tingué la sensació d’arrossegar els peus a l’altra banda del llindar com si fossin de plom; i, tot d’una, quedà totalment encegat, en Guimli, fill d’en Gloin, que havia caminat sense espantar-se per moltes de les fondàries del món.

L’Àragorn havia fet dur torxes de Puigdelara, de manera que es posà al davant tot sostenint-ne una ben alta, i l’Él·ladan, amb una altra torxa, tancava la marxa i en Guimli, a empentes i rodolons, maldava per avançar-lo. No podia veure res més que la flameta macilenta de les torxes; però, si la companyia s’aturava, li semblava sentir per tot el voltant un interminable xiuxiueig de veus, una remor de mots en una llengua que no havia escoltat mai de la vida.

Res no atacà la companyia ni n’obstaculitzà el pas i, tanmateix, l’espant va anar augmentant en el nan a mesura que avançaven: sobretot perquè ara sabia que no hi havia manera de retrocedir; tots els camins que havien deixat enrere eren atapeïts per un exèrcit invisible que els seguia en tenebres.

Així transcorregué un temps impossible de mesurar fins que en Guimli fou testimoni d’una visió que mai més no volgué recordar. El camí, pel que podia jutjar, era ample, però ara la companyia arribà inesperadament a un gran espai buit i, de sobte, s’adonà que no hi havia cap mena de paret a cap banda. La por esdevingué tan feixuga que gairebé no podia caminar. Lluny, cap a l’esquerra, una cosa resplendia en les tenebres a mesura que la torxa de l’Àragorn s’hi acostava. Llavors l’Àragorn s’aturà i va anar a veure de què es tractava.

—Que no té por? —murmurà el nan—. En qualsevol altra cova, en Guimli, fill d’en Gloin, hauria estat el primer a córrer al llambreig de l’or. Però no pas aquí! Que es quedi allà on és!

Tot i així s’hi aproximà i va veure com l’Àragorn s’agenollava mentre l’Èl·ladan alçava totes dues torxes. Davant tenia els ossos d’un home corpulent. Havia estat vestit amb una cota de malla i la seva armadura encara era intacta, ja que l’aire de les coves era sec com la pols, i duia un ausberg daurat. El cinturó era d’or i de granats i l’elm que duia a la calavera, que jeia bocaterrosa, duia molt d’or. Havia caigut prop de la paret més distant de la cova, que ara ja era visible, i davant seu hi havia una porta de pedra tancada amb pany i clau: els ossos dels seus dits encara n’esgarrapaven les esquerdes. Al costat tenia una espasa oscada i trencada, com si, en l’última embranzida de desesperació, hagués colpejat la roca.

L’Àragorn no el tocà, però després de contemplar-lo en silenci una estona es va incorporar i sospirà.

—Les flors de simbelmynë no arribaran mai aquí, fins a la fi del món —digué en veu baixa—. Nou túmuls i n’hi ha set amb l’herba verda i durant tots aquests llargs anys ha estat ajagut a la porta que no va poder obrir. A on deu dur? Per què volia passar-hi? Ningú no ho sabrà mai!

»Perquè aquesta no és pas la meva missió! —va cridar, bo i girant-se i adreçant-se a la tenebra xiuxiuejadora que tenia al darrere—. Guardeu els vostres tresors i els vostres secrets amagats durant els Anys Maleïts! L’única cosa que volem és rapidesa. Deixeu-nos passar i després veniu! Jo us convoco a la Pedra d’Èrech!

No hi va haver cap resposta, com no fos un silenci absolut, encara més espaordidor que el xiuxiueig anterior; i llavors es produí una ràfega glaçada que va fer pampalluguejar les torxes i acabà apagant-les, sense que les poguessin tornar a encendre. Del que se’n seguí, fos una hora o moltes, en Guimli en recordà poc. Els altres s’apressaven endavant, però ell sempre era el reressagat i l’empaitava un horror aferrador que sempre semblava a punt d’engrapar-lo; i el perseguia un rumor que era com l’ombra del so de moltíssimes petjades. Ensopegà un cop i un altre, fins que s’arrossegà com una bèstia per terra i s’adonà que ja no podia resistir més: havia de trobar un final i fugir o bé córrer enrere, enfollit, a l’encontre d’aquell horror que l’encalçava.

Tot d’una va sentir el degoteig de l’aigua, un so dur i clar com una pedra que caigués en un somni d’ombres llòbregues. Augmentà la llum i heus aquí que la companyia travessà un altre portal, esbarjós i amb una gran arcada, i un rierol baixava pel seu costat; i, més enllà, baixant amb un rost pronunciat, hi havia un camí entre espadats pelats, que es retallava com una navalla contra el cel de més amunt. Aquella afrau era tan fonda i estreta que el cel era fosc i s’hi veien llambrejar petits estels. Tot i així, tal i com en Guimli sabé posteriorment, encara faltaven dues hores per a la posta del sol del mateix dia en què havien sortit de Puigdelara; tot i que, pel que ell hauria estat capaç de dir en aquell moment, es podia haver tractat del llostrejar d’un any després o d’un món diferent.

La Companyia tornà, doncs, a cavalcar, i en Guimli es posà de bell nou al costat d’en Légolas. Avançaven en columna i així arribà el vespre i un crepuscle d’un blau intens; però no s’havien desempallegat del terror. En Légolas es girà per parlar amb en Guimli i mirà enrere i el nan observà davant per davant l’espurneig dels ulls resplendents de l’elf. Darrere seu cavalcava l’Èl·ladan, l’últim de la Companyia, però no pas l’últim dels que havien emprès la marxa camí avall.

—Els Morts vénen al darrere —va dir en Légolas—. Veig siluetes d’homes i de cavalls i estendards esblanqueïts com giragonses de núvols i espases com la garriga d’hivern en una nit boirosa. Els Morts ens segueixen.

—Sí, els Morts cavalquen darrere nostre. Han respost a la requesta —va dir l’Èl·ladan.

Al cap i a la fi la Companyia sortí de l’afrau, d’una manera tan sobtada com si haguessin sortit d’una esquerda de la paret; al davant tenien els altiplans d’una gran vall, i el rierol que saltironejava al seu costat davallava amb una cantarella freda pels múltiples sallents.

—A quin lloc de la Terra Mitjana ens trobem? —va dir en Guimli.

I l’Èl·ladan respongué:

—Hem baixat des de la part alta de la vall del Mórthond, el riu llarg i gèlid que acaba desembocant a la mar que banya les costes de Dol Àmroth. A partir d’ara ja no us caldrà preguntar d’on li ve el nom: els homes l’anomenen Relnegra.

La vall del Mórthond descrivia un gran arc que moria contra els imposants vessants meridionals de les muntanyes; les ribes costerudes eren plenes d’herbam; però en aquella hora tot era grisós, perquè el sol ja s’havia ocultat i, molt més avall, les llums pampalluguejaven a les cases dels homes. Es tractava d’una vall fèrtil i densament poblada.

Llavors, sense girar-se, l’Àragorn va cridar en veu alta perquè tots el poguessin sentir:

—Amics, oblideu el cansament! Al galop tots, al galop! Hem d’arribar a la Pedra d’Èrech abans que acabi el dia, i el camí encara és llarg —i així, sense mirar enrere, cavalcaren muntanya avall, fins arribar en un pont que travessava el torrent cada cop més cabalós, i agafaren un camí que davallava cap a la plana.

A mesura que s’acostaren, les llums de les cases i dels masos s’apagaren, es van tancar les portes, i els camperols que eren al camp cridaren aterrits i van córrer enfollits com cérvols empaitats pels caçadors. Arreu arreu se sentí el mateix crit en la nit que queia:

—El Rei dels Morts! El Rei dels Morts ataca!

Molt més avall repicaven les campanes i tots els homes fugiren davant la figura de l’Àragorn; però, en la seva urgència, la Companyia Grisa galopà com els caçadors, fins que els cavalls trontollaren extenuats. I, d’aquesta manera, poc abans de la mitjanit i en una foscor tan negra com les cavernes de les muntanyes, arribaren per fi al puig d’Èrech.

Feia molt de temps que el terror dels Morts havia caigut en aquell puig i en els camps buits que l’envoltaven. Ja que, al cim, hi havia una pedra negra, rodona com un gran globus, de l’alçada d’un home, encara que una meitat quedava soterrada. No semblava terrenal, com si hagués caigut del cel, que era el que alguns sostenien; però aquells que encara recordaven les antigues llegendes de l’Oestat explicaven que l’havien duta des de les ruïnes de Númenor i que Ísildur, a la seva arribada, l’havia col·locat allí. En tota la vall ningú no gosava acostar-s’hi ni volien viure-hi a prop; hom deia que era una monjoia on s’aplegaven els homes de l’Ombra i que s’hi reunien en temps de temença, tot apinyant-se al redol de la Pedra i xerrotejant-hi en veu baixa.

La Companyia es dirigí fins en aquesta Pedra i s’hi detingué al punt mort de la nit. Llavors l’Èlrohir passà a l’Àragorn el corn de plata i aquest el féu sonar; i a aquells que eren a prop els semblà que sentien el ressò d’altres corns que responien, com si es tractés d’un eco de cavernes profundes i llunyanes. No van sentir cap altre so i, tanmateix, eren conscients que, tot al voltant del puig on eren, s’havia congregat un gran exèrcit; i un vent glaçat com l’alè dels espectres bufà des de les muntanyes. Amb tot, l’Àragorn desmuntà i, dempeus al costat de la Pedra, cridà amb veu tronadora:

—Perjuradors, per què heu vingut?

I se sentí una veu que sortia de la nit i que li respongué, com si arribés de molt lluny:

—Per complir el nostre jurament i descansar en pau.

Aleshores l’Àragorn afegí:

—Per fi és arribada l’hora. Ara em dirigeixo a Pelàrgir sobre l’Ànduin i vosaltres vindreu darrere meu. I quan tota aquesta terra quedi neta de servents d’en Sàuron, consideraré que heu complert el vostre jurament i podreu descansar en pau i anar-vos-en per sempre. Perquè jo sóc Eléssar, descendent d’Ísildur i hereu de Góndor.

I, amb aquests mots, pregà a en Hàlbarad que desplegués el gran estendard que havia dut; i vet aquí que era tot negre i, si tenia al damunt alguna ensenya, quedava amagada per la foscor. A continuació es produí un gran silenci i no es tornà a sentir ni un murmuri ni un sospir en tota la nit. La Companyia acampà al costat de la Pedra, però no dormiren gaire a causa de l’horror de les ombres que els circumdaven totalment.

Però quan l’alba freda i pàl·lida arribà, l’Àragorn s’alçà tot d’una i dirigí la Companyia endavant en la jornada més ràpida i escruixidora que cap d’ells, excepte el propi Àragorn, havia conegut i, només gràcies a la seva força de voluntat, pogueren continuar endavant. Cap altre mortal no hauria resistit el que van resistir els Dúnedain del nord i, amb ells, en Guimli, el nan, i en Légolas, l’elf.

Van travessar el Gorg de Tarlang i penetraren a Làmedon; i l’exèrcit d’ombres els empenyia des de la rereguarda i l’espant s’estenia davant seu, fins que arribaren a Càlembel, sobre el riu Ciril, i el sol es va pondre, vermell com la sang, a la seva esquena, darrere Pínnath Guelin, molt lluny a l’oest. Van trobar la ciutat i els guals del Ciril deserts, perquè molta gent se n’havia anat a la guerra i tots els que hi restaven havien fugit a les muntanyes davant el rumor de l’arribada del Rei dels Morts. L’endemà, però, no hi hagué aurora i la Companyia Grisa s’endinsà en les tenebres de la tempesta de Mórdor i es perdé de la vista dels mortals; els Morts, tanmateix, la seguiren.





Capítol III

L’ASSEMBLEA DE RÒHAN


Ara tots els camins corrien cap a l’est a l’encontre de la guerra que s’aproximava i de l’envestida de l’Ombra. I al mateix temps que en Pippin s’estava a la Porta Gran de Minas Tirith tot contemplant l’entrada del príncep de Dol Àmroth amb tots els seus penons, el rei de Ròhan baixava ja de les serralades.

El dia tocava a la seva fi. Sota els últims raigs del sol els genets projectaven ombres llargues i afuades que s’estenien davant d’ells. La penombra ja s’havia infiltrat sota les pinedes remoroses que vestien els costers pronunciats de la muntanya. Ara el monarca cavalcava lentament i el dia s’apagava. En aquest punt, el camí voltava un promontori de roca, imponent i nu, i s’endinsava en l’obagor dels arbres de sospir remorós. Tiraren avall, sempre avall, formant una corrua llarga i sinuosa. Quan per fi arribaren al fons de la gorja s’adonaren que el crepuscle ja s’havia instal·lat als indrets més recòndits. El sol s’havia post. El llostre embolcallava els salts d’aigua.

Durant tota la jornada havien vist córrer al fons de tot un rierol que baixava saltironant des de l’alta collada que quedava més enrere, tot llaurant un solc estret entre parets entapissades de pins; ara, a través d’una porta pedregosa, fluïa enfora i corria cap a una vall més ampla. Els genets el van seguir i, tot d’una, es van trobar davant Valldelara, que retrunyia en el crepuscle amb el brogit de les aigües. Les aigües blanques del Riuneu, crescudes per les del rierol més petit, baixaven amb força i escumejaven a les pedres, camí d’Édoras, dels turons verds i de les planures. Cap a la dreta, al llunyedar, al capdamunt de la gran vall, l’impressionant Cornudell es dreçava ben per damunt els seus enormes contraforts coberts de núvols; però el seu cim sinuós resplendia vestit de neus perpètues, solitari i aïllat del món, amb una ombra blavenca a la banda de l’est i tacat per les vermellors de la posta a l’oest.

En Merry esguardà esbalaït aquell país estrany, sobre el qual havia escoltat tantes i tantes històries durant el seu llarg viatge. Era un món sense cel, en què la mirada, a través de tènues bosses d’aire ombrejat, només veia turons en successió perpètua, grans parets de pedra darrere altres parets de pedra i precipicis esquerps mig embolcallats de boires. Va romandre una estona assegut, com mig ensonyat, escoltant la remor de l’aigua, el xiuxiueig dels arbres foscos, l’espetec de les pedres i l’enorme i expectant silenci que rebullia rere cada so. Les muntanyes l’entusiasmaven, o l’havia entusiasmat imaginar-se-les, sempre com a límit dels contes més llunyans; ara, però, se sentia aclaparat pel pes insuportable de la Terra Mitjana. Hauria desitjat tancar-se en una saleta silenciosa, ben a prop d’una llar de foc, i oblidar aquella immensitat.

Estava molt cansat perquè, tot i que havien cavalcat lentament, gairebé no s’havien aturat a descansar. Durant tres dies escruixidors, hora rere hora, havia trescat amunt i avall, per colls i llargues valls i travessant molts corrents. De vegades, allà on el camí era més ample, havia cavalcat al costat del rei, sense adonar-se que molts dels genets somreien de veure’ls junts: el hòbbit en el seu poni gris i pelut i el Senyor de Ròhan en el seu gran corser blanc. Havia aprofitat per explicar a en Théoden coses del seu país i les fetes de la gent de La Comarca o havia escoltat narracions sobre la Marca i els poderosos homes de la seva antigor. Però la major part del temps, sobretot al llarg del darrer dia, en Merry havia cavalcat tot sol, darrere el rei, sense dir res i intentant de copsar la parla lenta i sonora de Ròhan que sentia emprar als homes que el seguien. Era una llengua que semblava tenir moltes paraules que coneixia, tot i que eren pronunciades d’una manera més forta i sonora que no pas a La Comarca i, malgrat tot, era incapaç de reconstruir les frases. De tant en tant algun genet alçava una veu més clara per entonar una cançó commovedora i en Merry sentia que el cor se li estrenyia, tot i no saber de què parlava.

Tot amb tot, s’havia sentit sol i encara se’n sentia més ara, quan el jorn tocava a la seva fi. Es preguntà on, de tot aquell món envitricollat, devia haver anat a parar en Pippin; i què se’n devia haver fet de l’Àragorn, en Légolas i en Guimli. I llavors, com si una punxada freda li toqués el cor, pensà en en Frodo i en en Sam.

—Els estic oblidant! —es va dir en to de retret—. I això que són més importants que tots nosaltres plegats. Jo que havia vingut per ajudar-los i vet aquí que ara deuen ser a centenars de milles, si és que encara són vius —i s’estremí.

—Per fi Valldelara! —va dir l’Éomer—. El nostre trajecte ja s’acaba.

Van aturar-se. Els camins que sortien d’aquell gorg estret baixaven amb una costa molt pronunciada. En el capvespre, de la gran vall que tenien a sota, només en podien distingir una llambregada, com si la veiessin a través d’una finestra molt alta. Al costat del riu es veia una llumeta solitària que feia pampallugues.

—Aquest viatge potser toca a la fi —va dir en Théoden—, però a mi encara em queda molt de camí per recórrer. Anit la lluna feia el ple i al matí aniré fins a Édoras a l’assemblea de la Marca.

—Si seguíssiu el meu consell —va dir l’Éomer en veu baixa—, després tornaríeu aquí fins que acabi la guerra, tant si guanyem com si perdem.

En Théoden somrigué.

—No, fill, si em permets que et doni aquest tracte, no duguis les paraules blanes d’en Llenguadeserp a les meves orelles cansades! —s’incorporà a la sella i mirà enrere cap a la llarga corrua dels seus homes que es perdia en el crepuscle—. Han estat dies, però em sembla com si fossin anys, d’ençà que ens vam dirigir cap a l’oest, però no tornaré a estintolar-me mai més en un bastonet. Si perdéssim la guerra, de què serviria que m’amagués a les muntanyes? I, si la guanyem, no seria de doldre que, encara que caigués, no hi dediqués les meves últimes forces? De tota manera, de moment, més val que ho deixem córrer. Aquesta nit descansaré al baluard de Puigdelara. Com a mínim ens queda una nit de pau. Al trot!



Amb el capvespre que queia van descendir cap a la vall. El Riuneu corria a la vora dels rosts occidentals de la vall i el caminoi els conduí aviat fins en un gual on les aigües somes remorejaven amb força contra les pedres. El gual era vigilat. En acostar-s’hi el rei, molts homes saltaren d’entre les ombres de les roques i, quan van veure que es tractava del rei, van cridar amb veus alegres:

—El rei Théoden! El rei Théoden! El Rei de la Marca ha tornat!

Llavors un d’ells va fer un toc llarg amb el corn, que ressonà per tota la vall. Altres corns van respondre-li i, a l’altra riba del riu, es van encendre lluminàries.

I, tot d’una, s’elevà un gran cor de trompetes des de molt més amunt, tocades, pel que semblava, des d’algun lloc buit, que aplegava llurs notes en una sola veu i la feia retrunyir i colpejar a les parets de pedra.

D’aquesta manera el Rei de la Marca retornà victoriós de l’oest a Puigdelara, als peus de les Muntanyes Blanques. Ja hi trobà reunides la resta de les forces de la seva gent, ja que, tan prest com s’havien assabentat de la seva tornada, els capitans galoparen fins al gual per reunir-s’hi, portadors de missatges d’en Gàndalf. Els encapçalava en Dúnhere, comandant de la gent de Valldelara.

—Senyor, fa tres dies, a l’alba —explicà—, el Grisencrín arribà a Édoras des de l’oest, com un llamp, i en Gàndalf ens va dur noves de la vostra victòria per reconfortar els nostres cors. Però també ens va dur el vostre missatge d’apressar-nos a reunir els genets. I aleshores aparegué l’Ombra alada.

—L’Ombra alada? —va dir en Théoden—. Nosaltres també la vam veure, però va ser en plena nit abans que en Gàndalf se separés de nosaltres.

—És possible, senyor —afegí en Dúnhere—. Però la mateixa o una altra d’igual, una ombra voladora en forma d’ocell monstruós, va passar per sobre Édoras aquell matí i tots els homes s’estremiren de por. Perquè va planar damunt Meduseld i, amb un vol rasant, gairebé a frec de les teulades, produí un xiscle que ens glaçà el cor. Fou aleshores que en Gàndalf ens aconsellà que no ens reuníssim als camps i que vinguéssim a trobar-vos aquí a la vall, sota les muntanyes. I ens pregà que no encenguéssim més llums ni focs que els estrictament necessaris. I així ho hem fet. En Gàndalf ens va parlar amb una gran autoritat. Esperem haver obrat segons la vostra voluntat. A Valldelara no n’hem vist cap, d’aquestes criatures sinistres.

—Heu fet bé —va dir en Théoden—. Ara aniré al baluard i, abans de descansar, m’hi reuniré amb els comandants i capitans. Que hi vinguin al més aviat possible!

El camí es dirigia ara cap a l’est, enfilant pel bell mig de la vall, que en aquest indret tenia poc més de mitja milla d’amplària. Arreu s’hi veien prats i quintanes d’herba aspra, ara agrisada sota la llum crepuscular, però més endavant, a l’extrem més llunyà de la comalada, en Merry distingí un mur alterós, l’últim vestigi de les grans arrels del Cornudell, erosionat pel riu en èpoques pretèrites.

A totes les zones planes s’hi veia gran multitud d’homes. Alguns s’amuntegaven a les vores del recorregut, aclamant el rei i els genets de l’oest amb crits d’alegria; però més enrere, i fins a perdre’s en la distància, hi havia rengles i més rengles de tendes i pavellons ben alineats i corrues de cavalls lligats a estaques i gran provisió d’armes amb munts de llances que despuntaven com l’espessorall d’un bosquet acabat de plantar. Tota aquella enorme gernació començava a quedar amagada per les ombres i, malgrat tot, encara que des dels cims bufava el vent fred de la nit, no es veien brillar llanternes ni van encendre cap foc. Sentinelles amb capes gruixudes feien la ronda amunt i avall.

En Merry es preguntà quants genets hi podia haver. En aquella llum de cap al tard no podia endevinar-ne el nombre, però li va fer la impressió de trobar-se davant un gran exèrcit, amb molts milers de soldats. Mentre esguardava ací i allà, el seguici del rei arribà sota el penya-segat que es dreçava a l’extrem oriental de la vall; allí, ben inesperadament, el camí començava a enfilar-se amunt i en Merry aixecà la mirada, sorprès. Es trobava en un camí com no n’havia vist d’altre, una obra colossal feta per les mans dels homes en una època més antiga que les cançons. Continuava amunt, ondulant com una serp, obrint-se pas en el mateix rost tallat de la roca. Costerut com una escala, zigzaguejava endavant i enrere a mesura que pujava. Els cavalls hi podien trescar i els carros hi podien ser empesos lentament; però cap enemic no hauria pogut passar per aquell camí, llevat que arribés per l’aire, si hi havia qui el defensés des de dalt. A cada revolt hi havia grans roques esculpides imitant la forma d’homes descomunals i malgirbats, asseguts a la gatzoneta amb els braços rodanxons encreuats sobre les panxes protuberants. Alguns, desgastats pels anys, tenien esborrats tots els trets de la seva fesomia, a excepció dels forats negres dels ulls, que encara esguardaven amb tristor els qui passaven. Els genets gairebé no se’ls miraren. Els anomenaven els Barrufells i no els feien gaire cas: en aquelles figures ja no quedava cap terror ni poder; però en Merry se’ls va mirar astorat i gairebé compadint-los, allí dreçats malenconiosament en el crepuscle.

Poc després mirà enrere i descobrí que ja havien pujat alguns centenars de peus per damunt el nivell de la vall, tot i que, molt per sota, encara entreveia el seguit serpentejant de genets que travessava el gual i omplia el camí cap al campament que hi tenien instal·lat. El rei i la seva escorta eren els únics que pujaven al baluard.

Per fi el seguici del monarca assolí un relleix pronunciat i el camí de pujada entrà en un coll entre parets de roca i així continuà amunt una mica més fins a sortir en un ample replà. Els homes l’anomenaven el Fírienfeld, un camp muntanyenc d’herbei i garrigar verd, molt per damunt de les gorges profundes del Riuneu, situat al faldar de les grans muntanyes que tenia al darrere: el Cornudell al sud i, al nord, la forma dentada de la massa de l’Irenserrat i, entre tots dos cims, de cara als genets, la paret negra i malastruga del Dwimòrberg, la Muntanya dels Apareguts, que sobresortia per entre els pronunciats vessants, coberts de pins tenebrosos. Aquest replà era dividit en dos per una línia doble de pedres sense forma, col·locades dretes, que es perdien en la penombra i desapareixien entre els arbres. Els qui gosaven seguir aquella avinguda arribaven de seguida al negre Dímholt sota el Dwimòrberg, a l’amenaça de la columna de pedra i a la gola negrosa de la porta prohibida.

Així, doncs, era el fosc Puigdelara, l’obra d’homes de l’antigor. El seu nom s’havia perdut i cap cançó ni llegenda no en feia memòria. Ningú no era capaç de dir amb quina finalitat havien construït aquell baluard, si els serví de ciutat o de temple secret o com a tomba dels reis. Hi van treballar durant els Anys Foscos, fins i tot abans que cap vaixell arribés a les costes de l’oest o que s’edifiqués el Góndor dels Dúnedain, però ara havien desaparegut sense deixar rastre i només en quedaven els antics Barrufells, asseguts encara als revolts del camí.

En Merry observà les línies arrenglerades de pedres: eren desgastades i negroses; algunes s’havien inclinat, d’altres havien caigut, n’hi havia d’esquerdades i de trencades; semblaven unes dents velles i afamegades. Es preguntà què podien ser i confià que el rei no les seguís cap a la fosca que hi havia més enllà. I aleshores descobrí que hi havia redols de tendes i pavellons a banda i banda de l’avinguda de pedres; amb tot, no estaven situades prop dels arbres, sinó que més aviat en semblaven fugir i s’acostaven al caire del penya-segat. El redol més gran es trobava a la dreta, on el Fírienfeld era més ample i, a l’esquerra, hi havia un campament més reduït, al bell mig del qual es dreçava un gran pavelló. S’adonà que un genet ara en sortia i anava al seu encontre, i aleshores van tombar i deixaren l’avinguda.

En acostar-s’hi més, en Merry comprengué que el genet, malgrat que duia elm i anava vestit fins a la cintura com un guerrer i amb l’espasa cenyida, era una dona, els cabells llargs de la qual, recollits en trenes, resplendien en la penombra.

—Salut, Senyor de la Marca! —exclamà—. Veure-us tornar alegra mon cor.

—I tu, Éowyn, com estàs? —va dir en Théoden—. Tot et va bé?

—Tot va bé —va respondre ella; però a en Merry li semblà que la veu la traïa i hauria dit que havia estat plorant si tal cosa hagués estat creïble en un rostre tan auster—. Tot va bé. Va ser un camí dur per a la gent, arrencats tan sobtadament de llurs cases. Hi va haver algunes paraules fortes, perquè fa molt de temps que la guerra no ens ha arrencat dels camps verds, però no s’ha produït cap desgràcia. Ara tot està en ordre, com podeu veure. I ja teniu disposat el vostre tendal, perquè m’han arribat moltes notícies sobre vós i coneixia el moment de la vostra arribada.

—De manera que l’Àragorn ha vingut —va dir l’Éomer—. Encara és aquí?

—No, se n’ha anat —va dir l’Éowyn, girant la cara i esguardant les muntanyes que es retallaven negroses contra l’est i el sud.

—Cap a on anà? —va preguntar l’Éomer.

—No ho sé… —respongué ella—. Arribà a la nit i se n’anà ahir al matí, abans que el sol hagués despuntat a la carena de les muntanyes. Se n’ha anat.

—Estàs dolguda, filla —va dir en Théoden—. Què ha passat? Digues-m’ho, ha parlat d’aquell camí? —i assenyalà cap a la llarga corrua de pedres que es perdien en la direcció del Dwimòrberg—. Del Camí dels Morts?

—Sí, senyor —va dir l’Éowyn—. I va entrar a les tenebres d’on mai no ha tornat ningú. No l’en vaig poder dissuadir. Se n’ha anat.

—Això vol dir que els nostres camins se separen —va dir l’Éomer—. S’ha perdut. Haurem de galopar sense ell i la nostra esperança minva.

Van avançar lentament pel garrigar curt i per l’herbei de la part més alta, sense dir res més, fins arribar al pavelló del rei. En Merry hi descobrí que tot ja havia estat disposat i que no s’havien oblidat d’ell. Al costat dels quarters del rei havien instal·lat una petita tenda; de manera que s’hi assegué tot sol, mentre els homes, que passaven amunt i avall, anaven a entrevistar-se amb el monarca i a tenir-hi consell. Va caure la nit i els cims de les muntanyes mig entrevistos cap a l’oest es van coronar d’estels, però a l’est tot era fosc i cobert. Les pedres arrenglerades s’esvaniren lentament, tot i que, darrere seu, més negra que les tenebres, encara es dreçava a l’aguait l’ombra enorme del Dwimòrberg.

—Els Camins dels Morts —va dir tot sol—. Els Camins dels Morts? Què vol dir, tot això? Ara resulta que tothom m’ha abandonat. Tots han seguit el seu destí: en Gàndalf i en Pippin han anat a la guerra cap a l’est; en Sam i en Frodo han marxat a Mórdor; en Gambús i en Légolas i en Guimli als Camins dels Morts. No pot trigar gaire a arribar-me el torn, m’imagino. Em pregunto de què deuen estar parlant i quines intencions deu tenir el rei. Perquè ara haig d’anar on ell vagi.

Al bell mig d’aquests rumiaments sinistres es recordà tot d’una que tenia molta gana i s’aixecà per veure si algú, en tot aquell campament sorprenent, tenia la mateixa necessitat. En aquell instant mateix, però, tocà una trompeta i un home vingué a cridar-lo, com a escuder del rei, perquè anés a seure a la taula del monarca.

A la part interior del pavelló hi havia un petit espai, separat de la resta per cortinatges brodats i encatifat amb pells; allí, en una taula petita, seia en Théoden, amb l’Éomer i l’Éowyn i en Dúnhere, el senyor de Valldelara. En Merry es col·locà al costat del tamboret del monarca per servir-lo, fins que, tot d’una, l’ancià es deixondí dels pensaments que l’aclaparaven, es girà envers i somrigué.

—Si us plau, mestre Meriadoc! —va dir—. No us estigueu dret. Mentre em trobi als meus territoris, vull que us assegueu al meu costat i que m’alegreu el cor amb contalles.

Van fer lloc per al hòbbit a l’esquerra del rei, però ningú no va demanar-li que expliqués cap conte. La veritat és que xerraven poc i van menjar i beure gairebé tot el temps en silenci, fins que, a la fi, armant-se de valor, en Merry va preguntar allò que el turmentava.

—Senyor, és la segona vegada que sento a parlar dels Camins dels Morts —va dir—. Què són? I on ha anat en Gambús, vull dir el senyor Àragorn?

El monarca sospirà, però ningú no va respondre, fins que al capdavall parlà l’Éomer.

—No ho sabem, i tenim el cor apesarat —va dir—. Pel que fa als Camins dels Morts, vós mateix ja us hi heu endinsat les primeres passes. No, els meus mots no són de malastrugança! El camí per on hem pujat és el que condueix a la Porta, més enllà del Dímholt. Però cap home no sap què hi ha més enllà.

—No ho sap cap home —prosseguí en Théoden—, però les antigues llegendes, que gairebé ja no es reciten mai, ens en poden fornir alguna informació. Si és cert el que diuen aquestes contalles antigues, que han passat de pares a fills a la Casa d’Éorl, la Porta que hi ha sota el Dwimòrberg condueix a un camí secret que discorre per sota les muntanyes fins en algun indret oblidat. Ningú no s’hi ha aventurat mai per descobrir-ne els secrets, però, d’ençà que en Bàldor, fill d’en Brego, creuà la Porta i no tornà a ser vist mai més entre els homes. Va fer una promesa eixelebrada en buidar el corn a la festa que en Brego va fer per santificar el palau de Meduseld, que acabava de construir, de manera que mai no arribà a ocupar l’alt tron del qual n’era l’hereu.

»La gent diu que els Homes Morts de les Edats Fosques en vigilen els camins i que no toleren que cap home viu entri a les seves sales ocultes; però de tant en tant se’ls pot veure que surten de la porta pel camí empedrat, com si fossin ombres. En aquestes ocasions la gent de Valldelara tanca ràpidament les portes, tapen les finestres i s’estremeixen. Els Morts, emperò, només surten en comptades ocasions i exclusivament en temps de grans pertorbacions i quan s’acosta la mort.

—I, amb tot, a Valldelara hom diu —intervingué l’Éowyn en veu baixa— que a les nits sense lluna, no fa pas gaire, va passar un gran exèrcit abillat de forma estranya. Ningú no sabia d’on venien, però van pujar pel camí empedrat i desaparegueren sota la muntanya, com si es dirigissin cap a una cita.

—Aleshores, per què ha anat l’Àragorn pel mateix camí? —demanà en Merry—. Saben si hi ha alguna raó que ho expliqui?

—A la terra dels vius no hi ha ningú que sàpiga quina era la seva intenció —va respondre l’Éomer—, llevat que, com a amic seu que sou, us digués paraules que nosaltres no hem sentit.

—A mi em va semblar molt canviat d’ençà que el vaig veure per primer cop a la casa del rei —va dir l’Éowyn—: més trist i més vell. Em va fer la impressió d’estar destinat a morir, com una persona que ha escoltat la crida dels Morts.

—Potser el van cridar —afegí en Théoden— i el cor em diu que no el tornaré a veure. Amb tot, és un home d’alta estirp i està destinat a grans coses. I que això t’aconhorti, filla, ja que sembla que conhort és el que li cal al teu dolor per aquest hoste. Hom diu que quan els eorlingas van baixar des del nord per travessar finalment el Riuneu, a la recerca d’indrets protegits on refugiar-se en temps de necessitat, en Brego i el seu fill Bàldor van pujar les escales del baluard i es van topar amb la Porta. Al llindar hi havia un vell, tan vell que era impossible endevinar-ne els anys; havia estat alt i d’aparença reial, però ja estava desgastat com una pedra vella. I la veritat és que el van confondre amb una pedra, perquè el vell no es movia ni va dir res, fins que van intentar de passar-hi pel davant i entrar. Llavors en va sorgir una veu, que semblava sortir de la terra i, per a gran sorpresa d’ells, se’ls dirigí en la llengua de l’oest: «El pas és tancat».

»Aleshores en Brego i en Bàldor van aturar-se i l’esguardaren i van adonar-se que encara era viu; però ell no els va retornar la mirada. “El pas és tancat”, va repetir la seva veu. “Va ser construït pels qui ja són morts i els morts el guarden, fins que arribi el dia. El pas és tancat”.

»“I quan arribarà el dia?”, va preguntar en Bàldor. Però no va obtenir-ne cap resposta, perquè el vell va morir en aquell instant i va caure de bocaterrosa; i des d’aleshores aquestes són les úniques notícies que el nostre poble ha tingut dels antics habitants de les muntanyes. Tanmateix, és ben possible que per fi hagi arribat el dia de què parlaven i que l’Àragorn hi pugui passar.

—Però, què pot fer un home per descobrir si és arribada o no l’hora? L’únic recurs és provar d’entrar-hi —afegí l’Éomer—. I jo, per aquest camí, no m’hi ficaria encara que tingués tots els exèrcits de Mórdor al davant, em trobés sol i no tingués altra escapatòria. És una llàstima que aquesta decisió fatídica s’hagi endut un home de cor tan generós en temps de necessitat! És que no hi ha prou coses dolentes sobre la terra per anar-ne a buscar sota les muntanyes? Tenim la guerra a tocar.

Va interrompre’s perquè en aquell instant es produí un soroll a l’exterior: la veu d’un home que cridava el nom d’en Théoden, i la resposta de la guàrdia.

Immediatament el capità de la guàrdia enretirà la cortina.

—Senyor, hi ha un home —anuncià—, un genet missatger de Góndor. Vol que el rebeu tot d’una.

—Feu-lo passar! —digué el rei.

Un home alt aparegué al tendal i en Merry hagué d’ofegar un crit; per un instant semblà que en Bóromir era altre cop viu i que havia tornat. Després s’adonà que no era això; l’home era un desconegut, però s’assemblava tant a en Bóromir com si fossin germans: alt, d’ulls grisos, orgullós. Anava vestit com un dels genets, amb una capa de color verd fosc sobre una fina cota de malla; a la part davantera de l’elm hi tenia cisellat un petit estel d’argent. A la mà hi duia només una fletxa, amb plomall negre i punxes d’acer, però amb la punta pintada de color vermell.

Va plantar un genoll al terra i presentà la fletxa a en Théoden.

—Salut, Senyor dels ròhirrim, amic de Góndor! —va dir—. Jo sóc Hírgon, genet missatger d’en Dénethor, i vos duc aqueix símbol de guerra. Góndor es troba en una necessitat extrema. Els ròhirrim mos han ajudat sovint, però ara el senyor Dénethor vos demana totes les vostres forces i la màxima celeritat o Góndor finalment sucumbirà.

—La Fletxa Vermella! —exclamà en Théoden tot agafant-la, com qui rep una ordre llargament anticipada però no per això menys terrible en el moment d’arribar. La mà li tremolava—. En tots els anys de la meva vida mai no havia vist la Fletxa Vermella a la Marca! Ha arribat, de debò, l’hora? Puc saber què entén el senyor Dénethor per tota la meva força i la meva celeritat?

—Això ho sabreu millor vós, senyor —va respondre en Hírgon—. Però podria esdevenir-se perfectament que d’ací a no gaire Minas Tirith es veiés rodejada i, llevat que tingueu força suficient per trencar un setge poderosíssim, el Senyor Dénethor em prega que vos digui que creu que les forces dels ròhirrim estarien millor dins les seues murades que no pas fora.

—Però sap molt bé que som un poble més acostumat a lluitar a cavall i en camp obert i també que ens trobem escampats i que cal temps per poder reunir els nostres genets. No és cert, Hírgon, que el senyor de Minas Tirith sap més coses de les que diu el seu missatge? Perquè nosaltres ja estem en guerra, com deveu haver vist, i no ens trobeu totalment desprevinguts. En Gàndalf el Gris ha estat entre nosaltres i ara mateix ens estem aplegant per donar la batalla a l’est.

—Jo no sóc qui per dir-vos el que el Senyor Dénethor sap o endevina de totes aqueixes coses —va respondre en Hírgon—. Però és cert que nostra situació és desesperada. Mon Senyor no vos envia pas cap ordre, només vos suplica que recordeu l’antiga amistat i els juraments pronunciats antigament i vol que, per la vostra pròpia conveniència, actueu com cregueu més avinent. Mos han informat que molts monarques de l’est han cavalcat per posar-se al servei de Mórdor. Des del nord fins als camps de Dàgorlad hi ha escaramusses i es parla de guerra. Al sud els haràdrim s’han posat en moviment i el temor s’ha apoderat de totes nostres costes, de forma i manera que l’ajut que podem esperar per la seua part és ben migrat. Apresseu-vos! Perquè és davant les murades de Minas Tirith que el fat de nostres dies haurà de ser decidit i, si la marea no s’atura allí, inundarà completament els bells camps de Ròhan i ni tan sols en aqueix baluard, entre muntanyes, hi haurà refugi.

—Males notícies —va dir en Théoden—, tot i que eren de preveure. Però digueu a en Dénethor que, encara que Ròhan no es considerés en perill, en qualsevol cas ens acuitaríem a ajudar-lo. Hem sofert, emperò, moltes pèrdues en les batalles contra en Sàruman el traïdor i hem de tenir presents les nostres fronteres al nord i a l’est, tal i com la seva informació va deixar ben clar. Una força tan poderosa com la que sembla tenir ara el Senyor Fosc podria plantar-nos batalla davant la Ciutat i al mateix temps atacar amb gran força a l’altre costat del Riu, ben lluny de la Porta dels Reis.

»No volem, tanmateix, donar-vos més consells de prudència. Hi anirem. La revista de l’armament era establerta per a demà. Quan tot estigui en ordre ens posarem en camí. Dec haver enviat unes deu mil llances a cavall per la plana per a desolació dels nostres enemics. Em temo que ara no seran tantes; perquè no puc deixar indefensos els nostres baluards. Com a mínim, però, n’hi haurà sis mil cavalcant darrere meu. Perquè podeu dir-li a en Dénethor que, en aquesta hora, el Rei de la Marca en persona vindrà a la terra de Góndor, encara que no n’hagi de tornar. De tota manera, tractant-se com es tracta d’un viatge llarg, homes i animals hi han d’arribar amb forces per presentar batalla. Comptant a partir de demà al matí, pot passar una setmana fins que no sentiu els crits dels fills d’Éorl que arriben des del nord.

—Una setmana! —repetí en Hírgon—. Si no hi ha altra solució, que així sia. Però és possible que dintre de set dies només trobeu murades enrunades, llevat que mos arribi algun altre ajut inesperat. Amb tot, com a mínim impedireu que els orcs i els Homes Morens es refocil·lin a la Torre Blanca.

—Com a mínim, farem això —va dir en Théoden—. Però jo mateix acabo d’arribar d’una batalla i d’un llarg viatge i ara vull descansar. Quedeu-vos aquí aquesta nit. Després podreu veure les forces de Ròhan i tornar-vos-en reconfortat amb aquesta visió, i més ràpid si heu reposat. El matí és més bon conseller i la nit fa mudar de pensament.

Amb aquests mots el monarca es posà dret i tothom va aixecar-se.

—Aneu ja, i que tots descanseu —va dir— i que dormiu de gust. I vós, mestre Meriadoc, per aquesta nit ja no em cal res més. Però estigueu llest per a quan us avisi, tan bon punt surti el sol.

—Ho estaré —va dir en Merry—, encara que fos per acompanyar-lo a cavall pels Camins dels Morts.

—No pronuncieu mots de mal averany! —l’advertí en Théoden—. Perquè pot existir més d’un camí mereixedor d’aquest nom. De tota manera no he dit pas que pensés demanar-vos que cavalqueu amb mi enlloc. Bona nit!

—No vull que em deixin enrere, perquè vinguin a cridar-me quan tornin! —va dir en Merry—. No vull que em deixin, de cap de les maneres! —i, tot repetint-se aquests mots un cop i un altre, finalment s’adormí a la seva tenda.

El despertà un home que el sacsejava.

—Desperteu, desperteu, mestre Holbitlà! —cridava. I, a la fi, en Merry sortí d’aquells somnis profunds i s’assegué sobresaltat. Encara semblava fosc, pensà.

—Què ocorre? —preguntà.

—El rei us crida.

—Però si encara no ha sortit el sol —va dir en Merry.

—No, i no crec que surti, mestre Holbitlà. I sota aquest núvol és com si no hagués de tornar a sortir mai més. El temps, però, no s’atura, encara que desaparegui el sol. Afanyeu-vos!

En Merry es vestí apressadament i va treure el nas enfora. El món s’enfosquia. Fins l’atmosfera semblava marronosa i totes les coses que distingia eren negres i grises i sense ombra; hi havia una calma extraordinària. No es podia veure cap ombra de núvol llevat de molt lluny, cap a l’oest, on les urpes més distants de la gran tenebra encara s’arrossegaven endavant, deixant que només s’hi filtrés una mica de llum. Al damunt hi tenien suspesa una capa pesant, obscura i informe, i la llum, en lloc d’augmentar, semblava afeblir-se.

En Merry distingí molts homes de peu dret, que esguardaven amunt i murmuraven; tots els rostres eren grisencs i tristos i alguns semblaven atemorits. Amb el cor apesarat, va dirigir-se a on era el rei. En Hírgon, el genet de Góndor, era davant seu i, al seu costat, hi havia un altre home, com ell i vestit de la mateixa faisó, però més baix i cepat. En entrar en Merry estava parlant al rei.

—Ve de Mórdor, senyor —va dir—. Va començar ahir nit, a la posta. Des dels turons al Foldest del vostre reialme vaig veure com s’enlairava i s’arrossegava cel amunt i, durant tota la nit, mentre he cavalcat, m’ha seguit al darrere devorant les estrelles. Ara aquest núvol enorme tapa tota la terra des d’aquí fins a les Muntanyes de l’Ombra; i s’enfosqueix per moments. La guerra ha començat.

El rei va romandre assegut i callat uns instants. Finalment parlà:

—Així, doncs, ja és aquí —va dir—; aquesta és la gran batalla dels nostres temps, una batalla en què moltes coses deixaran d’existir. Com a mínim ja no hi ha necessitat d’amagar-se. Cavalcarem en línia recta i pel camí obert i amb la màxima diligència. Que la revista comenci tot d’una i no espereu a ningú que s’entretingui. Esteu bé de provisions a Minas Tirith? Perquè si hem de sortir ara a corre-cuita, haurem de cavalcar lleugers de pes, només amb els queviures i l’aigua suficients per resistir fins a presentar batalla.

—Tenim grans provisions, preparades de fa molt de temps —va respondre en Hírgon—. Cavalqueu tan lleugers i veloços com pugueu!

—Que així sigui. Convoca els heralds, Éomer —va dir en Théoden—. Que formin tots els genets!

L’Éomer va sortir i de seguida se sentiren les trompetes que retrunyien al baluard i la resposta de moltes altres més avall; però llurs veus ja no sonaven diàfanes i valeroses com li havien semblat a en Merry la nit anterior. Ara, en aquella atmosfera pesant, eren apagades i aspres i tenien una estridència sinistra.

El monarca es tombà vers en Merry.

—Me’n vaig a la guerra, mestre Meriadoc —va dir—. Em posaré en camí d’aquí a molt poc. Us deslliuro del meu servei, però no de la meva amistat. Podeu romandre aquí i, si voleu, podeu servir la Senyora Éowyn que, mentre jo sigui absent, detentarà el govern de la meva gent.

—Però, però… senyor —va embarbussar-se en Merry—. Li vaig oferir la meva espasa. No em vull apartar de vostè així, Rei Théoden. I, ja que tots els meus amics han anat a la batalla, m’avergonyiria d’haver-me de quedar enrere.

—Però nosaltres anem a muntar en cavalls grans i veloços —va dir en Théoden— i, per més gran que sigui el vostre, no podeu cavalcar en aquests animals.

—Si és així, lligui’m a la gropa d’un dels cavalls o deixi’m penjar-me d’un esperó o fem alguna cosa —va dir en Merry—. És molt lluny per córrer-hi a peu, però si no puc cavalcar-hi, hi correré, encara que hagi de deixar-hi els peus i hi arribi amb algunes setmanes de retard.

En Théoden va somriure.

—Abans us duria amb mi muntat sobre el Crinblanca —va dir—. Però, com a mínim, podeu muntar amb mi fins a Édoras i així veureu Meduseld, ja que aquest és el camí que penso seguir. De moment l’Stybba us podrà dur: la carrera de debò no començarà fins que siguem a les planures.

Aleshores l’Éowyn s’aixecà.

—Veniu, Meriadoc! —va dir—. Us mostraré l’equipament que he fet disposar per a vós —i van sortir plegats—. És una petició que l’Àragorn em va fer —va dir l’Éowyn mentre passaven entre les tendes—, que us armés per a la batalla. L’he satisfeta el millor que he pogut. Perquè el cor em diu que la necessitareu abans que tot acabi.

Llavors conduí en Merry fins en una caseta que hi havia entre els dormitoris de la guàrdia del rei i, un cop allí, un armer li va lliurar un petit elm i un escut rodó i algun altre equipament.

—No tenim cap cota de malles de la vostra mida —va explicar l’Éowyn— ni temps per forjar aquesta mena d’ausberg; però aquí teniu també un justacòs fort de cuir, un cinturó i un coltell. D’espasa ja en teniu.

En Merry va fer una reverència i la senyora li mostrà l’escut, que era com el que havia rebut en Guimli i duia pintat l’emblema del cavall blanc.

—Agafeu totes aquestes coses —va dir-li l’Éowyn—, i que us acompanyin en bona sort! I, ara, adéu-siau, mestre Meriadoc! Crec que encara és possible que ens tornem a veure, vós i jo.

D’aquesta manera fou com el Rei de la Marca, al bell mig de les tenebres que s’espessien, es disposà a comandar els seus genets en direcció a l’est. Els cors eren apesarats i molts defallien a l’ombra. Però eren gent ferrenya, lleial al seu senyor, i se sentiren pocs plors o murmuracions, fins i tot al baluard on havien estat acomodats els exiliats d’Édoras, entre els quals s’hi comptaven dones, criatures i vells. El fat semblava suspès damunt llurs caps, però s’hi enfrontaven en silenci.

Dues hores van transcórrer ràpidament i ara el rei muntava el seu cavall blanc que relluïa sota aquella mitja llum; encara que els cabells que li voleiaven sota l’elm eren blancs com la neu, era alt i el seu aspecte imposava. I foren molts els qui se’n meravellaren i van agafar ànim de veure’l tan tibat i coratjós.

A les planures esbarjoses al costat del riu sorollós es trobaven formats en moltes companyies gairebé cinquanta-cinc centenars de genets completament armats i molts més centenars d’homes amb els cavalls que restaven, amb una càrrega ben lleugera. Sonà un sol toc de trompeta. El rei alçà la mà i llavors, silenciosament, la host de la Marca començà a posar-se en camí. Al capdavant anaven dotze homes pertanyents a la casa del rei, cavallers de renom. Després el monarca, seguit per l’Éomer, que era a la seva dreta. S’havia acomiadat de l’Éowyn a dalt, al baluard, i el record ja l’oprimia, però concentrà el pensament en el camí que tenien per endavant. Després venia en Merry, muntat sobre l’Stybba amb els genets missatgers de Góndor i, darrere seu, cavalcaven uns altres dotze cavallers de la casa del rei. Van desfilar per davant les formacions llarguíssimes d’homes que s’esperaven amb rostres seriosos i impertorbables. Quan hagueren arribat gairebé al capdavall de la formació, un d’ells alçà l’esguard amistosament cap al hòbbit. Un jove, pensà en Merry en retornar-li la mirada, una mica més baix i menys gras que la majoria. Copsà el llambreig d’aquells ulls clars, de color gris; i aleshores s’estremí, perquè de sobte se li va ocórrer que era el rostre d’algú sense esperança que anava a l’encontre de la mort.

Van davallar pel camí grisenc, seguint el Riuneu, que cascadejava damunt el roquissar; després travessaren els llogarrets de Sotalara i de Riudalt, on moltes cares entristides de dones els esguardaren de la foscor de les portes estant; i així, sense trompeteig ni arpes ni música de veus d’homes, s’inicià la gran cavalcada cap a l’est de la qual s’ocuparen posteriorment, durant l’espai de moltes i moltes vides d’homes, les cançons de Ròhan.


De Puigdelara, fosc, al matí espectral,

sortí el fill de Thénguel amb soldats i senyors,

vingué a Édoras, als molt vells salons

dels guardians de la Marca, que la boira adorm;

tenebres que embolcallen el bigam daurat.

Allà s’acomiadava del seu poble lliure,

de la llar i el tron i de tots els llocs sants;

on abans hi hagué festa ara la llum mor.

Endavant anava el rei, enrere el temor,

i el destí els avançava. Per lleialtat ho feia:

per servar les promeses i complir-les totes.

Endavant Théoden cavalca. Cinc nits i cinc dies

els eorlingas avancen cap a l’est

pel Folde, pel Fenmarc i per Fírienholt,

sis mil llances vers Sunlending

i Múndburg, la poderosa, sota el Mindòl·luin,

ciutat dels reis de la mar al regne del sud,

assetjada pels enemics, de foc encerclada.

El fat els guiava. La Foscor els envoltà,

cavallers i cavalls; el galop llunyà

s’enfonsà en el silenci: les cançons ho diuen.



I fou realment enmig d’una obscuritat cada cop més total, encara que només faltava una hora per al migdia, que el rei arribà a Édoras. Només s’hi va detenir una breu estona i hi augmentà l’exèrcit amb tres vintenes de genets que havien fet tard a la revista d’armes. Després de dinar-hi, es disposà a reprendre la marxa i s’acomiadà del seu escuder amb gran amabilitat. En Merry, però, li suplicà per darrera vegada que li permetés no separar-se’n.

—Aquest viatge no està fet per a ponis com l’Stybba, com ja us he dit —va respondre-li en Théoden—. I, a la batalla que esperem lliurar als camps de Góndor, què hi faríeu, mestre Meriadoc, per més destre que sigueu en el maneig de l’espasa i encara que el vostre cor sigui més gran que la vostra estatura?

—Qui ho pot dir, senyor? —va respondre en Merry—. Però aleshores, per què ha acceptat que posés la meva espasa al seu servei, si no és perquè jo li faci costat? I no voldria pas que, després, l’única cosa que les cançons diguessin de mi és que sempre m’he quedat enrere!

—Us vaig acceptar per a la vostra salvaguarda —va respondre en Théoden— i també perquè féssiu el que us pogués demanar. No hi ha cap dels meus genets que us pugui dur de paquet. Si la batalla fos davant les nostres murades, és possible que les vostres gestes fossin recordades pels joglars; però des d’aquí fins a Múndburg, on governa en Dénethor, hi ha cent dues llegües. No se’n parli més.

En Merry va fer una inclinació i s’allunyà descontent, contemplant les fileres de cavallers. Les companyies ja s’aprestaven per a la partida: els homes estrenyien les cingles, comprovaven les selles, acariciaven els cavalls; alguns observaven neguitosos el cel que es cobria. Sense que ningú ho advertís, un genet s’atansà al hòbbit i li parlà a cau d’orella.

—Si la voluntat no falla, sempre hi ha un camí, que solem dir —li mussità—, i jo mateix he pogut comprovar-ho.

En Merry alçà la mirada i s’adonà que era el mateix genet jove en qui s’havia fixat aquell matí.

—Voleu anar allà on va el Senyor de la Marca: us ho veig a la cara.

—Efectivament —va dir en Merry.

—Aleshores heu de venir amb mi —afegí el genet—. Us duré davant meu, amagat sota la capa, fins que siguem camps enllà i aquesta foscor sigui encara més obscura. Tanta bona voluntat no pot veure’s destorbada. No digueu res més a ningú i veniu!

—Gràcies, moltíssimes gràcies! —va respondre en Merry—. Gràcies, senyor, encara no sé el seu nom.

—No el sabeu? —va dir amb suavitat el genet—. Aleshores anomeneu-me Celatelm.

I així s’esdevingué que, quan el rei es posà en camí, en Meriadoc, el hòbbit, era assegut davant en Celatelm, i el gran corser gris Windfola no parà gens d’atenció a la càrrega, ja que en Celatelm era més lleuger de pes que molts homes, però àgil i de còrpora ben proporcionada.

De manera que s’endinsaren en les penombres. Als bosquets de salzes on el Riuneu desembocava en el Rieradent, dotze milles a l’est d’Édoras, van acampar per fer-hi nit. I després es van tornar a posar en camí pel Folde, i pel Fenmarc, on a la dreta tenien grans rouredes que s’enfilaven pels faldars del pujolar sota les ombres del fosc Halifírien, a les fronteres de Góndor; més lluny, però, cap a l’esquerra, les boires cobrien els aiguamolls alimentats per les boques del Rieradent. I, a mesura que avançaven, els arribaren rumors de la guerra al nord. Homes sols, que cavalcaven desconcertats, els dugueren noves dels enemics que assaltaven les seves fronteres orientals, d’exèrcits d’orcs que avançaven per l’altiplà de Ròhan.

—Cavalqueu, cavalqueu! —cridava l’Éomer—. Ara ja és massa tard per desviar-nos. Els pantans del Rieradent ens protegiran el flanc. Pressa és el que ens cal. Al galop!

I així fou com el rei Théoden abandonà el seu reialme i, milla a milla, el llarg camí anà serpentejant i les alimares dels turons van anar desfilant: Càlenhad, Min-Rímmon, Érelas, Nàrdol. Però llurs focs estaven apagats. Totes les terres eren grises i silencioses; i l’ombra s’anava obscurint cada cop més davant d’ells i l’esperança s’afeblia al fons de tots els cors.





Capítol IV

EL SETGE DE GÓNDOR


En Gàndalf va despertar en Pippin. A la cambra hi havia espelmes enceses perquè a través de les finestres només hi arribava una claror molt tènue; l’aire era pesant com si s’aproximés una tempesta.

—Quina hora és? —va dir en Pippin, badallant.

—L’hora segona ben tocada —va respondre en Gàndalf—. Ja és hora que et llevis i que t’arreglis una mica. El Senyor de la Ciutat t’ha convocat per comunicar-te quins seran els teus nous deures.

—Que em donarà esmorzar?

—No! L’esmorzar te’l donaré jo: i és tot el que podràs menjar fins al migdia. Ara hi ha ordres de racionar els queviures.

En Pippin va contemplar tristament aquell panet i el trosset totalment insuficient, segons que li semblà, de mantega que tenia preparat al costat d’una tassa de llet aigualida.

—Per què em va dur aquí? —va demanar.

—Ho saps prou bé —va respondre en Gàndalf—. Per apartar-te de qualsevol malifeta; i si no t’agrada ser aquí, el millor que pots fer és recordar que tu en vas ser l’únic responsable.

En Pippin no tornà a obrir boca.

Poc després caminava un cop més amb en Gàndalf per aquell corredor fred que duia a la porta del Saló de la Torre. En Dénethor hi seia amb aspecte de pessimisme llòbrec, com una aranya vella i pacient, pensà en Pippin; semblava que no s’havia mogut des del dia anterior. Va indicar a en Gàndalf que s’assegués, però en Pippin restà una estona a peu dret, sense que li donés cap instrucció. Finalment el vell Dénethor es girà vers ell:

—Bé, mestre Peregrín, espero que ahir empressis el dia per a bon profit i de manera agradosa. Tot i que temo que les taules d’aqueixa ciutat estan més desolades del que t’abelliria.

En Pippin tingué la sensació incòmoda que el Senyor de la Ciutat estava assabentat de la major part del que havia fet o dit i que també endevinava una bona part del que pensava. No va respondre res.

—Què faries a mon servei?

—Creia, senyor, que vostè m’indicaria quins eren els meus deures.

—I ho faré, quan sàpiga per a què serveixes —va respondre en Dénethor—. Però això segurament ho esbrinaré més de pressa si ara te mantinc a mon costat. L’escuder de les meues cambres ha sol·licitat permís per passar a la tropa exterior, de manera que temporalment pots ocupar son lloc. M’hauràs de servir, fer encàrrecs i donar-me conversa, si és que la guerra i les reunions me’n deixen alguna ocasió. Saps cantar?

—Sí —va respondre en Pippin—. Bé, sí, prou bé per a la nostra gent. Però no tenim cançons escaients per a grans salons i temps revoltats, senyor. Gairebé mai no cantem de res més corprenedor que el vent i la pluja. I la major part de les cançons que sé són sobre coses que, a nosaltres, ens fan riure; o sobre el menjar i el beure, evidentment.

—I per què creus que aqueixes cançons no són avinents per a nostres salons o per a moments com aqueixos? Hem viscut molt de temps sota l’Ombra i, en conseqüència, de segur que mos plaurà d’escoltar els ecos d’una terra que no n’ha estat atribolada. Així podrem adonar-nos que el fet que naltros vetlléssim no ha estat debades, tot i que potser no mos ho han agraït pas.

El cor d’en Pippin es descoratjà. No li feia cap il·lusió de cantar una cançó de La Comarca al Senyor de Minas Tirith i, encara menys, alguna de les cançons còmiques que eren les que millor se sabia; eren massa, dallonses, rústiques per a aquella avinentesa. En Dénethor s’havia girat envers en Gàndalf i li preguntava sobre els ròhirrim i llur política, i sobre el lloc que ocupava l’Éomer, el nebot del rei. En Pippin quedà meravellat de tota la informació que el Senyor semblava posseir sobre un poble que vivia tan lluny, especialment perquè, segons pensà, devia fer molts anys que el mateix Dénethor no havia sortit de les seves fronteres.

Llavors en Dénethor va fer un gest a en Pippin i li comunicà que podia retirar-se una estona.

—Vés a l’armeria de la ciutadella —li va dir— i aparella’t un uniforme i l’equipament de la Torre. L’haurien de tenir a punt. Els el vaig encarregar ahir. Torna quan estiguis abillat!

Tal dit, tal fet; en Pippin no trigà a trobar-se vestit amb uns abillaments estranys, de color negre i argent, de cap a peus. Tenia un ausberg petit, amb anelles que potser eren d’acer forjat, però negres com l’atzabeja; i un elm coronat al damunt per unes petites ales de corb a banda i banda, engalzat amb un estel de plata al centre de l’anell central. Per damunt de la malla duia una sobrecapa curta tota negra, però amb un brodat platejat damunt el pit que era l’ensenya de l’Arbre. Els vestits vells els hi van agafar i els guardaren ben doblegats, autoritzant-lo, però, a guardar la capa grisa de Lórien, que només podia dur quan no estava de servei. Si se n’hagués pogut adonar, ara tenia un aspecte molt semblant al d’Ernil i Pheriannath, el Príncep dels Mitgerols, que és com la gent l’havia anomenat; però la veritat és que no se sentia gaire confortable. I aquella tristor començà a llastar-li els ànims.

Tot el dia va ser fosc. Des de l’albada sense sol fins al vespre, l’ombra pesant no havia fet més que espesseir-se i, a la ciutat, els cors n’experimentaven l’opressió. Molt amunt, un gran núvol s’escampava lentament, empès per un vent de guerra, des de la Terra Negra cap a l’oest, engolint la llum. A sota l’atmosfera romania immòbil i irrespirable, com si tota la vall de l’Ànduin estigués a l’aguait de l’esclat d’una tempesta desastrosa.

Cap a l’hora onzena, quan en Pippin quedà finalment una estona lliure de servei, va sortir i es dirigí a buscar menjar i beure per eixorivir una mica el seu cor apesarat i fer més suportable aquella tasca de servidor. Al refectori es tornà a trobar en Bèregond, que acabava de tornar d’una missió pel Pelènnor, fins a les torres de guàrdia de la carretera. Plegats, van caminar fins a les murades perquè en Pippin se sentia empresonat i s’ofegava fins i tot en aquella impressionant ciutadella. Van tornar a seure l’un al costat de l’altre en aquella dent de la muralla que atalaiava l’est, on havien menjat i xerrat el dia anterior.

Era l’hora de la posta, però aquell gran vel ja s’havia escampat ben cap a l’oest i, només en enfonsar-se finalment a la mar, aconseguí el sol escapolir-se i enviar un breu centelleig brillant de comiat abans que caigués la nit; el mateix centelleig que en Frodo advertí, a la cruïlla, brillant a la testa del rei caigut. Als camps del Pelènnor, però, sota l’ombra del mont Mindòl·luin, no hi arribà centelleig de cap mena: tots els camps eren marronosos i entristits.

A en Pippin li feia la impressió que havien transcorregut anys sencers d’ençà que s’havia assegut en aquell ampit de la murada, en alguna mena d’època mig oblidada, quan encara era un hòbbit, un errabund confiat, poc afectat pels perills que havia hagut de córrer. Ara era un soldat insignificant en una ciutat que es preparava per al gran assalt i anava vestit a la manera orgullosa però llòbrega de la Torre de Guàrdia.

En algun altre lloc i en d’altres temps potser en Pippin s’hauria sentit complagut per aquells nous abillaments, però ara era conscient que allò en què participava no era precisament un joc; es trobava, seriosament compromès i fins a la mort, al servei d’un senyor sever que corria un perill incommensurable. L’ausberg era feixuc i l’elm li pesava al cap. S’havia tret la capa i l’havia col·locada al damunt del seient de pedra. Va apartar la mirada de les planures que s’enfosquien als seus peus, badallà i després sospirà.

—Us ha cansat el dia d’avui? —va preguntar en Bèregond.

—Sí, molt —va dir en Pippin—, estic extenuat de no fer res i d’esperar. He donat molts cops de taló a la porta de la cambra del meu senyor durant moltes i interminables hores, mentre ell debatia amb en Gàndalf i amb el príncep i amb altres persones importants. No hi estic acostumat, mestre Bèregond, a servir-ne d’altres mentre mengen quan tinc la panxa buida. Per a un hòbbit és una prova qui-sap-lo difícil de superar. Sens dubte, vostè pensa que hauria de sentir-me més profundament honrat. Però, de què serveixen aquests honors? I, a dir veritat, és que serveix de res menjar i beure amb aquesta ombra que avança arrossegant-se damunt nostre? Quin sentit té? Si fins l’aire sembla espès i enterbolit! Que les tenen gaire sovint, aquestes tenebres, quan bufa el vent de l’est?

—No —va respondre en Bèregond—, aqueix temps no és d’aqueix món. Això és algun estratagema de la seua maldat; alguna mena de vapor dels fumerols de la Muntanya del Foc que mos envia a fi d’entenebrir-nos els cors i la raó. I a fe que ho aconsegueix. Com m’agradaria que tornés el senyor Fàramir. Ell no s’acovardiria. Ara, però, qui sap si mai tornarà a travessar el Riu des de la Foscor?

—Sí —va dir en Pippin—, en Gàndalf també està neguitós. Crec que es va endur una desil·lusió en descobrir que en Fàramir no era aquí. I tampoc no sé on s’ha ficat. Ha abandonat el consell del Senyor abans de migdia i, pel que m’ha semblat, no està de gaire bon humor. Potser ha tingut algun pressentiment d’una mala notícia.

Tot d’un plegat, mentre xerraven, van quedar totalment paralitzats, glaçats com si fossin petrificats. En Pippin s’arraulí amb les mans tapant-se amb força les orelles; però en Bèregond, que havia estat atalaiant des de la murada mentre parlava d’en Fàramir, restà allí, dempeus, rígid, esguardant amb la mirada clavada en un punt. En Pippin reconeixia aquell xiscle estremidor que acabava de sentir: era el mateix que havia escoltat feia molt de temps a l’aiguamoix de La Comarca, però ara n’havien augmentat el poder i l’odi, i aquell xiscle travessava el cor amb una desesperació verinosa.

A la fi, fent un esforç, en Bèregond, aconseguí parlar.

—Ja són aquí! —va dir—. Armeu-vos de valor i mireu! Aquí sota és ple de coses nefastes!

En Pippin alçà a contracor en aquell seient i esguardà per damunt l’ampit de la murada. El Pelènnor s’estenia apagat als seus peus i es difuminava al fons cap a la ratlla a penes entrevista del Gran Riu. I aleshores va veure, a mig aire per sota d’on es trobava, avançant veloçment per la plana, com ombres d’una nit inesperada, cinc formes amb aspecte d’ocell, horribles com aus carronyeres, però més grans que les àligues i cruels com la mort. Adés passaven volant més a prop, aventurant-se gairebé a un tir d’arc de les muralles, adés giravoltaven per allunyar-se’n.

—Genets Negres! —mussità en Pippin—. Genets Negres de l’aire! Però, miri, Bèregond! —exclamà—. Sembla que cerquin alguna cosa, oi? Miri com planegen i fan voltes, sempre cap a aquell punt, allà baix! I no hi veu alguna cosa que es mou per terra? Uns puntets negres. Sí, homes a cavall: quatre o cinc. Ah! No ho puc suportar! Gàndalf! Gàndalf, salvi’ns!

Se sentí un altre udol llarguíssim que augmentà i s’apagà i en Pippin es feu enrere de la murada, panteixant com un animal acorralat. A través d’aquell udol havia sentit que arribava des de baix, molt feble i aparentment remot, el so d’una trompeta acabat en una nota llarga i aguda.

—En Fàramir! El senyor Fàramir! És el seu senyal! —va cridar en Bèregond—. Quin valor! Com s’ho farà per arribar a les portes si aqueixos repugnants falcons de l’infern tenen més armes que les de l’espant? Mireu! Resisteixen. Assoliran les portes. No, els cavalls han embogit! Guaiteu! Els homes han caigut a terra!, corren a peu. No, n’hi ha un que encara cavalca, però es dirigeix cap als altres. Ha de ser el capità: pot dominar tant els animals com les persones. Oh, ara una d’aqueixes coses fastigoses se li tira al damunt! Socors, socors! No hi ha ningú que surti a ajudar-lo? Fàramir!

Amb aquests mots, en Bèregond féu un salt i sortí corrent cap a la foscor. Avergonyit del seu terror, mentre que en Bèregond de la Guàrdia només havia pensat en el capità que s’estimava, en Pippin s’aixecà i tornà a esguardar. En aquell instant llambregà un centelleig blanc i argentat que venia del nord, com un petit estel, allà baix als camps crepusculars. Es movia amb la velocitat d’una fletxa i creixia a mesura que s’aproximava veloçment als quatre homes que fugien cap a les portes de la ciutat. A en Pippin li féu l’efecte que al seu voltant hi havia una resplendor pàl·lida i que les espesses tenebres cedien davant d’allò; i després, quan s’hagué acostat una mica més, li semblà sentir, com un eco per les muralles, una veu poderosa que cridava.

—En Gàndalf! —exclamà—. En Gàndalf! Sempre apareix quan les coses ja no poden anar pitjor. Endavant! Endavant, Genet Blanc! Gàndalf, Gàndalf! —va cridar frenèticament, com un espectador davant una cursa extraordinària apressant un corredor que ja no necessita que l’animin.

Ara les ombres negres voladores s’havien adonat de la seva arribada. Una va girar cap a ell, però a en Pippin li semblà que el genet alçava la mà i que d’aquesta en sortia disparat cap al cel un raig de llum blanca. El Nazgûl proferí un llarguíssim xiscle de dolor i va fer la volta i se n’allunyà; i aleshores els altres quatre vacil·laren i s’enlairaren en ràpides espirals i es perderen cap a l’est tot desapareixent en aquell núvol baix del cel, mentre a baix, al Pelènnor, semblà, per uns segons, que no era tan fosc.

En Pippin mirà i va veure com l’home a cavall i el Genet Blanc es trobaven i s’aturaven, esperant els que corrien a peu. Des de la ciutat sortien ara a corre-cuita molts homes que anaven al seu encontre i de seguida van quedar tots fora del camp de visió en passar els baluards exteriors; en Pippin comprengué que ara devien passar la Porta Gran. Imaginant que es dirigien tot d’una cap a la Torre i a veure el Senescal, va córrer cap a l’entrada de la ciutadella. Així se li afegiren moltes altres persones que també havien vist la cursa i el rescat des del capdamunt de les muralles.

No van trigar gaire a sentir un aldarull als carrers que conduïen cap als cercles superiors i tot eren visques i crits amb els noms d’en Fàramir i d’en Mithràndir. Ara en Pippin ja distingia les torxes i dos genets que, seguits per una gernació, avançaven lentament: l’un anava vestit de blanc però ja no brillava i, en la llum crepuscular, semblava pàl·lid, com si el seu foc s’hagués extingit o estigués colgat; l’altre era bru i duia el cap acotat. Van descavalcar i, mentre els mossos de l’establa agafaven el Grisencrín i l’altre corser, van avançar fins al sentinella que hi havia a la porta: en Gàndalf amb seguretat, amb la capa grisa tirada enrere i un foc que encara li caliuejava al fons dels ulls; l’altre, vestit de verd de cap a peus, lentament, trontollant una mica, com qui està molt cansat o ferit.

En Pippin s’obrí pas mentre passaven per sota la llanterna que penjava de la gran arcada de la porta i, quan va veure la cara pàl·lida d’en Fàramir, se li tallà la respiració. Era el rostre d’algú que s’havia vist assaltat per una gran por o angoixa, però que havia aconseguit dominar-la i ara estava en pau. Va romandre un instant seriós i orgullós mentre parlava amb el guarda, i en Pippin, que no l’havia perdut de vista, s’adonà de la gran semblança que tenia amb el seu germà Bóromir, que en Pippin havia admirat des del començament perquè li agradava el capteniment senyorívol però amable d’aquell gran home. Tot d’una, emperò, advertí que el seu cor sentia una curiosa compassió per en Fàramir, una sensació que no havia conegut fins aleshores. Aquell home tenia una planta de tan alta noblesa com la que de vegades mostrava l’Àragorn, potser no tan encimbellada, però també menys incalculable i remota: un dels Reis dels Homes nat en una època posterior, però tocat amb la saviesa i la tristor de la Raça Antiga. Ara comprenia per què en Bèregond en pronunciava el nom amb devoció. Era un capità que els homes seguirien, que ell seguiria, encara que fos sota les tenebres de les ales negres.

—Fàramir! —va cridar en veu alta juntament amb la gernació—. Fàramir!

I en Fàramir, en captar la seva veu estranya entre la cridòria dels homes de la ciutat, es va girar, se’l mirà i en restà sorprès.

—D’on sou? —va dir—. Un mitgerol, i amb l’uniforme de la Torre! D’on…?

Però en Gàndalf se li posà al costat i parlà.

—Ha vingut amb mi des de la terra dels mitgerols —va dir—. Ha vingut amb mi. Però no ens entretinguem aquí. Hi ha massa coses per explicar i per fer i esteu cansat. El mitgerol vindrà amb nosaltres. I tant, perquè si no oblida els seus deures amb més facilitat que jo, crec que ha de posar-se al servei del seu senyor abans d’una hora. Apa, Pippin, segueix-nos!

Així, doncs, arribaren per fi a la cambra particular del Senyor de la Ciutat. Al voltant d’un braser de carbó vegetal hi havia disposades butaques confortables; i els van servir vi; i en Pippin, sense que gairebé ningú no hi parés esment, va col·locar-se darrere la butaca d’en Dénethor i pràcticament s’oblidà del cansament, tan grans eren les ànsies amb què escoltà les coses que s’hi digueren.

Quan en Fàramir hagué pres pa blanc i begut un glop de vi, va asseure’s en una cadireta baixa a l’esquerra del seu pare. Una mica més allunyat cap a l’altra banda, en una cadira de fusta tallada, seia en Gàndalf; i, d’entrada, semblava adormit. Perquè al començament en Fàramir només va parlar de la missió que li havien encomanat feia deu dies i donà noves d’Ithílien i dels moviments de l’Enemic i dels seus aliats; i va explicar el combat al camí en què havien derrotat els homes de Harad i el seu gran animal: un capità que informava el seu senyor d’afers similars als que hom escoltava sovint, escaramusses de la guerra a la frontera que ara semblaven ben inútils i insignificants, mancades de tota transcendència.

Després en Fàramir esguardà de cop i volta en Pippin.

—I ara —va dir— vénen les qüestions més estranyes. Perquè aqueix no és el primer mitgerol que em trobo caminant per les terres del sud com si acabés de sortir de les llegendes del nord.

En sentir aquestes paraules en Gàndalf s’incorporà a la cadira i n’aferrà els braços amb força; però no va dir res i, amb una llambregada, silencià l’exclamació als llavis d’en Pippin. En Dénethor esguardà els seus rostres i va fer un gest d’assentiment, com si fes senyal que ja hi havia llegit molt més abans que fos expressat amb paraules. A poc a poc, mentre els altres romanien asseguts en silenci, en Fàramir descabdellà el seu relat, amb la mirada fixa gairebé tota l’estona en en Gàndalf, tot i que, ara i adés, la seva mirada es desviava cap a en Pippin, com si volgués refrescar-se el record d’aquells altres mitgerols que havia vist.

Mentre narrava la història de la trobada amb en Frodo i el seu criat i els esdeveniments de Hènneth Annûn, en Pippin s’adonà que les mans d’en Gàndalf tremolaven tot i aferrar-se a la fusta tallada. Ara semblaven blanques i molt velles i, mentre les observava, tot d’una en Pippin comprengué, amb un calfred de por, que fins i tot en Gàndalf, en Gàndalf en persona, estava neguitós, espantat fins i tot. L’atmosfera de l’estança era resclosida i immòbil. A la fi, quan en Fàramir va referir-se al moment en què s’havia separat dels viatgers i a llur decisió de dirigir-se a Cirith Úngol, se li apagà la veu, brandà el cap i sospirà. Llavors en Gàndalf s’incorporà de cop.

—Cirith Úngol? La vall de Mórgul? —va dir—. Quan, Fàramir, quan? Quan us en vau separar? Quan creieu que arribaran en aquella maleïda vall?

—Mos en vam separar al matí, avui ja fa dos dies —va dir en Fàramir—. Hi ha quinze llegües des d’allí fins a la vall del Mórgulduin, si és que han anat en línia recta cap al sud; i llavors, fins a la maleïda Torre, encara els quedaran cinc llegües en direcció oest. Per més ràpids que anessin no hi poden haver arribat fins avui, i potser encara no hi siguin. Ja veig el que temeu. Però aqueixa tenebra no té res a veure amb la seua sort. Va començar ahir al vespre i anit tot Ithílien ja era sota aqueixa ombra. Crec evident que l’Enemic fa molt que té planejat un atac contra naltros i el moment ja havia estat decidit fins i tot abans que els viatgers se separessin de la meua protecció.

En Gàndalf caminà amunt i avall.

—Fa dos dies, al matí, a gairebé tres dies de viatge! Que és molt lluny el lloc on us vàreu separar?

—A unes vint-i-cinc llegües en línia recta —va respondre en Fàramir—. Però no he pogut tornar més de pressa. Anit vaig aturar-me a Cair Andros, l’illa llarga que hi ha al Riu, cap al nord, on tenim un destacament de defensa i cavalls a la riba d’ací. A mesura que es feia més fosc vaig comprendre que mos havíem d’apressar, de manera que m’hi vaig arribar a cavall amb uns altres tres que també podien canviar de cavalls. La resta de la companyia la vaig enviar cap al sud per reforçar la guarnició dels guals d’Osguíliath. Espero no haver fet res de perjudicial —afegí bo i mirant el seu pare.

—Perjudicial? —va exclamar en Dénethor, mentre els ulls li centellejaven inesperadament—. Per què ho preguntes? Els homes eren a les teues ordres. O és que ara demanes mon parer sobre tot el que fas? Ton comportament en presència meua és rebaixar-te, però ja fa molt de temps que, malgrat els meus consells, vas decidir anar a la teua. Mira, has parlat amb tacte, com és el teu costum; però jo, no he vist potser la teua mirada fixa en el Mithràndir, cercant si deies el que calia o si xerraves massa? Fa molt que te té guanyat el cor.

»Fill, ton pare és vell però encara no repapieja. Puc veure i sentir, com tinc per costum; i se m’escapa poc del que has dit a mitges o has callat del tot. Conec la resposta a molts interrogants. Llàstima, llàstima del pobre Bóromir!

—Si el que he fet no vos complau, pare —va dir en Fàramir pausadament—, m’hauria estimat més que m’haguéssiu atorgat vostre consell abans de fer-me suportar la càrrega d’un judici tan extrem.

—Creus que això t’hauria fet canviar de parer? —replicà en Dénethor—. Hauries continuat actuant de la mateixa manera, sospito. Te conec bé. Ton desig sempre ha estat semblar senyorívol i generós com un dels antics reis, graciós i amable. Això potser s’adigui amb algú de noble estirp, si té el poder i la pau. Però, en hores de desesperació, l’amabilitat es pot pagar amb la mort.

—Doncs que així sia —va dir en Fàramir.

—Que així sia! —s’exclamà en Dénethor—. Però no només amb la teua mort, senyor Fàramir: amb la mort també de ton pare i de tot ton poble que, ara que en Bóromir ha mort, tens l’obligació de protegir.

—Voldríeu, potser —va dir en Fàramir—, que nostres llocs haguessin estat intercanviats?

—Sí, i tant que m’hauria agradat —va dir en Dénethor—. Perquè en Bóromir me va ser lleial i no pas deixeble d’un màgic. Ell s’hauria recordat de la necessitat de son pare i no hauria malbaratat el que la fortuna li atorgà. Ell m’hauria dut un present imposant.

Per uns instant la contenció d’en Fàramir cedí.

—Vos demano, mon pare, que recordeu per què he estat jo, i no ell, qui ha anat a Ithílien. Vostre consell es va imposar, com a mínim, en una ocasió, i no fa pas tant. Fou el Senyor de la Ciutat qui li encomanà la missió que havia de dur a terme.

—No remenis l’amargor al fons de la copa que jo mateix vaig servir-me —va dir en Dénethor—. Que no l’he tastada ja moltes nits a la llengua pressentint que el solatge encara seria pitjor? Com ara, de fet, comprovo. Tant de bo no fos així! Tant de bo aquella cosa hagués vingut a parar a les meues mans!

—Tranquil·litzeu-vos, Dénethor! —intervingué en Gàndalf—. En Bóromir no us l’hauria portada de cap de les maneres. Ha mort i va morir dignament; que reposi en pau! Vós mateix us enganyeu. Ell hauria allargat la mà cap a aquella cosa i, en agafar-la, hauria caigut. L’hauria guardada per a ell i, quan hagués tornat, no hauríeu estat capaç de reconèixer el vostre fill.

El rostre d’en Dénethor es va fer dur i glaçat.

—Vau descobrir que en Bóromir no es deixava moldejar tant per vostres mans, oi? —va dir en veu baixa—. Però jo, que era son pare, dic que ell me l’hauria portada. Sou savi, potser, Mithràndir, però malgrat totes vostres subtileses, no posseïu pas tota la saviesa. Hom pot trobar consells que no són ni les xarxes dels màgics ni les presses dels ximplets. Sobre aqueix particular posseeixo més coneixements i saviesa del que penseu.

—I quina és la vostra saviesa? —va fer en Gàndalf.

—La de percebre que existeixen dues ximpleries que cal evitar. Emprar aqueixa cosa és perillós. Però, en aqueixos moments, enviar-la en mans d’un mitgerol sense enteniment al propi territori de l’Enemic, com vós heu fet ajudat per aqueix fill meu, això és pura bogeria.

—I què és el que n’hauria fet el senyor Dénethor?

—Ni una cosa ni l’altra. Però de ben segur que, i per molt que li ho haguessin discutit, no hauria enviat aqueixa cosa a l’atzar d’una sort en què ningú, llevat d’un ximplet, no confia, arriscant-nos a una ruïna total si l’Enemic arriba a recuperar el que ha perdut. Ca, calia guardar-la, amagada, amagada en un indret pregon i fosc. Sense emprar-la, com dic, si no fos que n’existís una necessitat absoluta, i col·locada ben fora de son abast, llevat que es produeixi una victòria tan total que allò que s’esdevingui a continuació ja no mos hagi de preocupar gens perquè haurem mort.

—Penseu, com teniu per costum, senyor, només en Góndor —va dir en Gàndalf—. Però també hi ha altres homes i altres vides i un temps futur. Pel que es refereix a mi, fins i tot compadeixo els seus esclaus.

—I on cercaran ajut els altres homes, si Góndor cau? —preguntà en Dénethor—. Si ara tingués aqueixa cosa als soterranis més profunds d’aqueixa ciutadella, no estaríem tremolant de por davant aqueixa tenebra, temerosos del pitjor, i nostres consells romandrien impertorbables. Si creieu que no fóra capaç de suportar la prova, és que encara no me coneixeu.

—Amb tot, no confio en vós —va dir en Gàndalf—. Si hi hagués confiat podria haver enviat aquesta cosa fins aquí perquè la guardéssiu i jo i molts d’altres ens hauríem estalviat molts de tràngols. Però ara, sentint-vos parlar, encara confio menys en vós, com no confiava en en Bóromir. No, estalvieu-vos la còlera! En aquest afer no confio ni en mi mateix i vaig rebutjar aquesta cosa fins i tot com un present que se’m feia amb tota llibertat. Sou fort i, en alguns afers, encara podeu controlar-vos, Dénethor; però si haguéssiu rebut aquesta cosa, hauria acabat amb vós. Encara que fos soterrada a les entranyes del Mindòl·luin, us continuaria cremant el pensament, de la mateixa manera que creix la foscor i les coses pitjors que la segueixen i que aviat tindrem al damunt.

Per un instant la mirada d’en Dénethor guspirejà de bell nou en mirar de fit a fit en Gàndalf i en Pippin tornà a experimentar la tensió entre aquelles dues voluntats; però ara semblava com si llurs mirades gairebé fossin espases tallants d’un ull a l’altre, llambrejant a mesura que entrexocaven. En Pippin s’estremí tement una estocada mortal. Però, tot d’una, en Dénethor es relaxà i tornà a distanciar-se. Encongí les espatlles.

—Si jo hagués! Si vós haguéssiu! —va dir—. Aqueixes paraules i «sis» són inútils. Ha anat cap a la fosca i només el temps mos pot dir quin fat l’espera, a ella i a naltros. No haurem d’esperar gaire. Pel que queda, que tots els qui lluiten contra l’Enemic pels mitjans que sigui s’ajuntin i que, mentre puguin, servin l’esperança i, quan aqueixa es perdi, servin encara l’audàcia de morir lliures —es va girar cap a en Fàramir—. Què et va semblar la guarnició d’Osguíliath?

—No és forta —va respondre en Fàramir—. Com he dit, hi he enviat la companyia d’Ithílien per reforçar-la.

—Em penso que no n’hi haurà prou —va dir en Dénethor—. Allí és on donaran el primer cop. Els caldrà tenir un capità ben ferm.

—Allí i en molts d’altres indrets —va dir en Fàramir, i sospirà—. Llàstima que no hi sigui mon germà, que jo també estimava! —i es va aixecar—. M’atorgueu la vènia per retirar-me, pare? —i aleshores va trontollar i es recolzà a la butaca de son pare.

—Veig que estàs cansat —va dir en Dénethor—. Has cavalcat ràpid des de lluny i sota les tenebres de mal que hi ha a l’aire, segons m’han dit.

—Més m’estimo no parlar-ne! —va respondre en Fàramir.

—No en parlem més, doncs —va fer en Dénethor—. Vés i descansa com puguis. Les necessitats de demà seran encara més àrdues.

Presentment tothom s’acomiadà del Senyor de la Ciutat i es dirigiren a descansar mentre encara hi eren a temps. A fora hi feia una negror sense estels quan en Gàndalf, amb en Pippin al seu costat que sostenia una petita torxa, s’encaminà cap al seu allotjament. No es van dir res fins que no van haver tancat les portes al darrere. Aleshores en Pippin agafà en Gàndalf de la mà.

—Digui’m —va fer—, hi ha alguna esperança? Per en Frodo, vull dir; o, com a mínim, principalment per en Frodo.

En Gàndalf va descansar la mà damunt el cap d’en Pippin.

—Mai no han existit grans esperances —va respondre—. Només les esperances d’un ximplet, com m’han anomenat. I quan he sentit parlar de Cirith Úngol… —es va interrompre i caminà fins a la finestra, com si els seus ulls fossin capaços de penetrar la nit de l’est—. Cirith Úngol! —murmurà—. Per què per aquell camí, em pregunto? —es girà—. Fa un moment, Pippin, en sentir aquest nom, el cor gairebé m’ha defallit. I, tanmateix, crec de debò que les notícies que ha dut en Fàramir contenen alguna esperança. Perquè sembla clar que l’Enemic per fi ha començat la guerra i ha fet el primer moviment mentre en Frodo encara era lliure. De manera que ara, durant molts dies, tindrà la mirada concentrada aquí i allà, lluny de les seves terres. I, amb tot, Pippin, noto des de lluny la seva pressa i el seu temor. S’ha posat en moviment abans que no ho hauria hagut de fer. Alguna cosa deu haver ocorregut que l’ha esperonat.

En Gàndalf va romandre una estona cavil·lós.

—Potser —xiuxiuejà—. Potser fins i tot la teva ximpleria, xicot, hi ha ajudat. Deixa-m’hi rumiar: ara deu fer uns cinc dies que va descobrir que havien derrotat en Sàruman i que ens havíem endut la Pedra. I què? De tota manera, no la podíem emprar per a gran cosa, o sense que ell ho sabés. Ah! Vés a saber. L’Àragorn? S’acosta el seu moment. I en el fons és fort i sever, Pippin; valerós, decidit, capaç de seguir el que considera millor i de córrer grans riscs, si cal. Potser sigui això. Potser ha emprat la Pedra i s’ha mostrat a l’Enemic, tot desafiant-lo, precisament per això. M’agradaria saber-ho. Bé, no en tindrem la resposta fins que els genets de Ròhan arribin, si no arriben massa tard. Ens esperen dies dolents. Dormim mentre encara hi som a temps!

—Però… —va dir en Pippin.

—Però, què? —va dir en Gàndalf—. Aquesta nit només et permeto un però.

—En Gòl·lum —va dir en Pippin—. Com dimonis poden anar amb ell i fins i tot seguir-lo? I m’he adonat que a en Fàramir li agradava tan poc com a vostè l’indret cap a on els dirigia. Què és el que no rutlla?

—Això no t’ho puc contestar ara —va fer en Gàndalf—. Però el cor em deia que en Frodo i en Gòl·lum es trobarien abans de la fi del camí. Per bé o per mal. De Cirith Úngol, però, no en vull parlar aquesta nit. Traïció, traïció, em temo; traïció d’aquesta criatura miserable. Però així ha de ser. Recordem que un traïdor pot trair-se a si mateix i fer un bé que no pensava fer. Això pot succeir, de vegades. Bona nit!

L’endemà despuntà amb un matí que era com un crepuscle marronós i els ànims dels homes, enaltits per unes hores gràcies al retorn d’en Fàramir, van tornar a esfondrar-se. Aquelles Ombres alades no van reaparèixer; però, tanmateix, adesiara, molt per damunt la ciutat, se sentia un udol feble i molts que el sentien s’aturaven, glaçats, amb una esgarrifança passatgera, mentre aquells de menys fortalesa de cor esporuguien i ploraven.

A més, en Fàramir havia tornat a marxar.

—No el deixen descansar —murmuraven alguns—. El Senyor és massa dur amb son fill i ara li toca complir amb el deure de dos, el seu i el d’aquell que no tornarà mai més.

I fins i tot hi havia homes que giraven l’esguard vers el nord i preguntaven:

—On són els genets de Ròhan?

És cert que en Fàramir no havia marxat per voluntat pròpia. Però el Senyor de la Ciutat era qui dirigia el Consell i aquell dia no es trobava d’humor per sotmetre’s a d’altri. El Consell havia estat convocat a primera hora del matí. Tots els capitans van estar d’acord que, a causa de l’amenaça que venia del sud, llurs forces eren massa dèbils per conduir un atac per iniciativa pròpia, excepte si els genets de Ròhan arribaven a temps. Mentrestant el que havien de fer era guarnir d’homes les muralles i esperar.

—Sí —va dir en Dénethor—, no hem d’abandonar a la lleugera les defenses exteriors, els Rammas construïts amb tants d’esforços. I si l’Enemic travessa el Riu, que ho pagui car. Si vol assaltar la ciutat no pot travessar-lo més al nord de Cair Andros, perquè hi ha els aiguamolls, ni més al sud cap a Lebennin, a causa de l’amplària del Riu, que requereix gran quantitat d’embarcacions. Atacarà amb totes les forces a Osguíliath, com ja va fer abans, quan en Bóromir li barrà el pas.

—Allò va ser un tempteig —va fer en Fàramir—. Ara podem fer pagar a l’Enemic deu vegades nostres pèrdues i encara ser nosaltres els perjudicats. Perquè li és més fàcil a ell de perdre un exèrcit que no pas a naltros una companyia. I, si ell aconsegueix de travessar el Riu amb molta força, la retirada de la gent que enviem lluny serà perillosa.

—I Cair Andros? —va dir el Príncep—. Cair Andros també haurà de resistir si hem de defensar Osguíliath. No oblidem el perill que mos amenaça per l’esquerra. És possible que els ròhirrim arribin, però també és possible que no. Però en Fàramir mos ha dit que hi ha grans forces que no paren de concentrar-se a la Porta Negra. És probable que en surti més d’un exèrcit i que intentin forçar més d’un pas.

—La guerra obliga a arriscar molt —va fer en Dénethor—. Cair Andros té la seua guarnició i de moment no hi podem enviar ningú més. Però no vull cedir el Riu i el Pelènnor sense lluitar…, no mentre encara em quedi algun capità que tingui el valor de complir la voluntat de son senyor.

Tots van romandre en silenci, però a la fi en Fàramir va dir:

—Jo no m’oposo a vostra voluntat, senyor. Ja que se vos han endut en Bóromir, aniré i faré el que pugui en son lloc…, si així m’ho ordeneu.

—Vos ho ordeno —va dir en Dénethor.

—Aleshores, adéu-siau! —va dir en Fàramir—. Però, si torno, que tingueu de mi un més alt concepte!

—Això dependrà de com tornis —va dir en Dénethor.

En Gàndalf fou la darrera persona que parlà amb en Fàramir abans que aquest sortís a cavall cap a l’est.

—No sacrifiqueu la vostra vida per eixelebrament o per despit —va dir—. Us necessitaran aquí, per a altres coses que no són la guerra. El vostre pare us estima, Fàramir, i se’n recordarà abans que tot acabi. A reveure!

Així, doncs, el senyor Fàramir havia tornat a sortir de la ciutat, enduent-se amb ell un cos d’homes integrat per aquells que estaven disposats a anar-hi o que no eren imprescindibles. A les muralles alguns miraven a través d’aquell llostre cap a la ciutat enrunada i es preguntaven quina sort els hi esperava, ja que no es podia veure res.

I d’altres, com sempre, fitaven el nord i comptaven les llegües que els separaven d’en Théoden a Ròhan.

—Vindrà? Recordarà nostra aliança? —repetien.

—Sí, vindrà —va dir en Gàndalf—, encara que arribi massa tard. Però, rumieu una mica! La Fletxa Vermella no li devia arribar, com a molt, fins fa dos dies, i les llegües d’Édoras fins aquí són llargues.

Quan els van arribar les notícies ja tornava a ser de nit. Un home cavalcà a tota pressa des dels guals, per comunicar-los que una host havia sortit de Minas Mórgul i que ja s’acostava a Osguíliath; al cos principal s’hi havien sumat regiments del sud, haràdrim cruels i alts.

—I hem sabut —va afegir el missatger— que el Capità Negre els torna a acabdillar i l’espant que provoca ha travessat ja el Riu, abans que ell.

Amb aquests mots de mal averany va finir el tercer dia d’ençà que en Pippin arribà a Minas Tirith. Comptats van ser els qui descansaren, ja que ara ningú no tenia massa esperances que ni tan sols en Fàramir fos capaç de resistir gaire temps als guals.

L’endemà, tot i que la tenebra ja havia assolit la total plenitud i no s’espesseïa més, al cor dels homes semblava més feixuga i tothom experimentava un gran esfereïment. No van trigar a arribar males notícies. El pas de l’Ànduin havia estat conquerit per l’Enemic. En Fàramir es retirava cap a les muralles del Pelènnor, aplegant els seus homes cap a les fortificacions de la Calçada; però les seves forces eren deu vegades inferiors.

—Si aconsegueix retornar a través del Pelènnor —va dir el missatger— tindrà l’Enemic estalonant-lo. Han pagat cara la travessia del Riu, però menys del que naltros esperàvem. Tenien el pla ben preparat. Ara es veu que, en secret, han estat construint des de fa temps una gran quantitat d’embarcacions i rais a la riba est d’Osguíliath. Van travessar el riu com un eixam d’escarabats. Qui pot més que naltros, però, és el Capità Negre. N’hi ha pocs que siguin capaços de plantar-li cara i molts no són ni capaços de sentir que s’acosta. Sa mateixa gent n’està esporuguida i, si els ho demanés, serien capaços de matar-se.

—Aleshores crec que faig més falta allà que no pas aquí —va dir en Gàndalf. Muntà a cavall immediatament i la seva brillantor no trigà a perdre’s de vista.

I durant tota aquella nit en Pippin, sol, sense poder aclucar els ulls, va romandre dret al damunt de les murades amb la mirada fixa cap a l’est.

Gairebé no havien tingut temps d’acabar de tocar les campanes del dia, pràcticament un insult en aquella penombra sense cap llum, que, ben lluny, va veure aixecar-se unes grans fogueres, cap a la banda on s’alçaven les borroses muralles de Pelènnor. Els sentinelles van cridar amb força i tots els homes de la ciutat empunyaren les armes. Ara, de tant en tant, es distingia un llambreig vermell i, a poc a poc, a través de l’atmosfera feixuga, arribava un estrèpit somort.

—Han ocupat les muralles! —cridaven els homes—. Hi obren forats. Ja vénen!

—On és en Fàramir? —cridà amb consternació en Bèregond—. No em digueu que ha caigut!

En Gàndalf va ser qui va dur les primeres notícies. Va arribar a mig matí amb un grapat d’homes a cavall que feien d’escorta a una corrua de carros. Eren plens de ferits, l’única cosa que s’havia pogut salvar de l’ensulsiada de les fortificacions de la Calçada. Es dirigí tot d’una cap a on era en Dénethor. El Senyor de la Ciutat ara es trobava en una cambra elevada damunt el Saló de la Torre Blanca i en Pippin era al seu costat; i a través dels finestrals en penombra, en direcció al nord, al sud i a l’est, fixava la mirada fosca com si volgués foradar les tenebres de fatalitat que l’encerclaven per totes bandes. Però principalment atalaiava el nord i, de tant en tant, s’aturava a escoltar com si, gràcies a alguna art antiga, la seva oïda pogués copsar l’enrenou dels cascs a les planures distants.

—Ha tornat en Fàramir? —demanà.

—No —va dir en Gàndalf—. Però quan me n’he separat encara era viu. Tot i que ha decidit quedar-se amb la rereguarda, perquè la retirada del Pelènnor no es converteixi en una carnisseria. És possible que aconsegueixi mantenir junts els seus homes el temps necessari, però ho dubto. Ha de plantar cara a un enemic massa desigual. Perquè ha arribat qui em temia.

—No serà… el Senyor Fosc? —va fer en Pippin bo i oblidant, a causa de la por, el lloc que ocupava.

En Dénethor va riure amargament.

—No, encara no, mestre Peregrín! Ell no vindrà si no és per triomfar sobre mi quan ja ho tingui tot guanyat. Empra els altres com a armes. Com fan tots els grans senyors, si tenen dos dits de front, mestre Mitgerol. Altrament, per què creus que m’estic aquí, a la meua torre, pensant i mirant i esperant, mentre perdo fins i tot els meus fills? Perquè encara sóc capaç de manejar el ferro.

S’aixecà i va tirar enrere la capa negra i llarga i, oh sorpresa!, a sota anava vestit amb la cota de malla i amb un cinyell i una espasa llarga de gran empunyadura en una beina negra i argentada.

—Així he caminat i així ara, des de fa molts anys, he dormit —va dir—, no fos cas que el cos, amb l’edat, s’estovés i s’esporuguís.

—I tanmateix ara, el senyor de Bàrad-dûr, el més malvat de tots els seus capitans, ja s’ha apoderat de les vostres murades exteriors —va dir en Gàndalf—. En altre temps va ser rei d’Àngmar, Bruixot, Espectre de l’Anell, Senyor del Nazgûl i una llança de terror en mans d’en Sàuron, tenebra de desesperació.

—Doncs ja teniu un enemic, Mithràndir, amb qui heure-vos-les —va dir en Dénethor—. Pel que a mi pertoca, fa molt de temps que sé qui és el capità principal dels exèrcits de la Torre Fosca. Només heu tornat per dir-mos això? O és que vos heu enretirat perquè no vos hi podeu comparar?

En Pippin tremolà, temorós que en Gàndalf s’enutgés i s’encengués de còlera, però la seva por era injustificada.

—Podria ser —va dir en Gàndalf—. Però encara no és arribada l’hora de mesurar les nostres forces. I si els mots que vénen de l’antiguitat són vers, no caurà pas per la mà d’un home i el destí que l’espera roman ocult als Savis. Sigui com sigui, el Capità de la Desesperació no empeny endavant, de moment. Més aviat governa segons la saviesa a què us acabeu de referir, des del darrere, empenyent d’antuvi a la primera fila els seus esclaus enfollits.

»No, he tornat perquè encara puc ocupar-me dels ferits que poden ser guarits, perquè els Rammas han estat esbotzats en molts d’indrets amb grans esvorancs i els exèrcits de Mórgul no trigaran a penetrar-hi per nombrosos punts. I sobretot he vingut per dir-vos això. No trigarà a iniciar-se la batalla a la plana. Cal tenir preparada una escomesa. Cal que sigui d’homes a cavall. Constitueixen la nostra única i minsa esperança, perquè només hi ha una cosa de què l’enemic disposa amb escassesa: la cavalleria.

—Naltros també en tenim pocs. I ara l’arribada dels de Ròhan ja només és qüestió de temps —va dir en Dénethor.

—És molt probable que abans presenciem l’arribada d’altra gent —va dir en Gàndalf—. Ja han arribat fins aquí alguns fugitius de Cair Andros. L’illa ha caigut. Un altre exèrcit, que ha creuat des del nord-est, ha arribat procedent de la Porta Negra.

—Hi ha qui vos ha acusat, Mithràndir, de complaure-vos a dur males notícies —va dir en Dénethor—, però per a mi això que dieu no constitueix cap novetat: des d’ahir al vespre que ho sé. I, pel que fa a l’escomesa, ja hi havia estat rumiant. Anem a baix.

Passà el temps. Per fi els guaites de les muralles van albirar les companyies exteriors que es retiraven. Petits grups d’homes cansats i molt sovint ferits començaren a arribar amb molt poc ordre; d’altres corrien a la desbandada, com si els empaitessin. Lluny, cap a l’est, brillaven aquelles fogueres distants i ara semblà que, ací i allà, es propagaven per les planures. Cases i graners eren incendiats. Després, des de molts indrets diferents, començaren a avançar regueres de flames vermelles, que zigzaguejaven a través de la penombra, convergint cap a la línia de l’ampla carretera que anava des de la porta de la ciutat fins a Osguíliath.

—L’enemic —xiuxiuejaven els homes—. El dic s’ha esfondrat. Entren com una inundació a través dels esvorancs! I sembla que duguin torxes. On són els nostres?

L’hora, ara, corresponia gairebé al vespre i era tan fosc que fins i tot els homes de més bona vista al capdamunt de la ciutadella eren capaços de distingir molt poc el que s’esdevenia a la plana, llevat dels focs que no paraven de multiplicar-se i de les regueres de flames que augmentaven de llargària i de velocitat. A la fi, a menys de mitja milla de la Ciutat, aparegué una massa d’homes més ben formada, que avançava alineada, sense córrer més del compte, bo i mantenint la cohesió.

Els guaites van contenir la respiració.

—Ha de ser en Fàramir —van dir—. És capaç de dominar els homes i les bèsties. Encara ho aconseguirà.

Ara el cos principal que es retirava era a penes a dos estadis. D’enmig de les tenebres que tenia al darrere en sortí al galop una companyia de genets, tot el que quedava de la rereguarda. I un cop més es van girar per tenir a ratlla aquelles regueres de foc que els encalçaven. Llavors, tot d’una, es produí un enrenou amb una cridòria ferotge. I aparegué la cavalleria de l’enemic. Les regueres de foc esdevingueren cabalosos torrents: fileres i més fileres d’orcs amb torxes i sudaners rudes amb penons vermells que xisclaven en llengües estridents, multiplicant-se i anorreant la retirada. I amb un udol esfereïdor que baixava del cel enfosquit van caure les ombres alades, els Nazgûl, que es precipitaven encorbats cap a la matança.

La retirada es convertí en una desbandada. Ja hi havia homes que es dispersaven i corrien embogits i forassenyats cap a una banda i una altra, llençant les armes, xisclant de terror i desplomant-se per terra.

I aleshores se sentí el toc d’una trompeta a la ciutadella i en Dénethor finalment autoritzà la sortida de la força d’escomesa. Aplegats sota l’ombra de la Porta i a l’empara de les grans muralles exteriors, havien estat esperant el senyal: eren tots els homes a cavall que quedaven a la ciutat. I ara sortiren a la càrrega, en formació; es van posar al galop i van escometre l’enemic amb un crit descomunal. I des de les mateixes muralles pujà també el crit de resposta perquè els primers a cavalcar eren els cavallers del cigne de Dol Àmroth amb llur príncep i l’estendard blau al davant.

—Àmroth amb Góndor! —cridaven—. Àmroth amb en Fàramir!



Van caure com un tro sobre l’enemic a banda i banda de la companyia que es retirava, però un genet avançà tots els altres, veloç com el vent damunt l’herba: el sostenia el Grisencrín i resplendia, desvelat altre cop, amb una llum que li brollava de la mà alçada.

Els Nazgûl van esgüellar i s’allunyaren, perquè encara no havia arribat llur capità, que era qui podia enfrontar-se al foc blanc d’aquell enemic. Els exèrcits de Mórgul, capficats amb la seva presa, van ser agafats per sorpresa enmig d’aquella cursa ferotge; van tirar per totes bandes, escampant-se com espurnes sota un vendaval. Les companyies de l’exterior, amb un gran crit d’alegria, van fer mitja volta i es van tirar al damunt dels seus perseguidors. Els caçadors van ser caçats. La retirada es convertí en una matança. El camp quedà cobert d’orcs i d’homes morts i la pudor de les torxes abandonades, petarrellejant amb una espiral de fum, omplí l’aire. La cavalleria no es detingué.

En Dénethor, però, no els permeté allunyar-se. Tot i haver contingut l’enemic i fins i tot haver-lo fet, de moment, recular, des de l’est continuaven arribant grans forces. La trompeta tornà a tocar, anunciant la retirada. La cavalleria de Góndor va aturar-se. Darrere la protecció que proporcionaven, les companyies van formar de bell nou i van emprendre, pas a pas, la marxa cap a la ciutat. Van assolir la Porta de la Ciutat i hi entraren, en orgullosa desfilada; i amb orgull els contemplà la gent de la ciutat i els victorejà, tot i que el neguit els rosegava el cor. Perquè les companyies s’havien vist dolorosament delmades. En Fàramir havia perdut una tercera part dels homes. I ell, on era?

Va ser l’últim a entrar. Van entrar els seus homes. Van tornar els cavallers muntats i, al darrere, l’estendard de Dol Àmroth i el Príncep. I als braços, damunt el cavall, duia el cos del seu parent en Fàramir, fill d’en Dénethor, caigut al camp de batalla.

—Fàramir! Fàramir! —cridaven els homes plorant pels carrers. Però no responia i se’l van endur pels carrers zigzaguejant amunt cap a la ciutadella i cap al seu pare. Mentre els Nazgûl giravoltaven a l’aire per apartar-se de l’escomesa del Genet Blanc, havien disparat un dard fatídic i en Fàramir, que tenia a ratlla el campió a cavall de Harad, havia caigut a terra. Només la càrrega de Dol Àmroth l’havia salvat de les espases vermelles dels sudaners que l’haurien decapitat allí mateix.

El príncep Ímrahil va dur en Fàramir a la Torre Blanca i va dir:

—El vostre fill ha tornat, senyor, després de grans fetes —i va explicar tot el que havia vist. Però en Dénethor s’alçà i va esguardar la cara del seu fill sense pronunciar ni un mot. Després els pregà que paressin un llit a la cambra i que hi dipositessin en Fàramir i que se n’anessin. Ell, però, pujà tot sol fins a la cambra secreta que hi havia sota el pinacle de la torre i molts que miraren cap allí en aquell moment van veure-hi durant una estona una llum pàl·lida que brillava i guspirejava a les finestres estretes i que després s’encenia i desapareixia. I quan en Dénethor tornà a baixar es dirigí a en Fàramir i s’assegué al seu costat, sense parlar-li, però el rostre del Senyor era de color grisós, més cadavèric que el del seu fill.

Ara, per fi, la Ciutat havia quedat assetjada, tancada dins un cercle d’enemics. Els Rammas havien estat esbotzats i tot el Pelènnor abandonat a l’Enemic. L’última paraula que va arribar des de fora de les murades va ser duta per homes que van baixar fugint pel camí del nord abans que es tanqués la Porta. Eren els supervivents de la guàrdia que es mantenia a l’indret on el camí d’Anórien i de Ròhan entrava cap a les terres poblades. Els comandava l’Íngold, el mateix que havia franquejat el pas a en Gàndalf i en Pippin encara no feia cinc dies, quan el sol encara s’aixecava i hi havia esperança al matí.

—No tenim cap notícia dels ròhirrim —va dir—. Ara Ròhan ja no vindrà. O, si vénen, no mos servirà de res. El nou exèrcit de què teníem notícia ha arribat primer des de l’altre costat del Riu, passant per Andros, segons diuen. Són forts: batallons d’orcs de l’ull i incomptables companyies d’homes d’una nova mena que no havíem vist mai. No gaire alts, però forts i malcarats, amb barba com els nans i armats de grans destrals. Suposem que deuen sortir d’alguna terra feréstega als confins de l’est. S’han apoderat de la carretera del nord i molts han passat cap a Anórien. Els ròhirrim no poden arribar.

Van tancar la Porta. Durant tota la nit els guaites de les muralles van sentir el brogit de l’enemic que es movia amunt i avall a l’altra banda, cremant camps i arbres i degollant qualsevol home, viu o mort, que hi trobaven. En l’obscuritat era impossible d’endevinar quants eren els que ja havien passat a l’altra riba del Riu, però quan el matí, o la seva ombra apagada, va llançar una mirada furtiva damunt la plana, hom va veure que ni tan sols la temença de la nit n’havia exagerat el còmput. Tota la plana era negra de companyies que hi formiguejaven i, fins al límit d’on la vista desentranyava les tenebres, sorgien, tot al voltant de la ciutat assetjada, com repugnants excrescències fungoses, grans campaments de tendes de color negre o d’un vermell fosc.

Els orcs, atrafegats com formigues atabalades, s’apressaven a cavar, a cavar línies fondes de trinxeres que formaven un anell enorme, just fora de l’abast dels arcs de les muralles; i, a mesura que enllestien les trinxeres, aquestes eren omplertes de foc, encara que ningú no podia veure per quina mena d’arts malignes l’encenien o l’alimentaven. Durant tot el dia van aqueferar-se en aquella tasca, mentre els homes de Minas Tirith ho esguardaven, sense poder-hi fer res. I, quan cada tirada de trinxera quedava acabada, veien grans carros que s’hi acostaven i aviat noves companyies enemigues es van posar a muntar ràpidament, cadascuna sota l’empara d’una trinxera, grans ginys per disparar projectils. Però a les muralles no n’hi havia cap, d’artefacte, que pogués abastar tan lluny o que en pogués obstaculitzar el muntatge.

Al començament els homes reien i no temien gaire aquells ginys de guerra, ja que la muralla principal de la Ciutat era molt alta i d’un gruix sorprenent, construïda abans que el poder i les arts de Númenor s’esvanissin a l’exili, i la seva cara exterior era similar a la Torre d’Òrthanc, dura i fosca i llisa, inconquerible a l’acer o al foc, indestructible llevat que alguna convulsió esqueixés la mateixa terra en què es dreçava.

—No —deien—, encara que vingués l’Innomenable en persona, no hi podria entrar mentre naltros encara hi siguem vius.

Però alguns responien:

—Mentre siguem vius. I quant de temps ho serem? Té una arma que ha rendit moltes places fortes d’ençà que el món és món. La fam. Han tallat els camins. Ròhan no vindrà a nostre ajut.

Els ginys de guerra, però, no malbarataven els seus trets contra la muralla indomable. Qui fos que havia ordenat l’assalt contra el més gran enemic del Senyor de Mórdor no era pas un malfactor qualsevol o un cabdill orc. Qui l’havia dirigit tenia un poder i un pensament malvats. Tan bon punt les grans catapultes van quedar muntades, amb molts esgarips i el cruiximent de les cordes i dels cabrestants, es posaren a disparar projectils increïblement alts, que passaven per damunt els baluards i queien amb un impacte sord al primer cercle de la Ciutat; i n’hi havia molts que, per alguna art secreta, en llur caiguda destructora, esclataven en flames.

Aviat hi va haver greu perill de foc darrere la murada i tots aquells de qui hom podia prescindir van haver d’aqueferar-se a apagar les flames que brollaven en molts indrets. Llavors, barrejada amb els projectils més grossos, va arribar una altra descàrrega, menys ruïnosa però més horripilant. I es va escampar per tots els carrers i avingudes de darrere la Porta i hi passà rodolant, amb aquells projectils petits i rodons que no cremaven. I quan els homes van córrer a veure què podia ser, van proferir xiscles o van esclafir el plor. Perquè l’enemic llançava a la Ciutat tots els caps dels qui havien caigut lluitant a Osguíliath o als Rammas o a la plana. I constituïa un espectacle esborronador perquè, encara que alguns caps havien estat aixafats i eren informes i d’altres havien estat cruelment degollats, molts encara conservaven trets que eren reconeixedors, i semblava que haguessin mort dolorosament; i tots duien la marca fastigosa de l’ull sense parpella. I, malgrat la deformació i la deshonra, sovint s’esdevenia que un hom tornava a veure d’aquesta manera el rostre d’algú que havia conegut, que havia passejat orgullosament amb les armes o que havia llaurat els camps o cavalcat des de les verdes valls dels turons amb motiu d’alguna festa.

Debades els homes amenaçaren amb els punys aquells malànimes d’enemics que formiguejaven davant la Porta. Aquests no feien cap cas de les malediccions ni entenien les parles dels homes de l’oest i cridaven amb veus aspres com animals o aus carronyeres. Després de relativament poc temps, però, van ser pocs els homes que a Minas Tirith conservaren el coratge d’alçar-se i desafiar les hosts de Mórdor, ja que el Senyor de la Torre Fosca encara disposava d’una altra arma més ràpida que la fam: el temor i la desesperació.

Els Nazgûl van tornar a aparèixer i, de la mateixa manera que ara llur Senyor Fosc creixia i posava de manifest la seva força, les veus d’aquests, que només expressaven la seva voluntat i la seva malícia, també s’ompliren de maldat i d’horror. Planaven constantment per damunt la Ciutat, com voltors a l’aguait d’atipar-se amb la carn dels homes destinats a morir. Volaven fora de l’abast de les fletxes i de la vista, però sempre estaven presents i llurs veus letals esquinçaven l’aire. I a cada nou crit esdevenien no menys, sinó més insuportables. A la fi, fins i tot la gent amb més presència d’ànims de Minas Tirith es gitava al terra quan aquella amenaça oculta els passava pel damunt, o bé s’aturaven dempeus, deixant que les armes els rellisquessin de les mans sense forces mentre el cap se’ls omplia de tenebres i ja no pensaven més en la guerra, sinó només a amagar-se i arrossegar-se per terra, i en la mort.

Al llarg de tot aquell dia tenebrós, en Fàramir va restar allitat a la cambra de la Torre Blanca, consumit per una febre intensíssima; «agonitzant», segons va dir algú, i aviat tots els homes a les muralles i pels carrers repetiren: «agonitzant». El seu pare li seia al costat, sense dir res, només observant-lo i sense prendre esment de la defensa de la Ciutat.

En Pippin mai no havia conegut hores tan negres com aquelles, ni tan sols sota les urpes dels uruks. El seu deure era servir el Senyor, però més que servir-lo esperava, perquè en Dénethor semblava haver-lo oblidat. Així, doncs, en Pippin restà palplantat a la porta d’aquella cambra que era a les fosques, fent els possibles per dominar tan bé com podia les seves pors. I, mentre esguardava, tingué la impressió que en Dénethor envellia a ulls veients, com si alguna corda de la voluntat orgullosa se li hagués trencat i la seva ment severa s’hagués esfondrat. Possiblement era a causa de la pena i del remordiment. En Pippin va veure llàgrimes en aquell rostre que semblava desconèixer-les, llàgrimes més insuportables que la còlera.

—No plori, senyor —tartamudejà—. Potser es recuperarà. Ha preguntat a en Gàndalf?

—No me consolis amb màgics! —va respondre en Dénethor—. L’esperança del ximplet ha fracassat. L’Enemic ho ha trobat i ara son poder creix; fins i tot veu nostres pensaments més secrets i tot el que fem mos duu a la ruïna.

»Vaig enviar mon fill a primera línia sense donar-li’n les gràcies, sense donar-li la meua benedicció, cap a un perill innecessari, i ara el tinc aquí, amb verí a les venes. No, no, s’esdevingui el que s’esdevingui amb la guerra, la meua estirp també s’acaba, fins i tot la Casa dels Senescals ha fracassat. Gent maligna governarà ara el que quedi dels Reis dels homes, mig amagats a les muntanyes fins que els cacin a tots.

Llavors van acostar-se a les portes homes que demanaven a crits el Senyor de la Ciutat.

—No, no penso baixar —va dir en Dénethor—. He de romandre al costat de mon fill. És possible que encara digui alguna cosa abans de la fi. Però la fi s’acosta. Seguiu qui vulgueu, encara que sigui el Ximplet Gris, tot i que la seua esperança ha fracassat. Jo em quedo aquí.

I així fou com en Gàndalf es va fer càrrec del comandament de l’última defensa de la Ciutat de Góndor. Allà on ell es presentava, els cors dels homes tornaven a animar-se i les ombres alades s’esborraven del record. Infatigable, anava de la Ciutadella a la Porta, del nord al sud de la murada; i amb ell anava el Príncep de Dol Àmroth amb la seva malla lluent. Perquè el Príncep i els seus cavallers encara es consideraven senyors veritablement descendents de la raça de Númenor. I els homes que els veien xiuxiuejaven:

—Sembla que el que diuen les antigues contalles deu ser cert; per les venes d’aquesta gent hi corre sang èlfica, perquè el poble del Nímrodel va viure en aquesta terra fa molt, molt de temps.

I aleshores algú cantava enmig d’aquelles tenebres algunes estrofes de la Cançó de Nímrodel o altres tonades de la vall de l’Ànduin que parlaven d’èpoques ja desaparegudes.

I, malgrat tot, quan desapareixien, les tenebres tornaven a envoltar els homes i els cors se’ls glaçaven de bell nou i el valor de Góndor es marcia convertit en cendra. I així, ben lentament, van passar d’un dia fosc de temences a l’obscuritat d’una nit desesperada. Ara els incendis es multiplicaven sense control al primer cercle de la Ciutat i, en molts indrets, la guarnició que vigilava la muralla exterior ja tenia tallada la retirada. En realitat, però, els fidels que havien romàs als seus llocs eren ben pocs; la majoria havia fugit al darrere de la segona porta.

Més enllà del camp de batalla, les ribes del Riu havien estat veloçment enllaçades amb ponts i, durant tot el dia, no havien parat d’arribar més forces i equipament de guerra. Ara finalment, a mitjanit, es va desencadenar l’assalt. L’avantguarda va travessar les trinxeres de foc per múltiples corriols sinuosos que havien deixat entremig de les flames. I es va precipitar endavant, indiferent a les pèrdues de l’avanç, encara agrupada i en escamots, a l’abast dels arquers de les muralles. Però ara, naturalment, quedaven massa pocs defensors perquè els poguessin causar baixes considerables, tot i que, si Góndor hagués tingut arquers tan destres com aquells de qui solia presumir, la lluminària dels focs els hauria il·luminat moltes dianes. Aleshores, en adonar-se que la resistència de la Ciutat ja es decandia, el Capità que havia romàs ocult va fer avançar tota la seva força. A poc a poc, les grans torres de setge bastides a Osguíliath es van anar posant en moviment a través de l’obscuritat.

Els missatgers van tornar a presentar-se a la cambra de la Torre Blanca i en Pippin els franquejà l’entrada perquè eren afers urgents. En Dénethor apartà lentament l’esguard d’en Fàramir i els observà en silenci.

—El primer cercle de la Ciutat crema, senyor —van informar—. Quines són vostres ordres? Encara sou Senyor i Senescal. No tothom voldrà seguir en Mithràndir. Hi ha homes que fugen de les muralles i les deixen sense protecció.

—Per què? Per què fugen els molt ximplets? —va dir en Dénethor—. Més val cremar ara que no pas després, perquè tots acabarem cremats. Torneu a vostra foguera! I jo? Jo aniré ara a la meua pira. La meua pira! No hi haurà tomba per a en Dénethor i en Fàramir. Sense tomba! No coneixeran el son llarg i lent de la mort embalsamada. Cremarem tal com van cremar els reis pagans abans que arribessin els primers vaixells des de l’oest. L’oest ha fracassat! Torneu-vos-en i cremeu!

Els missatgers, sense cap mena de reverència ni de resposta, van fer mitja volta i se n’anaren a corre-cuita.

Tot seguit en Dénethor es posà dempeus i abandonà la mà febrosa d’en Fàramir que havia tingut agafada.

—Ja crema, ja està cremant —va dir amb tristor—. La casa de son esperit s’esfondra.

Llavors, acostant-se sense fer soroll cap a en Pippin, observà el petit hòbbit.

—Adéu! —va dir—. Adéu, Peregrín, fill de Paladín! Ton servei ha estat breu i ja s’acosta a la fi. Te n’allibero pel poc temps que resta. Vés-te’n ara i mor com millor et sembli. I amb qui vulguis morir, encara que sigui amb aqueix amic que t’ha dut en aqueixa mort per culpa de sa follia. Fes venir els meus criats i després vés-te’n. Adéu!

—No li vull dir adéu, senyor —va dir en Pippin tot agenollant-se. I després, tot d’una, un cop més com un hòbbit, s’alça i fità els ulls del vell—. Em separaré de vostè, senyor, perquè realment tinc moltes ganes de veure en Gàndalf. Però no és cap ximple i no vull pensar en la mort fins que ell desesperi de la vida. De la meva promesa i del seu servei, senyor, no vull ser-ne deslliurat, malgrat tot, mentre vostè sigui viu. I si finalment entren a la Ciutadella, confio poder ser aquí per estar al seu costat i així fer-me mereixedor, potser, de les armes que vostè m’ha donat.

—Fes el que vulguis, mestre Mitgerol —va dir en Dénethor—. Ma vida, emperò, s’ha esmicolat. Fes venir els criats! —i tornà cap a en Fàramir.

En Pippin el va deixar i anà a avisar els criats, que de seguida arribaren: sis homes al servei de la casa, forts i bells; però que tremolaren davant aquella convocatòria. En Dénethor, tanmateix, els va pregar amb veu tranquil·la que disposessin cobertors d’abric al llit d’en Fàramir i que l’aixequessin. I així ho van fer i van alçar el llit i se’l van endur de la cambra. Van avançar molt a poc a poc per tal de destorbar el mínim possible l’home enfebrat i en Dénethor els seguí, recolzat en un bastó. En Pippin tancava la comitiva.

Van sortir caminant de la Torre Blanca, com si es dirigissin a un funeral, nit endins, cap a on aquell núvol que els cobria s’encenia per dessota amb guspires d’un roig esmorteït. Van travessar silenciosament el gran pati i, a una paraula d’en Dénethor, es van aturar al costat de l’Arbre Marcit.

Tot era callat, llevat del brogit de guerra allà baix a la Ciutat, i van sentir l’aigua que degotava tristament de les branques mortes a l’estany fosc. Després van continuar a través de la porta de la Ciutadella, on el sentinella els fità astorat i consternat en veure’ls passar. Tombaren cap a l’oest i a la fi van assolir una porta a la paret posterior del sisè cercle. L’anomenaven Fen Hol·len, perquè sempre era tancada, a excepció dels dies de funeral, i perquè només podia emprar aquell camí el Senyor de la Ciutat o aquells que duien la insígnia de les tombes i tenien cura de les cases dels morts. A l’altra banda hi havia un camí sinuós que descendia amb moltes giragonses fins a la llenca de terra sota l’ombra del precipici del Mindòl·luin on es dreçaven les mansions dels Reis difunts i de llurs Senescals.

En una caseta a la vora del camí hi havia un porter que, amb ulls d’espant, se’ls acostà amb una llanterna a la mà. Obeint l’ordre del Senyor, va fer girar la clau al pany i la porta s’obrí silenciosament; i tots hi sortiren, bo i agafant la llanterna que l’home duia a la mà. Era fosc en aquell camí rost entre les antigues parets i les balustrades dels múltiples pilars que s’alzinaven sota la claror oscil·lant de la llanterna. Llurs passes lentes ressonaren mentre descendien avall, avall, fins arribar a la fi al carrer Silent, Rath Dinen, entre cúpules pàl·lides i sales buides i imatges d’homes morts feia molt de temps; i van entrar a la Casa dels Senescals i hi dipositaren llur càrrega.

En Pippin dirigí una mirada neguitosa al voltant i va veure que es trobava en una cambra esbarjosa amb sostre de volta, aparentment embolcallada per les grans ombres que la petita llanterna projectava com sudaris damunt les parets. En la penombra s’endevinaven moltes fileres de taules, fetes de marbre, i sobre cada taula hi havia una forma adormida, amb les mans entrellaçades i el cap descansant en un coixí de pedra. Una de les taules que eren més a prop, però, estava neta i sense res. Damunt aquesta, a un senyal d’en Dénethor, van dipositar-hi, costat per costat, en Fàramir i el seu pare i els van tapar amb un únic cobertor i llavors van restar amb el cap inclinat, com ploraners al caire del llit d’un mort. Aleshores en Dénethor parlà en veu baixa.

—Esperarem aquí —va dir—. Però no envieu a cercar els embalsamadors. Dugueu-mos llenya que cremi de pressa i poseu-la tot al voltant i a sota; i després tireu-hi oli. I quan jo vos ho demani tireu-hi una torxa. Feu el que vos dic i no em torneu a parlar. Adéu!

—Amb la vènia, senyor! —va dir en Pippin i girà cua i va sortir aterrit d’aquella mansió de la mort. «Pobre Fàramir!», pensà. «He de trobar en Gàndalf. Pobre Fàramir! És molt probable que necessiti medicina més que no pas llàgrimes. Oh, on puc trobar en Gàndalf? Al rovell de l’ou, suposo; i no podrà perdre temps amb agonitzants i bojos».

Un cop a la porta s’adreçà a un dels servidors que s’hi havien quedat de guàrdia.

—El vostre senyor ha perdut el seny —va dir—. Aneu ben a poc a poc! No porteu foc cap aquí mentre en Fàramir sigui viu! No feu res fins que vingui en Gàndalf!

—Qui mana a Minas Tirith? —va respondre l’home—. El Senyor Dénethor o el Rodamón Gris?

—El Rodamón Gris o ningú, pel que sembla —va contestar en Pippin i va sortir corrents i, amunt pel camí sinuós, amb la màxima velocitat que els peus li permetien, passà davant el porter astorat, sortí per la porta i continuà endavant, fins que fou prop de la porta de la Ciutadella. El sentinella el va cridar en passar-hi per davant i va reconèixer la veu d’en Bèregond.

—Cap a on correu, mestre Peregrín? —li cridà.

—Busco en Mithràndir —va respondre en Pippin.

—Els missatges del Senyor són urgents i no els hauria de destorbar —va dir en Bèregond—, però digueu-me ràpidament, si ho sabeu: què passa? On ha anat mon Senyor? Jo acabo d’entrar de servei, però he sentit a dir que havia passat cap a la Porta Tancada i amb homes que duien en Fàramir al davant.

—Sí —va dir en Pippin—. Al Carrer Silent.

En Bèregond acotà el cap per ocultar les llàgrimes.

—Deien que agonitzava —va sospirar—, i ara ja és mort.

—No —va dir en Pippin—, encara no. I, fins i tot ara, crec que potser es pot impedir que mori. Però el Senyor de la Ciutat, Bèregond, ha caigut abans que la Ciutat sigui ocupada. Desvarieja i és perillós —i ràpidament li explicà els mots i el capteniment excèntric d’en Dénethor—. He de trobar en Gàndalf immediatament.

—Llavors haureu de baixar fins a la batalla.

—Ho sé. El Senyor m’ha donat la seva vènia. Però, Bèregond, si pot, faci alguna cosa per impedir que es produeixi algun mal irreparable.

—El Senyor no permet que els qui vesteixen de negre i argent abandonin per res son lloc, si no és que ell mateix els ho mani.

—Bé, llavors haurà de triar entre les ordres i la vida d’en Fàramir —va respondre-li en Pippin—. I, pel que fa a les ordres, crec que se les ha d’heure amb un boig, no amb un Senyor. He de córrer. Si puc ja tornaré.

Continuà corrents, avall, avall cap a la ciutat exterior. Homes que fugien dels incendis es creuaren amb ell i alguns, en distingir com anava abillat, es van girar i li cridaren, però no hi parà esment. A la fi travessà la segona porta, darrere la qual s’enlairaven els grans focs entre les muralles. Però tot semblava sorprenentment silenciós. No s’hi sentia soroll ni crits de batalla ni enrenou d’armes. Llavors, tot d’una, se sentí un xiscle horrible i una gran commoció i un patac profund i ressonant. Tot obligant-se a tirar endavant malgrat la por i l’horror que el sacsejava gairebé fins als genolls, en Pippin tombà un revolt que donava a la gran plaça que hi havia darrere la Porta de la Ciutat. S’aturà petrificat. Havia trobat en Gàndalf; però es va fer enrere, arraulint-se entre les ombres.

D’ençà de mitjanit el gran assalt no s’havia interromput. Tocaven els timbals. Al nord i al sud companyies i més companyies enemigues s’amuntegaven contra les muralles. I arribaren els grans animals, com cases mòbils sota la llum vermellosa i irregular, els mûmakil de Harad que arrossegaven grans torres i artefactes per les avingudes entre les fogueres. El seu Capità, tanmateix, no estava gaire preocupat pel que fessin o per quants hi poguessin morir: llur únic propòsit era posar a prova la força de les defenses i mantenir els homes de Góndor atrafegats en molts indrets. El pes més contundent el pensava llançar contra la Porta. Podia ser molt forta, forjada de ferro i d’acer i vigilada per torres i bastions de pedra indomable, però constituïa la clau, el punt més vulnerable en tota aquella muralla alta i impenetrable.

Els timbals ressonaven amb més força. Les flames s’enlairaven amunt. Grans ginys avançaren pesadament per la plana; i al bell mig hi havia un ariet enorme, gros com arbre selvàtic de cent peus de llargària i suspès de poderoses cadenes. L’havien forjat durant molt de temps a les fargues fosques de Mórdor i el seu cap repulsiu, d’acer negre fos, estava afaiçonat en forma de cap de llop salvatge; tot ell semblava anunciar destrucció. L’anomenaven Grond, en record de l’antic Martell del Món Subterrani. El tiraven grans bèsties, estava envoltat d’orcs i al darrere hi avançaven, per accionar-lo, ogres de la muntanya.

Al voltant de la Porta, amb tot, encara hi havia una forta resistència i era allí que els cavallers de Dol Àmroth i la part més ferrenya de la guarnició plantava cara. Els trets i les fletxes queien com una pluja; les torres de setge xocaven o s’incendiaven sobtadament com teies. El terra, a banda i banda de la Porta, era un munt de desferres i cadàvers; i, malgrat tot, com si els empenyés alguna mena de follia, cada cop n’arribaven més.

El Grond continuava avançant. La seva bastida no podia incendiar-se; i encara que, de tant en tant, algun dels grans animals que l’arrossegaven embogia i atropellava amb gran mortaldat els innombrables orcs que el vigilaven, llurs cossos eren apartats del camí i uns altres n’ocupaven el lloc.

El Grond continuava avançant. Els timbals retrunyien inconteniblement. Sobre les piles de cadàvers aparegué una forma repugnant: un genet alt, encaputxat, amb una capa negra. Lentament, trepitjant els morts, cavalcà endavant, sense fer cas de les fletxes. Es deturà i enlairà una espasa llarga i pàl·lida. I, en fer-ho, un pànic cerval s’apoderà de tothom per un igual, defensors i enemics. I les mans dels homes van penjar al costat dels cossos i no brunzí cap arc. Durant uns segons tot quedà quiet.

Els timbals ressonaren i repicaren. Amb una empenta fortíssima, el Grond va ser projectat endavant per mans enormes. Assolí la Porta. Oscil·là. Un profund retrò retrunyí per tota la Ciutat com el tro rodola entre els núvols. Però les portes de ferro i els puntals d’acer van resistir l’envestida.

Llavors el Capità Negre s’enlairà sobre els estreps i cridà amb força, parlant en alguna llengua oblidada, i amb una veu estremidora, mots poderosos i de terror per esberlar els cors i la pedra.

Tres cops va cridar. I tres cops l’ariet gegantí envestí. I, de sobte, a la tercera escomesa, la Porta de Góndor s’esfondrà. Com si li hagués caigut un malefici que l’esbotzés: es produí la resplendor d’un llampegueig abrusador i les portes es van desplomar esmicolades per terra.

I el Senyor dels Nazgûl hi entrà a cavall. Una gran ombra negra que es retallava imponent damunt els focs del darrere, agegantada com una amenaça incontenible de desesperació. El Senyor dels Nazgûl entrà a cavall, per sota l’arcada que mai no havia travessat cap enemic, i davant el seu rostre tothom va fugir en desbandada.

Tots llevat d’un. Allí, esperant-lo, callat i immòbil a l’espai que s’obria davant la Porta, hi havia en Gàndalf muntat sobre el Grisencrín. El Grisencrín, l’únic cavall entre els cavalls lliures de la terra que resistia el terror, sense bellugar-se, rígid com una de les imatges sepulcrals de Rath Dinen.

—Aquí no hi pots entrar —va dir en Gàndalf, i l’ombra enorme es deturà—. Torna a l’abisme que t’espera! Torna-hi! Precipita’t al no-res que t’espera, a tu i al teu Amo! Vés-te’n!

El Genet Negre es va fer enrere la caputxa i, oh sorpresa!, duia una corona reial, que, tanmateix, no descansava sobre un cap visible. Els focs roents centellejaven entre la corona i les espatlles negres i poderoses cobertes per la capa. D’una boca que no es veia, en va sortir una rialla espectral.

—Vell boig! —va dir—. Vell boig! Ha arribat la meva hora. Que no coneixes la Mort, en veure-la? Mor ara i maleiràs debades! —i, amb aquests mots, brandà l’espasa ben amunt i de tota la fulla en brollaren flamarades.

En Gàndalf no es va moure. I en aquell precís instant, ben enrere, en algun pati de la Ciutat, va cantar un gall. Amb un cant agut i clar, sense importar-li gens la fetilleria o la guerra, simplement saludant el matí que, al cel, molt per damunt les tenebres de la guerra, acompanyava l’alba.

I, com una resposta, arribà de molt lluny una altra nota. Corns, corns, corns. Ressonaven apagats als vessants foscos del Mindòl·luin. Els grans corns del nord que tocaven enardits. A la fi Ròhan havia arribat.





Capítol V

LA CAVALCADA DELS RÒHIRRIM


Era fosc i en Merry no podia veure res ajagut a terra, embolicat amb una flassada, i, tanmateix, encara que la nit estava encalmada i no feia vent, al seu voltant arbres ocults sospiraven tènuement. Va alçar el cap. I aleshores ho tornà a sentir: un so com uns timbals apagats als turons del bosc i a les terrasses de la muntanya. El batec s’aturava de cop i després tornava a reprendre en algun altre punt, adés a prop, adés distant. Es preguntà si els guaites l’haurien sentit.

No els podia veure, però sabia que tot al seu voltant hi havia les companyies dels ròhirrim. Podia ensumar els cavalls en l’obscuritat i en podia escoltar els moviments i el trepig suau de les potes al terra cobert de pinassa. La host acampava a les pinedes que embolcallaven l’alimara d’Eilenach, un turó alt que sobresortia entre les llargues serralades del bosc de Druadan, al costat mateix de la carretera d’Anórien.

Tot i estar tan cansat, en Merry no podia dormir. Ara ja feia quatre dies que cavalcava sense parar i aquella foscor que no parava d’espesseir-se li havia anat apesarant, imperceptiblement, el cor. Es començava a preguntar per què s’havia mostrat tan disposat a anar-hi, havent tingut totes les excuses possibles per quedar-se enrere, fins i tot l’ordre del seu senyor. També es preguntava si l’ancià monarca sabia que havia estat desobeït i si s’enutjaria. Potser no. Semblava existir alguna mena d’acord entre en Celatelm i l’Elfelm, l’oficial que comandava els éored en què cavalcaven. Ell i tots els seus homes ignoraven en Merry i, quan parlava, feien veure que no el sentien. Podia haver estat un altre dels sacs que en Celatelm havia de carregar. En Celatelm no ajudava gaire: no parlava mai amb ningú. En Merry se sentia insignificant, rebutjat i sol. Ara venien moments de neguit i l’exèrcit es trobava en perill. Eren a menys d’un dia a cavall de les murades exteriors de Minas Tirith que encerclaven els territoris poblats. Havien enviat exploradors per reconèixer el terreny. Alguns no havien tornat. D’altres s’havien apressat a informar-los que el camí estava fortament ocupat per les forces contràries. A tres milles a l’oest d’Àmon Dîn un dels cossos de l’exèrcit enemic hi havia acampat al mig i un destacament d’homes de certa importància ja avançava en aquella direcció i no estava a més de tres milles de distància. Els orcs trescaven pels boscos i pujolars de les vores del camí. El rei i l’Éomer van deliberar durant les rondes nocturnes.

En Merry desitjava poder parlar amb algú i pensà en en Pippin. Però això només li augmentà la frisança. Pobre Pippin, tancat a la gran ciutat de pedra, sol i atemorit. En Merry desitjà ser un genet alt com l’Éomer per poder tocar el corn o alguna cosa i sortir a rescatar-lo al galop. Va asseure’s i escoltà els timbals que tornaven a repicar, ara ja més a prop. Tot seguit sentí veus que parlaven en veu baixa i distingí llanternes pàl·lides, mig tapades, que passaven entre els arbres. Els homes que tenia a la vora es van començar a bellugar una mica desorientats en la foscor.

Una figura alta es dreçà al seu costat i hi ensopegà, maleint les arrels dels arbres. En Merry va reconèixer la veu del mariscal Elfelm.

—No sóc cap arrel, senyor —va dir—, ni un sac, sinó un hòbbit ple de blaus. El mínim que pot fer per excusar-se és dir-me si n’estan preparant alguna de bona.

—Poca cosa bona en pot sortir, d’aquest bosc del dimoni —va respondre l’Elfelm—. Però el meu senyor avisa que hem d’estar tots a punt: poden ordenar que ens posem en moviment en qualsevol moment.

—Vol dir això que l’enemic s’acosta? —preguntà en Merry neguitós—. Són de l’enemic, aquests timbals? Com que ningú no hi parava esment, començava a pensar que eren imaginacions meves.

—No, no —va explicar l’Elfelm—, l’enemic és a la carretera, no a les muntanyes. El que sentiu són els boscans, els homes salvatges dels boscos, i aquesta és la seva manera de parlar de lluny els uns amb els altres. Segons diuen, encara corren pel bosc de Druadan. Deuen ser supervivents dels temps antics i els pocs que viuen ho fan d’amagat, salvatges i recelosos com els animals. No van a la guerra amb Góndor ni amb la Marca, però ara els pertorba la foscor i l’aparició dels orcs: temen que retornin els Anys Foscos, cosa que sembla prou probable. Podem estar agraïts que no ens empaitin a nosaltres, perquè, segons diuen, empren fletxes enverinades i llur destresa en els treballs de fusta no té parió. Però han ofert els seus serveis a en Théoden. Ara mateix un dels seus capitosts ha estat conduït a presència del rei. Enllà, cap a on van els llums. Això és el que he sentit, però no sé res més. I ara he d’apressar-me a complir les ordres del meu senyor. Prepareu-vos ben lligat, senyor Sac! —i va desaparèixer entre les ombres.

A en Merry no li va fer gens de gràcia aquella enraonia d’homes salvatges i fletxes enverinades, però, a banda d’això, sentia al damunt la feixugor que només dóna un gran espant. L’espera li era insuportable. S’aixecà i no trigà a caminar cautelosament al darrere de l’última llanterna, abans que desaparegués entre els arbres.

Aviat arribà en una clariana on, sota un gran arbre, havien plantat una petita tenda per al rei. Una llanterna grossa, coberta per la part de dalt, penjava d’una branca i projectava a sota un redol de llum pàl·lida. En Théoden i l’Éomer hi estaven asseguts i davant seu hi havia la forma estranya d’una mena d’home agotzonat, nuós com una pedra vella i amb els pèls de la barba esclarissada perduts per la seva barbeta bonyeguda com molsa seca. Era camacurt i de braços gruixuts i només anava vestit d’herbes fins a la cintura. A en Merry li va fer la impressió d’haver-lo vist anteriorment en algun lloc i de sobte recordà els Barrufells de Puigdelara. Allí tenia una d’aquelles antigues imatges que havia cobrat vida o potser una criatura que descendia en línia directa, a través d’anys sense nombre, dels models en què s’havien inspirat els artesans de temps passats.

Mentre en Merry avançava de puntetes tot era en silenci, i aleshores l’home boscà començà a parlar, en resposta, segons semblava, a alguna pregunta. Tenia una veu profunda i gutural, però, per a sorpresa d’en Merry, parlà en la llengua comuna, encara que d’una manera abrupta i barrejant-hi paraules rudes.

—No, pare dels homes dels cavalls —va dir—, nosaltres no lluitar. Només caçar. Matar gorgûn als boscos, odiar el poble dels orcs. Vosaltres odiar gorgûn també. Nosaltres ajudar com nosaltres poder. Boscans tenir llargues orelles i ulls llargs; conèixer tots els topants. Boscans viure aquí abans que les cases de pedra; abans que els homes alts vinguessin per l’Aigua.

—Però el que nosaltres necessitem és ajut en la batalla —va dir l’Éomer—. Com ens podeu ajudar, vós i el vostre poble?

—Dur notícies —va dir l’home boscà—. Nosaltres esguardar des dels turons. Nosaltres pujar a la gran muntanya i mirar avall. La ciutat de pedra ser tancada. El foc cremar allí part de fora; i ara també part de dins. Vosaltres voler anar allí? Aleshores vosaltres haver de ser ràpids. Però els gorgûn i els homes de molt lluny —i amb el braç rabassut i nuós va fer un gest en direcció a l’est— seure al camí dels cavalls. Més que molts, més que els homes dels cavalls.

—Com ho sabeu? —va dir l’Éomer.

La cara plana del vell i els seus ulls foscos no van canviar d’expressió, però va parlar amb veu bròfega d’enuig.

—Els homes boscans ser boscans, lliures, però no infants —va respondre—. Jo ser el gran cap dels homes, Ghân-buri-Ghân. Jo comptar moltes coses: estels al cel, fulles als arbres, homes en l’obscuritat. Vosaltres tenir vint vegades vint comptats deu vegades i cinc. Ells tenir més. Gran batalla i, qui guanyar? I molts més caminen al voltant de les muralles de les cases de pedra.

—Ai las! Parla molt sagaçment —va dir en Théoden—. I els nostres exploradors han informat que han cavat trinxeres i posat estaques a la carretera. No els podem escombrar amb un atac per sorpresa.

—Però tampoc no podem perdre temps —va dir l’Éomer—. Múndburg crema pels quatre costats!

—Deixar acabar Ghân-buri-Ghân! —va dir l’home boscà—. Ell coneix més d’un camí. Ell portarà vosaltres per un camí sense fossats, per on gorgûn no caminar, i caminar només homes boscans i animals. Molts camins construïts quan homes de les cases de pedra ser més forts. Ells tallar les muntanyes com els caçadors tallar la carn dels animals. Els homes boscans pensar que ells menjar la pedra. Ells anar per Druadan a Rímmon amb grans carros. Ara ja no. El camí estar oblidat, però no pels homes boscans. Damunt els turons i sota els turons encara conservar-se sota les herbes i els arbres. Allí darrere Rímmon i avall cap a Dîn i altre cop al final cap al camí dels homes dels cavalls. Els homes boscans ensenyar vosaltres aquest camí. Aleshores vosaltres matar gorgûn i allunyar foscor dolenta amb el ferro brillant i homes boscans poder dormir altre cop als boscos feréstecs.

L’Éomer i el rei van conferenciar junts en llur llengua i finalment en Théoden es va girar cap a l’home boscà.

—Acceptem la vostra oferta —va dir—, perquè encara que deixem un exèrcit d’enemics al darrere, què importa? Per a nosaltres, si la ciutat de pedra cau, ja no hi haurà retorn. Si, al contrari, se salva, el mateix exèrcit dels orcs quedarà tallat. Si ens sou fidel, Ghân-buri-Ghân, us recompensarem ricament i podreu comptar sempre més amb l’amistat de la Marca.

—Els homes morts no ser amics dels homes vius i no donar presents —va dir l’home boscà—. Però si vosaltres viure després de la Foscor, llavors vosaltres deixar boscans sols als boscos i no caçar-los més com si ells ser animals. Ghân-buri-Ghân no portar vosaltres a cap parany. Ell mateix anar amb el pare dels homes dels cavalls. Si ell enganyar vosaltres, vosaltres matar-lo.

—Així sia! —va dir en Théoden.

—Quant trigarem a evitar l’enemic i tornar a sortir a la carretera? —preguntà l’Éomer—. Si vós ens guieu a peu haurem d’anar a la vostra velocitat i el camí, de ben segur, deu ser estret.

—Boscans caminar de pressa a peu —va dir en Ghân—. El camí ser ample per a quatre cavalls després de la vall dels Carros Pedrers —i amb la mà assenyalà cap al sud—, però estret al principi i al final. Els boscans poder caminar d’aquí fins a Dîn entre sortida del sol i migdia.

—Això vol dir que com a mínim hem de calcular set hores per a l’avantguarda —va dir l’Éomer—, però podem comptar més aviat amb unes deu hores per a tots. Ens podríem topar coses imprevistes que ens retardessin i si tot el nostre exèrcit ha de posar-se en filera trigarem a tenir-lo en ordre quan abandonem les muntanyes. Quina hora és?

—Impossible de saber —va dir en Théoden—. Ara és constantment de nit.

—Tot ser fosc, però no tot ser nit —va dir en Ghân—. Quan el sol sortir nosaltres sentir-lo, fins i tot quan estar amagat. Ara ja enfilar-se per les muntanyes de l’est. Ara és l’hora per obrir-se el dia als camps del cel.

—Si així és, ens hem de posar en camí al més aviat possible —va fer l’Éomer—. I, així i tot, no podem esperar que avui arribem en ajut de Góndor.

En Merry no va esperar a sentir res més i s’esmunyí silenciosament per preparar-se per a quan els convoquessin per emprendre la marxa. Aquell era l’últim pas abans de la batalla. No li semblava probable que sobrevisqués gaire gent, però pensà en en Pippin i en les flames de Minas Tirith i es desempallegà de les pors.

Aquell dia tot anà bé i no van veure ni sentir res de l’enemic que podia aguaitar-los. Els boscans havien format una pantalla de caçadors cautelosos, de manera que cap orc ni espia errabund no pogués copsar llurs moviments per les muntanyes. La llum, a mesura que s’aproximaven a la ciutat assetjada, era més i més feble i els genets desfilaven en llargues corrues com ombres negres d’homes i muntures. Cada companyia era guiada per un boscà, però el vell Ghân anava al costat del rei. S’havien posat en camí més lentament que no havien previst, perquè els genets havien trigat temps, caminant i conduint els cavalls, a trobar els senderols en aquelles serralades de bosc espès que hi havia darrere el campament i a baixar cap a la vall oculta dels Carros Pedrers. Avançada la tarda, els capdavanters van assolir els grans espessoralls grisencs que s’estenien fins més enllà de la banda oriental d’Àmon Dîn i que ocultaven un gran pas en la cadena de turons que des de Nàrdol a Dîn corria cap a l’est i cap a l’oest. Per aquell pas hi havia transitat feia molt de temps el camí oblidat dels carros, que després tornava a baixar cap a la carretera principal de les cavalleries que anava d’Anórien a la Ciutat; ara, però, i des de feia moltes generacions, els arbres hi havien crescut a cor què vols i havia desaparegut, esbotzat i soterrat sota la fullaraca de moltíssims anys. Aquelles boscúries, malgrat tot, brindaven als genets l’últim recer abans de presentar batalla; més enllà ja només hi havia la carretera i les planures de l’Ànduin, mentre que, cap a l’est i cap al sud, els vessants eren erms i rocosos i els serrats contorçats s’anaven amuntegant i s’enlairaven, bastió sobre bastió, fins a formar la gran massa i els contraforts del Mindòl·luin.

La companyia capdavantera va rebre ordre d’aturar-se i els que venien en fila al darrere van anar sortint del pas de la vall dels Carros Pedrers i es van escampar i cercaren on instal·lar-se sota els arbres grisencs. El rei convocà els capitans per tenir-hi consell. L’Éomer va enviar guaites perquè exploressin la carretera; però el vell Ghân va denegar amb el cap.

—No servir de res enviar homes dels cavalls —va dir—. Els homes boscans veure ja tot el que ser possible veure sota l’aire dolent. Ells venir aviat i parlar amb mi aquí.

Van arribar els capitans i tot seguit, d’entre els arbres, van aparèixer a la callada altres siluetes de boscans tan semblants al vell Ghân que en Merry gairebé no els sabia diferenciar. Van parlar amb en Ghân en una llengua estranya i gutural.

Llavors en Ghân va girar-se cap al rei.

—Els homes boscans dir moltes coses —va dir—. Primera, alerta! Encara molts homes al campament més enllà de Dân, a una hora de camí —i va fer un gest amb el braç assenyalant cap a l’oest, cap a l’alimara negra—. Però no veure’n cap entre aquí i les noves muralles dels homes de pedra. Allí molt atrafegats. Les muralles ja no aguantar-se dretes, els gorgûn enderrocar-les amb tro de la terra i amb masses de ferro negre. Estar desprevinguts i no vigilar al voltant. Ells creure que els seus amics vigilar tots els camins! —i, tot dient això, el vell Ghân va produir un curiós so gargaritzant i semblà com si rigués.

—Bones notícies! —exclamà l’Éomer—. Fins i tot en aquesta foscor torna a brillar l’esperança. Sovint els paranys de l’Enemic es giren, malgrat ell, a favor nostre. Aquesta tenebra maleïda ens ha servit de capa. I ara, cobejosos de destruir Góndor i d’enderrocar-lo pedra a pedra, els seus orcs han esbandit allò que més temia. La muralla exterior podia haver servit per aturar-nos llargament. Ara hi podrem passar ben de pressa…, si els aconseguim vèncer.

—Un cop més us en regracio, Ghân-buri-Ghân dels boscos —va dir en Théoden—. Que la sort us acompanyi per les vostres notícies i pel vostre guiatge!

—Vosaltres matar gorgûn! Vosaltres matar orcs! Cap altra paraula complaure els homes boscans —va respondre en Ghân—. Vosaltres allunyar l’aire maligne i la foscor amb el ferro lluent!

—Hem cavalcat des de lluny per poder fer aquestes coses —va dir el rei— i intentarem que es compleixin. Però només demà podreu dir si ho hem assolit o no.

En Ghân-buri-Ghân va ajupir-se i tocà el terra amb el front bonyegut en senyal de comiat. Després s’aixecà com si es disposés a partir. Tot d’una, però, s’aturà enlairant la mirada com una bèstia del bosc sorpresa que ensuma una olor estranya. Als ulls se li encengué un llum.

—El vent canviar! —va exclamar i, en dir això, en un tres i no res, ell i els seus companys van esvanir-se en les penombres i cap genet de Ròhan no els va tornar a veure mai més. Poc després, cap a l’est, lluny, es tornà a sentir el repicament feble dels timbals. I, malgrat tot, en tot l’exèrcit no hi va haver cap cor que temés que, per més rars i poc dignes d’estimació que poguessin semblar, els boscans els haguessin traït.

—Ja no ens calen guies —va dir l’Elfelm—, perquè a la host tenim genets que han cavalcat fins a Múndburg en èpoques de pau. Jo mateix. Quan arribem a la carretera, tombarà cap al sud i aleshores ens quedaran set llegües fins arribar a la muralla de les zones habitades. Tot al llarg d’aquest camí hi ha molta herba a banda i banda. Era en aquesta recta que els missatgers de Góndor esperaven assolir la màxima velocitat. És possible que hi puguem cavalcar veloços i sense gaire enrenou.

—Essent així —va dir l’Éomer—, i com que estem obligats a preveure possibles adversitats i haurem de menester tota la velocitat de què siguem capaços, proposo que ara descansem i que ens posem en camí a la nit, per tal de calcular la nostra marxa de manera que arribem als camps demà a l’hora del màxim de llum que potser hi haurà, o bé quan el nostre monarca ens en doni el senyal.

El rei assentí a la proposta de l’Éomer i els capitans s’acomiadaren. Però l’Elfelm no trigà a tornar.

—Els exploradors no han trobat res d’especial fora del bosc gris, senyor —va dir—, i dos homes: dos homes i dos cavalls morts.

—I? —va dir l’Éomer—. Què té d’especial?

—Això, senyor: eren missatgers de Góndor; un és possible que fos en Hírgon. Com a mínim la mà encara aferrava la Fletxa Vermella, però li havien tallat el cap. I també això: pels senyals hom diria que, quan van caure, fugien cap a l’oest. Tal com jo ho interpreto, a la tornada es van trobar l’enemic que ja ocupava la muralla exterior o que l’estava assaltant… i d’això deu fer dues nits, si van agafar cavalls de refresc a les estacions, com tenien per costum. Però aleshores no poden haver tingut temps d’arribar a la Ciutat i tornar-se’n.

—Quina desgràcia! —va fer en Théoden—. Això vol dir que en Dénethor no sap que estem en camí i no deu confiar en el nostre ajut.

—La necessitat no vol demora, però val més tard que no pas mai —va dir l’Éomer—, i tant de bo que aquesta vegada la dita antiga sigui més certa del que mai ho ha estat d’ençà que parla la boca dels homes.

Era de nit. A banda i banda del camí, la host de Ròhan avançava silenciosament. Ara el camí que resseguia el faldar del Mindòl·luin tombava cap al sud. Molt lluny, i gairebé en línia recta, s’albirava una resplendor vermellosa sota la negror del cel i els costats de la gran muntanya es dreçaven i s’hi retallaven foscament. S’acostaven als Rammas del Pelènnor; però el dia encara no havia arribat.

El rei cavalcava al centre de la companyia capdavantera, amb tots els homes de la seva casa al voltant. Després venien els éored de l’Elfelm; i ara en Merry advertí que en Celatelm havia abandonat el seu lloc en l’obscuritat i que avançava sense parar endavant, fins que, per fi, estigué darrere mateix de la guàrdia del monarca. Es deturaren breument. En Merry sentí algunes veus al davant que parlaven amb un xiuxiueig. Els genets que havien sortit d’exploració, tot aventurant-se gairebé fins a la muralla, acabaven de tornar. Van acostar-se al rei.

—Hi ha grans incendis, senyor —va dir un—. I tota la ciutat és envoltada de flames i els camps formiguegen d’enemics. Però tots semblen concentrats en l’assalt. Pel que hem estat capaços de veure, en queden pocs a les muralles exteriors i no paren esment en res, estan massa ocupats destruint-ho tot.

—Recordeu les paraules de l’home boscà, senyor? —va dir un altre—. En temps de pau jo visc a l’Altiplà, el meu nom és Wídfara, i jo també ensumo coses en l’aire. El vent ja canvia. Ara ve una brisa que bufa del sud i duu una aroma marina, encara que és poca cosa. El matí durà novetats. Quan traspasseu la muralla, per damunt de la fetor arribarà l’alba.

—Si el que dieu és cert, Wídfara, que després d’aquest jorn pugueu viure temps de felicitat! —va respondre-li en Théoden.

Es va girar als homes de la seva casa que eren més a prop i se’ls va dirigir amb veu clara, de forma que molts dels genets del primer éored també el van sentir:

—Ha arribat l’hora, genets de la Marca, fills d’Éorl! Davant teniu enemics i foc i, darrere, les vostres llars. Però, encara que lluiteu en una terra estranya, la glòria que guanyeu aquí sempre us acompanyarà. Heu fet vots: ara és el moment de complir-los, pel vostre senyor, per la vostra pàtria i per l’aliança d’amistat!

Els homes van fer xocar les llances contra els escuts.

—Éomer, fill meu! Posa’t al cap de la primera éored —va dir en Théoden— i formeu darrere l’estendard del rei, al centre. Elfelm, quan passem la muralla porteu la vostra companyia cap a la dreta. I que en Grímbold maniobri amb la seva cap a l’esquerra. Que les altres companyies segueixin el millor que puguin aquestes tres primeres. Ataqueu allà on vegeu que l’enemic s’aplega. De moment no podem fer més plans, perquè encara no sabem com estan les coses al camp de batalla. I ara, endavant, i no tingueu por de la foscor!

La companyia capdavantera va cavalcar amb la màxima celeritat, perquè, fossin quins fossin els canvis que en Wídfara preveiés, encara era fosc. En Merry cavalcava a la gropa d’en Celatelm, aferrat amb la mà esquerra mentre amb l’altra intentava treure l’espasa de la beina. Ara comprenia amb amargor l’autenticitat de les paraules del vell monarca: «Què fareu en una batalla com aquesta, Meriadoc?». «Simplement això», va pensar: «destorbar un genet i confiar, com a molt, a no caure de la sella i morir aixafat sota els cavalls al galop».

Fins a l’indret on s’havien alçat les muralles exteriors no hi havia més d’una llegua. Aviat hi foren, massa aviat segons el parer d’en Merry. Se sentiren xiscles ferotges i l’entrexoc de les armes, però tot durà poc. Els orcs que s’aqueferaven a les muralles eren pocs i restaren astorats, de manera que foren ràpidament morts o obligats a fugir. Davant l’estat ruïnós de la porta nord dels Rammas el rei es deturà un altre cop. La primera éored s’aplegà darrere d’ell i a totes dues bandes. En Celatelm es mantenia prop del rei, tot i que la companyia de l’Elfelm era més lluny, cap a la dreta. Els homes d’en Grímbold tombaren cap al costat i van passar endins per un gran esvoranc que hi havia a la muralla, més cap a l’est.

En Merry entrellucà des de darrere l’espatlla d’en Celatelm. Lluny, potser a unes deu milles o més, es veia un gran incendi, però entre aquest i la cavalleria cremaven línies de foc que formaven una enorme mitja lluna, el punt més pròxim de les quals era a menys d’una llegua. No podia distingir gaire més en aquella planura obscura però, de moment, no veia cap esperança de matí ni copsava cap brisa mudable o uniforme.

Tot seguit la host de Ròhan avançà silenciosament cap a la plana de Góndor, infiltrant-s’hi lentament però constant, com una marea creixent que penetra pels forats d’un dic que els homes han cregut segur. La ment i la voluntat del Capità Fosc, però, estaven totalment lliurades a l’assalt de la ciutat i, de moment, encara no li havia arribat cap avís que els seus designis tenien alguna falla.

Poc després, el rei va conduir els seus homes tot apartant-los una mica cap a l’est, per passar entre els focs del setge i els camps exteriors. Continuaven sense trobar cap oposició i en Théoden continuava sense fer cap senyal. Per fi es deturà un cop més. Ara la Ciutat ja era més a prop. A l’atmosfera hi havia pudor de cremat i l’ombra mateix de la mort. Els cavalls estaven neguitosos. Però el rei es mantenia muntat sobre el Crinblanca, sense moure’s, esguardant l’agonia de Minas Tirith, com si de sobte l’angoixa o el temor s’haguessin emparat d’ell. Semblava empetitir-se, encongit per l’edat. En Merry també tenia la sensació de carregar un pes incommensurable d’horror i de dubte. El cor li bategava a poc a poc. El temps semblava vacil·lar amb incertesa. Havien fet tard! Massa tard era pitjor que mai! Potser en Théoden s’acovardiria, acotaria la testa vella, faria mitja volta i s’escapoliria per amagar-se a les muntanyes.

Però llavors, tot d’una, en Merry ho va percebre; per fi, sense cap mena de dubte: un canvi. El vent li venia de cara! Una claror començava a despuntar. Molt, molt lluny, cap al sud, els núvols es mig distingien com formes grises i remotes que rodolaven, que es movien: darrere hi havia el matí.

Però en aquell mateix instant es produí una resplendor, com si un llampec hagués saltat de la terra sota la Ciutat. Aquesta, durant un segon abrusador, es dreçà encegadora al llunyedar, blanca i negra, amb la torre més alta com una agulla enlluernadora; i llavors, en tornar a fer-se la tenebra, per damunt les planes els arribà una enorme explosió.

En sentir aquell so, la figura del rei es dreçà de sobte. Ara tornava a semblar alt i orgullós i s’alçà als estreps i cridà amb veu potent, més clara que la que qualsevol dels presents havia sentit mai en un home mortal:


Dempeus, dempeus, cavallers de Théoden!

Vénen moments pèrfids: foc i carnatge!

Tremolarà la llança, s’esberlarà l’escut,

dia d’espases, rogenc, ans el sol surti!

Cavalqueu, cavalqueu! Cap a Góndor!



Amb aquests mots va agafar un gran corn que duia en Guthlaf, el seu portaestendard, i hi va bufar amb una força tan gran que el partí. Immediatament tots els corns de la host van fer sonar la seva música i el toc dels corns de Ròhan en aquella hora va ser com una tempesta damunt la plana i un tro a les muntanyes.


Cavalqueu, cavalqueu! Cap a Góndor!



A continuació el rei donà una ordre al Crinblanca i aquest sortí disparat endavant. Darrere seu l’estendard voleiava al vent, un cavall blanc damunt un camp de verd, però en Théoden encara va córrer més. I al darrere retronaren els cavallers de la seva casa, però ell sempre anava el primer. I l’Éomer al costat, amb la crin blanca del seu elm volant de tanta velocitat, i l’avantguarda de la primera éored retrunyí com l’onada que trenca escumejant a la riba, però ningú no podia abastar en Théoden. Semblava obsedit o bé és que la fúria dels seus avantpassats li corria com un foc nou per les venes i el Crinblanca el duia com si fos un déu de l’antigor, talment Oromë el Gran a la batalla dels Valar quan el món era jove. El seu escut daurat era descobert i heus aquí que brillava com una imatge del sol i l’herba s’encenia de verd als peus blancs del seu corser! Perquè arribava el matí, el matí i un ventijol de la mar; i la tenebra s’esfilagarsava i els exèrcits de Mórdor gemegaven i el terror s’emparà d’ells i van fugir i periren i els cascs de la ira galoparen damunt seu. I llavors tota la host de Ròhan esclafí a cantar i van cantar mentre mataven, perquè l’alegria de la batalla era amb ells i el so de llur cant, que era bell i espaordidor, va arribar fins i tot a la Ciutat.





Capítol VI

LA BATALLA DELS CAMPS DEL PELÈNNOR


Qui comandava l’assalt a Góndor, emperò, no era cap cabdillot orc ni cap vulgar malfactor. La tenebra es dissipava massa aviat, abans de la data que el seu Amo havia establert: la sort l’havia traït de moment i el món s’havia confabulat contra ell; la victòria se li esmunyia de les mans ara mateix, quan ja les allargava per aferrar-la. El seu braç, amb tot, era molt llarg. Encara manava ell i disposava de grans poders. Rei, Espectre de l’Anell, Senyor dels Nazgûl, tenia moltes armes. Va abandonar la Porta i desaparegué.

En Théoden, el Rei de la Marca, havia arribat al camí que anava de la Porta al Riu i ara tombà cap a la Ciutat, que ja es trobava a menys d’una milla de distància. Van alentir una mica la marxa, cercant nous enemics, i els seus cavallers anaven al seu voltant i en Celatelm era amb ells. Més endavant, prop de les muralles, els homes de l’Elfelm ja eren entre els ginys dels assaltants, ferint, matant i empenyent els enemics a les trinxeres de foc. Pràcticament tota la meitat nord del Pelènnor havia estat conquerida i s’hi veien camps incendiats i orcs que fugien cap al Riu com ramats de bestiar davant els caçadors; i els ròhirrim anaven amunt i avall sense trobar resistència. Encara no havien trencat el setge, ni tampoc no havien assolit la Porta. Al davant d’aquesta hi havia moltíssims enemics i, a la meitat més allunyada de la plana, més exèrcits que encara no havien entrat en combat. Cap al sud, més enllà de la carretera, esperava la força principal dels haràdrim i els seus homes a cavall s’havien aplegat al voltant de l’ensenya de llur capitost. I aquest, en distingir a la llum creixent l’estendard del rei i adonar-se que es trobava molt entrat en el camp de batalla i amb pocs homes, se sentí inundat per una còlera roent i cridà amb una veu tonant i, tot fent onejar la seva senyera, una serp negra sobre camp escarlata, cavalcà a l’encontre del cavall blanc en camp verd amb una gran força d’homes; i el desembeinament de simitarres dels sudaners va ser com un centelleig d’estels.

Tot d’una en Théoden el va veure i, no volent esperar l’atac enemic, esperonà el Crinblanca i carregà de front per rebre’l. El fragor de la topada va ser enorme. Però la fúria blanca dels homes del nord va cremar l’altra més ardent, i els seus cavallers eren més destres amb llurs llargues i amargues llances. Llur nombre era més reduït, però van penetrar a través dels sudaners com un llampec en un bosc. En Théoden, fill d’en Thénguel, tallà pel mig llurs files i la seva llança s’estremí en abatre llur capitost. Desembeinà l’espasa i galopà cap a l’ensenya enemiga i d’un cop decapità el portador i en tallà l’asta; i la serp negra caigué a terra. I llavors tot el que havia sobreviscut de la seva cavalleria va girar cua i fugí ben lluny.

Però vet aquí que, al bell mig del triomf del rei, el seu escut daurat s’obscurí. El nou matí va ser anihilat del cel. La foscor va caure al seu voltant. Els cavalls renillaren i recularen. Els homes, caiguts de les muntures, es contorçaven per terra.

—A mi! A mi! —cridà en Théoden—. Dempeus, eorlingas! No tingueu por de la fosca!

Però el Crinblanca, totalment aterrit, aixecà les potes molt amunt, lluitant contra l’aire, i després, amb un gran renill, es va desplomar de costat: una fletxa negra l’havia travessat. I el rei va caure sota el cavall.

Una gran ombra va descendir com un núvol que caigués. I era, ai!, una criatura alada: un ocell potser, més gran que qualsevol altre ocell, i anava despullada i no posseïa plomatge de cap mena i les seves ales eren com membranes de cuiro entre urpes punxegudes; i feia una pudor insuportable. Potser era una criatura d’un món més antic, alguna espècie que, engorronida a les muntanyes oblidades i fredes de sota Mórdor, havia sobreviscut als seus temps i en un niu infecte havia criat aquella darrera i inoportuna estirp, destinada al mal. I el Senyor Fosc se l’havia afillada i havia alimentada amb carns malignes, fins a fer-la créixer molt més que qualsevol de les altres coses que volen; i l’havia donada al seu servent perquè li servís de corser. Baixà més cada cop i llavors, tot doblegant aquelles urpes membranoses, va emetre un grall gutural i es posà sobre el cadàver del Crinblanca i hi clavà les urpes, tot ajupint el coll llarg i pelat.

A la gropa hi seia una forma, enorme i amenaçadora, embolcallada en una capa negra. Duia una corona d’acer, però entre el caire i la capa no s’hi veia res, llevat de la resplendor mortífera dels ulls: era el Senyor dels Nazgûl. Havia retornat a l’aire i havia cridat el seu corser abans que es dissipés l’obscuritat i ara atacava de nou i duia la ruïna, convertia l’esperança en desesperació i la victòria en mort. Brandava una gran maça negra.

En Théoden, malgrat tot, no estava absolutament desemparat. Els cavallers de la seva casa havien mort al seu voltant o, dominats per la follia de llurs muntures, havien quedat escampats ben lluny. Un, però, encara romania allí plantat: el jove Celatelm, fidel contra la por; i plorava, perquè havia estimat el seu senyor com a un pare. Durant tot l’atac, en Merry s’havia mantingut a la seva gropa sense rebre cap dany, fins que aparegué l’Ombra. Aleshores el Windfola, espantat, els havia tirat a terra i ara corria esverat pels camps. En Merry s’arrossegà de quatre grapes, com un animal estabornit, i l’horror que el dominava era tan gran que estava cec i malalt.

«Escuder del Rei! Escuder del Rei!», li cridava el cor. «Has de fer-li costat. Li vas dir que per a tu seria com un pare!». Però la voluntat no li responia i el seu cos tremolava. No gosava obrir els ulls ni alçar la mirada.

Tot seguit, des de la foscor de la seva ment, cregué sentir en Celatelm que parlava; però la veu semblava estranya i li recordava alguna altra veu que havia sentit.

—Vés-te’n, dwimmerlaik, senyor de la carronya! Deixa els morts en pau!

Una veu gèlida va respondre:

—No t’interposis entre el Nazgûl i la seva presa! O no et matarà quan t’arribi el torn, sinó que se t’endurà a les cases de l’aflicció, més enllà de tota tenebra, on la teva carn serà devorada i la teva ment emmusteïda quedarà nua davant l’Ull-Sense-Parpella.

Arribà el dring metàl·lic d’una espasa que era desembeinada.

—Fes el que vulguis, però jo ho impediré, per poc que pugui.

—Impedir-ho? Ximple. No hi ha cap home viu capaç d’impedir-me res!

Aleshores en Merry sentí el més estrany de tots els sons que escoltà en aquella hora. Li semblà que en Celatelm reia i la veu clara era com el dring de l’acer.

—No sóc pas cap home viu! Estàs davant d’una dona! Sóc l’Éowyn, filla de l’Éomund. Estàs entre mi i el meu senyor i parent. Vés-te’n, si no ets immortal! Perquè si el toques, tant si ets viu com un no-mort tenebrós, et mataré.

La criatura alada va fer-li un grall estrident, però l’Espectre de l’Anell no respongué res i romangué callat, com si de sobte dubtés. La pura sorpresa superà per un instant el terror d’en Merry. Obrí els ulls i l’obscuritat se n’allunyà. Uns passos més enllà jeia la gran bèstia i, al seu entorn, tot semblava fosc i el Senyor dels Nazgûl es dreçava a la gropa com una ombra de desesperació. Un xic a l’esquerra, de cara a ells dos, hi havia aquella que fins ara havia anomenat Celatelm. Però s’havia llevat l’elm que amagava el seu secret i els cabells brillants, alliberats de la seva presó li brillaven damunt les espatlles amb color d’or pàl·lid. Els ulls, grisos com la mar, eren durs i ferotges, però tenia llàgrimes a les galtes. A la mà brandia una espasa i tenia l’elm alçat contra l’horror de la mirada del seu enemic.

Era l’Éowyn i també en Celatelm. Perquè a la memòria d’en Merry s’encengué el rostre que havia copsat durant la cavalcada des de Puigdelara: el rostre d’algú que va a l’encontre de la mort, sense cap esperança. La compassió li negà el cor i experimentà un gran astorament i, tot d’una, es deixondí en ell el valor, lent a encendre’s, de la seva raça. Va estrènyer la mà amb força. No podia morir, tan bella, tan desesperada! O, com a mínim, no podia morir sola, sense l’ajut de ningú.

L’enemic no tenia la cara girada envers ell, però gairebé no gosava moure’s, no fos cas que aquells ulls mortífers s’hi fixessin. Lentament, molt a poc a poc, començà a arrossegar-se cap a un costat, però el Capità Negre, amb tota la maldat i els dubtes concentrats en la dona que tenia al davant, no hi parà més esment que en un cuc al fang.

Tot d’un plegat la bèstia va batre les ales fastigoses i el vent que aixecà era fètid. De bell nou s’enlairà i després es llançà veloçment sobre l’Éowyn, xisclant i atacant amb el bec i les urpes.

Ella, però, no s’immutà: donzella dels ròhirrim, filla de reis, esvelta però com una fulla d’acer, bella però esglaiadora. Va donar una ràpida estocada, hàbil i mortal. Va tallar en rodó el coll que s’allargava al seu davant i el cap va caure com una pedra. L’Éowyn saltà enrere mentre la bèstia enorme xocava contra el sòl, amb les ales descomunals esteses, feta una pilota per terra; i, amb la seva caiguda, l’ombra s’esvaní. Una llum va reflectir-se en l’Éowyn i els seus cabells centellejaren sota la llum de l’alba.

El Genet Negre, alt i amenaçador, dreçat per sobre d’ella, va desempallegar-se de la carcassa. Amb un crit d’odi que percudí les oïdes com si fos verí, va colpejar amb la maça. L’escut de l’Éowyn saltà a trossos i li trencà el braç; l’Éowyn vacil·là i va caure de genolls. El Genet Negre es precipità sobre ella com un núvol amb una lluentor als ulls; brandí la maça a punt per matar.

De sobte, però, també vacil·là endavant amb un xiscle de dolor incontenible i la maçada errà l’objectiu i es va clavar a terra. L’espasa d’en Merry l’havia ferit per darrere, travessant-li la capa negra i penetrant per sota l’ausberg fins a clavar-se-li al tendó, darrere el massís genoll.

—Éowyn! Éowyn! —va cridar en Merry.

I aleshores ella féu un esforç, tot ensopegant, per aixecar-se i, amb les últimes forces que li quedaven, mentre aquelles espatlles enormes s’ajupien davant seu, enfonsà l’espasa entre la corona i la capa. L’espasa s’esberlà espurnejant en infinits fragments. La corona va caure rodolant amb un rebot metàl·lic. L’Éowyn va caure endavant damunt l’enemic que acabava d’abatre. Però, ai!, la capa i l’ausberg eren buits. Ara eren escampats per terra, informes, esparracats i bruts; i un esgarip s’enlairà amb un calfred i s’esvaní per convertir-se en un udol estrident, arrossegat pel vent, una veu sense cos, prima, que morí i va ser engolida i que ningú no tornà a sentir mai més en aquella edat del món.

I allí, al mig d’aquell camp de mort, s’estava dempeus en Meriadoc, el hòbbit, parpellejant com una òliba a la llum del dia, perquè les llàgrimes l’encegaven; i a través d’una boirina esguardà la bella testa de l’Éowyn, que jeia estesa sense moure’s; i esguardà el rostre del rei, caigut al punt àlgid de la seva glòria. Perquè el Crinblanca, en la seva agonia, havia rodolat un altre cop per apartar-se’n; però el corser havia estat el fat del seu amo.

Llavors en Merry s’ajupí i agafà la mà del monarca per besar-la-hi, i heus aquí que en Théoden obrí els ulls i aquests eren clars i va parlar amb veu tranquil·la, però amb esforç.

—Adéu-siau, mestre Holbitlà! —va dir—. El meu cos s’ha trencat. Me’n vaig amb els meus pares. I ara, fins i tot en llur alta companyia, no em sentiré avergonyit. He acabat amb la serp negra. Un trist matí per a un dia feliç i per a una posta daurada!

A en Merry no li sortien les paraules, però tornà a plorar.

—Perdoni’m, senyor —va dir finalment—, per haver desobeït les seves ordres i no haver fet encara res per al seu servei, llevat de plorar en el nostre comiat.

El vell rei va somriure.

—No passeu ànsia! Us perdono. Que no falti magnanimitat. Viviu amb les meves benediccions; i quan segueu en pau amb la vostra pipa, penseu en mi! Perquè ara ja no seuré mai amb vós a Meduseld, com us vaig prometre, ni escoltaré els vostres coneixements sobre les herbes —va cloure els ulls i en Merry s’ajupí al seu costat. Però encara torna a parlar—. On és l’Éomer? Perquè la vista se m’enfosqueix i m’agradaria veure’l abans de partir. Ell ha de ser el rei després de mi. I m’agradaria avisar l’Éowyn. Ella, ella no volia que la deixés i ara ja no tornaré a veure-la, aquella que estimo més que a una filla.

—Senyor, senyor —començà en Merry a batzegades—, és… —però en aquell instant se sentí un gran clamoreig i tot al seu entorn ressonaren corns i trompetes. En Merry donà una ullada al voltant: havia oblidat la guerra i tota la resta del món i li semblava que feia moltes hores d’ençà que el rei havia caigut en l’atac, tot i que, en realitat, feia molt poca estona. Tot seguit s’adonà que ara estaven en perill de veure’s enxampats al bell mig de la gran batalla que era a punt de lliurar-se.

Noves forces enemigues arribaven amb la màxima rapidesa pel camí del riu; i de sota les murades sortien les legions de Mórgul; mentre que dels camps de més al sud pujava la infanteria de Harad, precedida per la cavalleria, i al darrere es distingien les esquenes imponents dels mûmakil coronades per torres de guerra. Al nord, però, el plomall blanc de l’Éomer encapçalava el gran front dels ròhirrim, que havia tornat a ajuntar i que ara comandava, i, de la ciutat, en sortí tota la força d’homes que hi havia i el cigne blanc de Dol Àmroth anava a l’avantguarda, foragitant els enemics de la Porta.

Per un instant un pensament travessà el magí d’en Merry: «On és en Gàndalf? No és aquí? No podia haver salvat el rei i l’Éowyn?». Però en aquell moment, l’Éomer va galopar-hi apressadament i amb ell anaven els cavallers de la seva casa que encara eren vius i que ara ja havien controlat els cavalls. Contemplaren bocabadats la carcassa de la bèstia morta que hi havia a terra, mentre llurs corsers es negaven a acostar-s’hi. Però l’Éomer saltà de la sella i la pena i l’abaltiment s’apoderaren d’ell en aproximar-se a la vora del rei, on restà dret en silenci.

Aleshores un dels cavallers va agafar l’estendard del rei de la mà d’en Guthlaf, el portaestendard, que havia mort, i el féu voleiar. Lentament en Théoden va obrir els ulls. En veure l’estendard va fer senyal que el donessin a l’Éomer.

—Salut, Rei de la Marca! —va dir—. Cavalca cap a la victòria! Acomiada’m de l’Éowyn! —i així expirà, sense saber que l’Éowyn jeia prop d’ell.

I els qui eren a prop van esclafir el plor tot cridant:

—Théoden Rei! Théoden Rei!

Però l’Éomer els va dir:


No us en dolgueu en excés! Fou poderós i ara és mort,

ha trobat la seva fi. Quan li aixequem el túmul,

llavors el ploraran les dones. Ara la guerra ens espera!



Però ell mateix plorava en parlar.

—Que els seus cavallers restin aquí —va dir— i que s’enduguin el seu cos del camp de batalla amb els honors que cal, no fos cas que la lluita arribés aquí. Vinga, i també tots aquests altres homes del rei que han caigut.

I va contemplar els morts, anomenant-los pels seus noms. I aleshores, tot d’una, destrià la seva germana Éowyn, que també havia quedat allà estesa, i la reconegué. I restà un segon com un home que, a mig cridar, queda amb el cor travessat per una fletxa; i llavors la seva cara adquirí una pal·lidesa mortal i una fúria glaçada l’arborà, de manera que quedà uns instants sense parla. Una mena de desvarieig s’emparà d’ell.

—Éowyn! Éowyn! —cridà per fi—. Éowyn, com és que ets aquí? Quina bogeria o maldat és aquesta? Mort, mort, mort! Que la mort se’ns endugui a tots!

I aleshores, sense prendre consell o esperar que s’acostessin els homes de la Ciutat, esperonà el cavall fins a la primera línia de la gran host i féu ressonar un corn i donà en veu alta l’ordre d’atac. Per tots els camps retrunyi la seva clara veu que cridava:

—A mort! Al galop, al galop cap a la ruïna i cap a la fi del món!

I amb aquests mots l’exèrcit començà a bellugar-se. Però els ròhirrim ja no cantaven. «Mort», cridaven amb una sola veu, potent i estremidora i, agafant embranzida, com una marea enorme, llurs files van galopar pels costats de llur rei caigut i continuaren endavant, cap al sud, amb gran enrenou.

I en Meriadoc, el hòbbit, encara continuava allí parpellejant entre llàgrimes, sense que ningú li dirigís la paraula i sense que ni tan sols semblessin adonar-se de la seva presència. S’eixugà les llàgrimes, s’ajupí a recollir l’escut verd que l’Éowyn li havia donat i se’l carregà a l’esquena. Després cercà la seva espasa, perquè l’havia deixada caure; perquè fins i tot en el moment d’entrar a ferir havia tingut el braç com adormit i ara només podia emprar la mà esquerra. I vet aquí que la seva arma era allí mateix, però amb la fulla fumejant com una branca seca que hagués estat ficada al foc; i, tot contemplant-la, va veure com es contorçava, es marcia i quedava consumida.

Aquesta fou la fi de l’espasa del Tossal dels Túmuls, obra de l’Oestat. Qui la forjà lentament, feia molts anys, al regne del nord, quan els Dúnedain eren joves i tenien com a principal enemic el temut reialme d’Àngmar i el seu rei bruixot, hauria estat content de saber-ne el destí. Cap altra fulla, tot i que potser forjada per mans més poderoses, no hauria ferit aquell enemic amb un cop tan punyent, penetrant la seva carn de no-mort i trencant l’encanteri que lligava els tendons invisibles a la seva voluntat.

Ara els homes van aixecar el rei i van col·locar les capes damunt les astes de les llances i van fer torns per endur-se’l cap a la Ciutat; i d’altres aixecaren suaument l’Éowyn i la traslladaren després del rei. Però de moment encara no pogueren endur-se del camp de batalla els homes de la casa del rei, ja que eren set els que havien caigut allí i, entre aquests, el seu cap, en Déorwine. De manera que els van disposar apartats dels enemics i lluny d’aquella bèstia maligna i els encerclaren amb llances. I més endavant, quan tot hagué acabat, hi van tornar altres homes que van encendre una foguera i hi cremaren el cadàver d’aquell animal, però al Crinblanca li van cavar una tomba i hi dreçaren una pedra en la qual hi havia gravat, en les llengües de Góndor i de la Marca:


Servidor fidel i fat de son amo,

Crinblanca el ràpid, fill del Peuslleugers.



Verda i llarga va créixer l’herba a la Coma del Crinblanca, però la terra on la bèstia fou cremada restà sempre més negra i erma.

Presentment, en Merry caminà a poc a poc, entristit, al costat dels portadors, i no tornà a parar esment en la batalla. Estava abaltit i ple de tristesa i li tremolaven tots els membres com si tingués calfreds. De la Mar n’arribà una forta pluja i era com si totes les coses ploressin per en Théoden i l’Éowyn, apagant els focs de la Ciutat amb grans llàgrimes. Només a través d’una boira arribà a distingir la corrua dels homes de Góndor que s’aproximaven. L’Ímrahil, el príncep de Dol Àmroth, s’avançà i aturà la muntura davant seu.

—Quin pes dueu, homes de Ròhan? —demanà.

—El Rei Théoden —van respondre-li—. Ha mort. Però el Rei Éomer dóna ara batalla: és aquell amb el plomall blanc al vent.

Aleshores el príncep descavalcà i s’agenollà al costat del baiard en honor del rei i del seu gran atac i plorà. I, en alçar-se, mirà cap a l’Éowyn i restà perplex:

—Però, aquesta és una dona, oi? —va dir—. És que fins les dones dels ròhirrim s’han llançat a la guerra per ajudar-nos?

—No! Només una! —li van respondre—. És la Senyora Éowyn, la germana de l’Éomer, i no sabíem que cavalqués amb nosaltres fins ara mateix i no sabeu fins a quin punt ho lamentem.

Aleshores el príncep, adonant-se de la seva bellesa i malgrat que el seu rostre era lívid i fred, li tocà la mà tot ajupint-se per mirar-la de més a prop.

—Homes de Ròhan! —cridà—. No hi ha cap sanador entre vosaltres? Està malferida, potser mortalment, però em sembla que encara és viva.

I li acostà als llavis freds el braçalet ben brunyit que duia al braç i vet aquí que s’entelà molt lleugerament, de forma quasi imperceptible.

—Heu de córrer —va dir, i envià un genet cap a la Ciutat perquè dugués ajut. Però ell mateix, bo i fent una reverència als caiguts, se n’acomiadà, tornà a muntar i va galopar cap a la batalla.



I ara la lluita va augmentar amb fúria a les planes del Pelènnor; i el brogit de les armes en xocar es multiplicà, amb els laments dels homes i el renillar dels cavalls. Sonaven els corns i retrunyien les trompetes i els mûmakil bramulaven mentre eren esperonats a la guerra. Sota les muralles del sud de la Ciutat la infanteria de Góndor atacava ara les legions de Mórgul que encara s’hi mantenien amb considerable força. La cavalleria, emperò, es dirigí cap a l’est, per socórrer l’Éomer: en Hurin l’Alt, Guardià de les Claus, i el Senyor de Lossàrnach i en Hirluin dels Turons Verds i el Príncep Ímrahil el bell, seguit per tots els seus cavallers.

Llur ajut no podia haver arribat més oportunament als ròhirrim; perquè la sort s’havia girat contra l’Éomer i la seva fúria l’havia traït. La gran embranzida del seu atac havia arrasat totalment les primeres línies dels enemics i un gran nombre dels seus genets havia passat fàcilment a través de les files dels sudaners, tot desconcertant la seva cavalleria i acabant amb els soldats de peu. Però els cavalls es negaven a anar allà on apareixien els mûmakil i s’espantaven i es feien enrere; i els grans monstres no trobaven qui els plantés cara i s’alzinaven com torres de defensa, mentre els haràdrim es reagrupaven al seu voltant. I si, d’entrada, el nombre dels ròhirrim ja era tres vegades inferior al dels haràdrim, ara la situació encara esdevingué pitjor; perquè acabaven d’inundar la plana noves forces que venien d’Osguíliath. Hi havien estat aquarterades per al saqueig de la Ciutat i l’espoli de Góndor, tot esperant l’avís del seu Capità. Aquest ara era destruït, però el lloctinent de Mórgul, en Gòthmog, els havia llançat a la lluita: orientalencs amb destrals i variags de Khand, sudaners vestits de color escarlata i, des del llunyà Harad, homes negres, mig com ogres, amb ulls blancs i llengües roges. Alguns ara corrien a l’encalç dels ròhirrim, mentre que d’altres es dirigien a l’oest per intentar contenir les forces de Góndor i impedir que s’unissin a les de Ròhan.

I va ser precisament quan el dia començà a girar-se d’aquesta faisó contra Góndor i féu vacil·lar-ne les esperances que un nou crit s’enlairà a la Ciutat, a cosa de mig matí, sota una forta gropada de vent, la pluja que fugia cap al nord i un sol resplendent. En aquesta atmosfera diàfana els guaites de les muralles van atalaiar molt lluny una nova visió terrorífica i les seves últimes esperances els abandonaren.

Perquè l’Ànduin, a partir del tomb que descrivia al Hàrlond, fluïa de tal manera que, des de la Ciutat, hom en podia seguir el curs, riu avall, durant algunes llegües, i els qui tenien bona vista podien albirar els vaixells que s’hi acostaven. En atalaiar amb més atenció, els guaites van cridar esglaiats ja que, damunt el corrent lluent, distingien la silueta negra d’una flota que pujava riu amunt aprofitant el vent: galions i embarcacions de gran calat amb molts de rems i amb veles negres que s’inflaven amb la brisa.

—Els corsaris d’Úmbar! —cridaren els guaites—. Els corsaris d’Úmbar! Guaiteu! Que vénen els corsaris d’Úmbar! Això vol dir que Belfalas ha sucumbit i que ha caigut l’Éthir i que Lebennin és en poder seu. Els corsaris vénen contra naltros! És la jugada del destí per rematar-nos!

I alguns, sense cap mena d’ordre, ja que a la Ciutat no hi havia ningú per comandar-los, van córrer a les campanes i van començar a repicar l’alarma; i d’altres van donar amb les trompetes el toc de retirada.

—Torneu a les muralles! —cridaven—. Torneu a les muralles! Torneu a la Ciutat abans que vos arrasin a tots!

Però el mateix vent que empenyia els vaixells, s’enduia la seva cridòria.

La veritat és que, als ròhirrim, no els calia la notícia ni l’alarma. Prou que les veien ells mateixos, aquelles veles negres. L’Éomer, per exemple, ara es trobava a no gaire més d’una milla del Hàrlond i una gran gernació dels seus primers enemics es concentrava entre ell i aquell port, mentre que nous enemics li arribaven prestament per darrere, aïllant-lo del Príncep. Ara va mirar cap al riu i l’esperança se li esvaní del cor. Aquell vent que havia considerat una benedicció ara li semblà maleït. Les hosts de Mórdor, al contrari, tornaren a eixorivir-se i, curulles d’una passió i d’una fúria noves, es van llançar udolant a l’atac.

El capteniment de l’Éomer esdevingué més sever i se li tornaren a aclarir les idees. Va donar ordres que els corns toquessin a fi de reunir sota el seu estendard tots els homes que encara fossin capaços d’arribar-hi; perquè se li havia acudit de distribuir-los formant un gran parapet i mantenir aquella posició lluitant a peu fins que morissin tots, aconseguint als camps del Pelènnor fetes dignes de les cançons de gesta, encara que en tot l’oest no quedés cap home per recordar el darrer Rei de la Marca. De manera que cavalcà fins en un turonet verd i plantà allí l’estendard, i el Cavall Blanc cavalcà onejant al vent.


En el dubte i la foscor, a la sortida del dia

vaig arribar cantant sota el sol, brandint l’espasa.

Vaig cavalcar fins on l’esperança acaba i es fon el cor.

Ara és l’hora de la ruïna, la còlera i el crepuscle roig!



Va recitar aquests versos, però en dir-los reia. Perquè un cop més sentia a dins el desig de la batalla; i encara no tenia ni una esgarrapada i era jove i era el rei: el senyor d’un poble destinat a morir. Però heus aquí que, al mateix temps que reia davant la desesperació, tornà a alçar l’esguard cap als vaixells negres i enlairà l’espasa per desafiar-los.

I llavors l’astorament fou més fort que ell i una alegria enorme l’inundà; i va llançar l’espasa enlaire, cap al sol, i la tornà a agafar mentre es posava a cantar. I totes les mirades van seguir el seu esguard i, en aquell instant, al vaixell insígnia es desplegà un estendard enorme i el vent el féu voleiar quan la nau virà cap al Hàlrond. S’hi veia florir l’Arbre Blanc i allò representava Góndor; però al seu voltant hi havia set estels i al damunt una corona alta, els símbols d’Eléndil, que ningú no havia emprat d’ençà d’anys immemorables. I els estels flamejaven a la llum del sol, perquè havien estat brodats amb pedres precioses per l’Arwen, la filla de N’Élrond; i la corona brillava amb el matí, perquè era cisellada de mithril i or.

I així arribà, empès pel vent de la Mar cap al reialme de Góndor, l’Àragorn, fill d’Àrathorn, Eléssar, l’hereu d’Ísildur, que havia travessat els Camins dels Morts; i la joia dels ròhirrim esdevingué una cascada de riures i un espurneig d’espases i l’alegria i l’embadaliment de la Ciutat va ser una música de trompetes i un repicament de campanes. Però les hosts de Mórdor van ser enxampades per sorpresa i els semblà gran cosa de màgia que les seves mateixes embarcacions fossin plenes de llurs enemics; i un espant negre s’emparà d’ells en adonar-se que les marees del fat s’havien regirat contra ells i que la seva fi era a tocar.

Els cavallers de Dol Àmroth cavalcaren cap a l’est bo i empenyent davant seu l’enemic: homes, ogres i variags i orcs que odiaven la llum del sol. L’Éomer es dirigí cap al sud i els homes fugien davant la seva cara i van quedar atrapats entre el mall i l’enclusa. Perquè ara els homes ja saltaven dels vaixells als molls del Hàlrond i s’escampaven cap al nord com un vendaval. I amb ells arribava en Légolas, i en Guimli brandint la seva destral, i en Hàlbarad amb l’estendard, i l’Èl·ladan i l’Èlrohir amb estels al front, i els Dúnedain de mans enterques, els Muntaners del Nord comandant una gran munió de gents de Lebennin i de Làmedon i dels feus del sud. Però al davant de tots anava l’Àragorn amb la Flama de l’Oest, Andúril, com un foc acabat d’encendre, la Nàrsil tornada a forjar tan mortífera com en l’antiguitat; i al front li centellejava l’Estel d’Eléndil.

I així fou com, a la fi, l’Àragorn i l’Éomer es van trobar en el fragor de la batalla i es van recolzar a les espases i es van mirar de fit a fit i se n’alegraren.

—Heus aquí que ens tornem a trobar, encara que tots el exèrcits de Mórdor s’interposaven entre nosaltres —va dir l’Àragorn—. No us ho vaig dir a Vilacorn?

—Això és el que vau dir —va respondre l’Éomer—, però les esperances fallen sovint i aleshores no sabia que éreu un home que sabia llegir el futur. Però beneït sigui dos cops l’ajut que hom no espera; i no crec que mai s’hagin trobat dos amics en circumstàncies més joioses que aquestes —i es van estrènyer les mans—. Ni més oportunes —afegí l’Éomer—. Arribeu just al punt, amic. Hem patit grans pèrdues i molta tristor.

—Aleshores, vengem-les primer i, després, ja me’n parlareu! —va dir l’Àragorn, i de bell nou van cavalcar plegats cap a la batalla.

Encara van haver d’escometre dura batalla i llargs esforços perquè els sudaners eren homes temeraris i inflexibles, i ferotges quan estaven desesperats; i els orientalencs eren forts i endurits per la guerra i no volien treva. De manera que d’ací i d’allà, a les propietats o als graners incendiats, als turons i pujolars, sota les parets o en camp obert, s’aplegaven un cop i un altre per escometre i van lluitar fins que arribà el crepuscle.

Aleshores el sol s’ocultà per fi darrere el Mindòl·luin i omplí tot el cel amb una gran flamarada, de forma que els serrats i les muntanyes semblaven tenyits de sang; el foc lluïa al Riu i l’herbei del Pelènnor vermellejava sota el llostre. I en aquella hora finà la gran batalla de la plana de Góndor i no restà ni un sol enemic amb vida dins el redol dels Rammas. Tots van ser morts, llevat dels qui fugiren per morir o per ofegar-se a l’escuma rogenca del Riu. I pocs van ser els qui mai assoliren Mórgul o Mórdor, a l’est; i a la terra dels haràdrim només hi pervingué un murmuri llunyà: un rumor de la còlera i el terror de Góndor.

L’Àragorn i l’Éomer i l’Ímrahil van cavalcar cap a la Porta de la Ciutat i estaven tan cansats que no sentien joia ni pena. Tots tres tornaven sans i estalvis, ja que la seva sort només era equiparable a la seva destresa i poder amb les armes, i pocs eren els qui havien gosat plantar-los cara o mirar-los als ulls en l’hora de llur còlera. Però n’hi havia molts que havien quedat ferits o invàlids o morts damunt el camp de batalla. Les destrals havien acabat amb en Forlong mentre lluitava sol i sense muntura; i tant en Duilin de Mórthond com el seu germà havien estat aixafats en escometre els mûmakil, a l’hora de dirigir els seus arquers més a prop per disparar contra els ulls dels monstres. En Hirluin el bell no tornaria mai més a Pínnath Guelin, ni en Grímbold a Grimclar ni en Hàlbarad, el muntaner de mans enterques, a les terres del nord. No pocs havien caigut, famosos o anònims, capitans o soldats, perquè fou una gran batalla i cap narració no l’ha descrita encara enterament. De manera que, molt després, un faedor de Ròhan va dir a la seva cançó sobre els Túmuls de Múndburg:


Els corns vam sentir sonant als turons

i espases lluint al Regne del Sud.

Els corsers cavalquen al Pedrell del Sud

com vent del matí. Esclata la guerra.

Théoden morí, descendent de Thénguel,

no retornà mai als salons daurats

i verdes pastures dels seus camps del nord,

senyor de la host. Hàrding i Guthlaf,

Dúnhere i Déorwine, Grímbold el valent,

Hèrubrand i Hèrefara, en Fàstred i en Horn,

van lluitar i morir lluny de casa seva:

als Túmuls de Múndburg la molsa els tapa

amb llurs aliats, els senyors de Góndor.

Ni Hirluin el Bell veurà més el mar

ni Forlong el Vell no retornarà

a Àrnach en triomf, la vall que floreix

allà al seu país; ni els arquers cepats,

Dèrufin i Duilin, a llurs aigües fosques,

els estanys de Mórthond sota les muntanyes.

La mort al matí i a la fi del dia

es cobrà els senyors. Ja fa molt que dormen

sota els prats de Góndor ben prop del Gran Riu.

Ara gris com llàgrimes, brilla com l’argent,

l’aigua que fou roja amb un so brogent:

la posta encenia l’escuma de sang;

els turons cremaven com focs a la posta;

i era roig el rou sobre els Rammas Échor.





Capítol VII

LA PIRA D’EN DÉNETHOR


Quan l’ombra fosca de la Porta desaparegué, en Gàndalf continuà assegut sense moure’s. Però en Pippin es posà dempeus, com si li haguessin tret un gran pes del damunt; i es quedà escoltant els corns i li semblà que li farien explotar el cor d’alegria. I en anys a venir mai no va poder sentir el toc distant d’un corn sense que li vinguessin llàgrimes als ulls. Ara, però, tot d’una recordà què l’havia dut allí i va córrer endavant. En aquell mateix instant en Gàndalf parlà amb el Grisencrín i l’esperonà i el cavall es disposà a galopar porta enllà.

—Gàndalf, Gàndalf! —va cridar en Pippin, i el Grisencrín s’aturà.

—Es pot saber què hi fas, aquí? —va dir en Gàndalf—. Que no hi ha una llei a la Ciutat que els que vesteixen de negre i argent han de romandre a la Ciutadella, llevat que actuïn amb la vènia del seu senyor?

—Me l’ha donada —va dir en Pippin—. M’ha acomiadat. Però estic espantat. Pot succeir alguna cosa terrible allà dalt. El Senyor no hi és tot. Tinc por que es vulgui matar, i també matarà en Fàramir. No pot fer-hi alguna cosa?

En Gàndalf va esguardar els camps a través de la Porta esbotzada i va sentir els sons de la batalla que s’hi iniciava. Va estrènyer la mà.

—He d’anar-hi —va dir—. El Genet Negre està lliure i encara ens durà més desgràcies. No tinc temps.

—Però, i en Fàramir? —insistí en Pippin—. No és mort i, si algú no els detura, el cremaran viu.

—Que el cremaran viu? —va dir en Gàndalf—. Què vols dir? Explica’t, ràpid!

—En Dénethor se n’ha anat a les Tombes —va dir en Pippin— i s’hi ha endut en Fàramir i diu que tots cremarem i que ell no pensa esperar i ha ordenat que facin una pira i que l’hi cremin i que hi cremin en Fàramir, també. I ha enviat homes a buscar fusta i oli. Jo ja li ho he dit a en Bèregond, però tinc por que no gosarà abandonar el seu lloc: està de guàrdia. I, a més, què hi podria fer? —així fou com en Pippin explicà el que havia de dir, aixecant els braços i tocant el genoll d’en Gàndalf amb mans tremoloses—. No pot salvar en Fàramir?

—Potser pugui —va dir en Gàndalf—, però, si el salvo, temo que d’altres moriran. Bé, hauré d’anar-hi, perquè no pot aconseguir cap altre ajut. Però d’això ens en vindran penes i mals. L’Enemic té poder fins i tot per colpejar-nos al cor de la nostra fortalesa: ja que tot això és obra de la seva voluntat

Tot seguit, havent pres ja la resolució, actuà veloçment; es carregà en Pippin davant seu a la sella i va fer girar el Grisencrín amb una sola paraula. Van trotar amunt pels carrers costeruts de Minas Tirith, mentre l’enrenou de la guerra creixia a la seva esquena. Pertot arreu la gent es despertava de llur abaltiment i terror i empunyaven les armes i es cridaven els uns als altres:

—Ròhan ha arribat!

Els capitans donaven ordres, les companyies formaven; molts ja desfilaven ciutat avall, cap a la Porta.

Aleshores es van topar amb el príncep Ímrahil, que els cridà:

—Cap a on aneu ara, Mithràndir? Els ròhirrim lluiten a les planures de Góndor! Hem de reunir totes les forces de què siguem capaços.

—Us caldran tots els homes i més que en tinguéssim —va dir en Gàndalf—. Apresseu-vos. Hi vindré tan aviat com pugui, però he de complir una comesa amb el Senyor Dénethor que no puc ajornar. Preneu el comandament en absència del Senyor!

Prosseguiren endavant i, a mesura que pujaven i que s’acostaven a la Ciutadella, van adonar-se del vent que els bufava a la cara i copsaren la lluentor del matí, molt lluny, una llum que augmentava als cels del sud. Però per a ells no era cap esperança, perquè no sabien quina desgràcia es trobarien al davant i tenien por d’arribar massa tard.

—L’obscuritat comença a esvanir-se —va dir en Gàndalf—, però encara és molt densa damunt la Ciutat.

A la porta de la Ciutadella no hi van trobar guàrdia.

—Això vol dir que en Bèregond hi ha anat —va dir en Pippin més esperançat.

Van voltar i van córrer pel camí cap a la Porta Tancada. La porta era oberta de bat a bat i el porter estava estenallat al davant. L’havien mort i li havien robat la clau.

—Això és obra de l’Enemic! —va dir en Gàndalf—. Són les coses que li agraden: enfrontar l’amic contra l’amic; dividir la lleialtat amb la confusió dels cors —va desmuntar i suplicà al Grisencrín que tornés a l’establa—. Ho sento, amic —afegí—, tu i jo hauríem d’haver cavalcat cap a la plana fa molta estona, però hi ha altres afers que em retarden. Però vine veloç, si et crido!

Van travessar la Porta i van baixar a peu per aquell camí sinuós i rost. La llum augmentava i les altes columnes i les figures tallades al costat del camí quedaven lentament enrere com fantasmes grisos.

Tot d’un plegat el silenci es trencà i més avall van sentir crits i l’entrexoc de les espases: sons que hom no havia escoltat en aquells indrets consagrats d’ençà de la construcció de la Ciutat. A la fi assoliren Rath Dinen i van córrer cap a la Casa dels Senescals, que es dreçava enorme sota la seva gran cúpula en aquella claror llostrejant.

—Atureu-vos! Atureu-vos! —va cridar en Gàndalf, saltant endavant cap a les escales de pedra, davant de la porta—. Atureu aquesta follia!

Perquè hi havia els servidors d’en Dénethor que empunyaven espases i torxes; però sol, a la porxada, damunt l’esglaó més alt, hi havia en Bèregond, abillat amb els colors negre i argent de la Guàrdia; i defensava la porta contra els altres. Dos ja havien caigut morts als seus peus, tacant els llocs consagrats amb llur sang; i els altres el maleïen i li deien criminal i traïdor al seu amo.

Al mateix temps que en Gàndalf i en Pippin corrien endavant, des de l’interior de la casa dels morts van sentir la veu d’en Dénethor que suplicava:

—De pressa! De pressa! Feu el que vos he ordenat! Mateu-me aquest renegat! O és que me n’he d’encarregar jo?

I, aleshores, la porta que en Bèregond mantenia tancada amb la mà esquerra s’obrí d’una escomesa i allí, darrere seu, aparegué el Senyor de la Ciutat, alt i embogit; amb un llum com una flama als ulls i l’espasa desembeinada a la mà.

Però en Gàndalf va córrer escales amunt i els homes van caure a ambdues bandes en passar ell i es taparen els ulls; perquè la seva entrada va ser com la foguerada d’una llum blanca en un indret fosc, i s’hi havia llançat amb gran enuig. Va alçar la mà i, amb aquell mateix cop, l’espasa d’en Dénethor saltà enlaire i li fugí de la mà i va anar a caure darrere seu entre les ombres de la casa; davant d’en Gàndalf, en Dénethor es va fer enrere, com si estigués astorat.

—Què ocorre, senyor? —va dir el màgic—. Les cases dels morts no són lloc per als vius. I per què hi ha homes lluitant als llocs consagrats quan tenen més guerra que no voldrien davant la Porta? Per ventura el nostre enemic ha entrat fins i tot a Rath Dinen?

—Des de quan el Senyor de Góndor vos ha de donar explicacions? —va dir en Dénethor—. O és que no puc donar ordres ni a mos servidors?

—Podeu donar-ne —va dir en Gàndalf—. Però altra gent pot discutir la vostra voluntat, si aquesta està governada per la bogeria i la maldat. On és el vostre fill, en Fàramir?

—Jeu a dins —va respondre en Dénethor— i crema, ja crema. Han calat foc a sa carn. Però aviat tot cremarà. L’oest ha fracassat. Tot es convertirà en una gran foguera i això serà la fi de tot. Cendres! Cendres i fum que el vent s’endurà!

Llavors, en Gàndalf, en adonar-se del desvari que el posseïa, va témer que ja hagués ocasionat alguna desgràcia i va tirar endavant, amb en Bèregond i en Pippin al darrere, mentre en Dénethor reculava fins a aturar-se al costat de la taula que hi havia a l’interior. A sota i tot al voltant hi havien apilat feixos de llenya i tot era xop d’oli, fins i tot els vestits d’en Fàramir i les flassades; però, de moment, ningú no havia encès aquella esca. Aleshores en Gàndalf va donar prova de tota la força que ocultava sota la capa grisa. Saltà d’un bot els feixos i, enlairant el ferit amb tota cura, tornà a saltar a terra i se’l va endur cap a la porta. Però, mentre ho feia, en Fàramir gemegà i, en somnis, pronuncià el nom del seu pare.

En Dénethor es despertà com qui surt d’un èxtasi i aquella flama dels seus ulls morí i va esclafir el plor, tot dient:

—No vos emporteu mon fill lluny de mi! Em crida.

—Crida —va dir en Gàndalf—, però encara no el podeu ajudar, perquè ha cercat la guarició al llindar de la mort i no és pas segur que la trobi. Mentre que a vós us correspon sortir a lluitar per la vostra Ciutat, on potser us esperi la mort. Al fons del cor ho sabeu.

—No es tornarà a despertar —va dir en Dénethor—. La lluita és debades. Per què hem de voler viure més? Per què no és millor que mos enfrontem a la mort l’un al costat de l’altre?

—No teniu autoritat, Senescal de Góndor, per decidir l’hora de la vostra mort —va respondre en Gàndalf—. I només els reis pagans, sota el domini del Poder Fosc, ho han fet, cercant la mort per ells mateixos per orgull i desesperació, assassinant els de llur estirp a fi de fer més fàcil la seva mort.

Tot seguit, travessà la porta i va agafar en Fàramir de la casa dels morts i el va col·locar al baiard en què l’havien transportat i que ara era al porxo. En Dénethor el seguí i va romandre dret, tremolós, amb l’esguard anhelant fit en el rostre del seu fill. I per un instant, mentre tothom callava sense gosar moure’s, contemplant el Senyor en la seva agonia, en Dénethor dubtà.

—Som-hi! —va dir en Gàndalf—. Ens necessiten. Encara podeu fer moltes coses.

Però tot d’una en Dénethor esclafí una rialla. Tornà a dreçar-se, alt i orgullós i, bo i dirigint-se ràpidament a la taula, n’aixecà el coixí on havia fet descansar el cap. Després tornà a la porta i llavors n’enretirà el cobertor i heus aquí que a les mans tenia un palantir. I mentre l’enlairava, a tots els que ho observaven els semblà que el globus començava a brillar amb una flama interna, de manera que el rostre emmagrit d’en Dénethor era il·luminat amb un foc vermell, fins a semblar cisellat en dura roca, angulós i amb ombres negres, noble, orgullós i terrible. Els ulls li espurnejaven.

—Orgull i desesperació! —va exclamar—. Vos pensàveu que els ulls de la Torre Blanca eren cecs? No, he vist més del que vós sabeu, Ximplet Gris. Perquè vostra esperança és pura ignorància. Aneu-vos-en, si voleu, i poseu en pràctica vostres guariments! Aneu i lluiteu! Vanitat. Durant un breu temps potser triomfeu al camp de batalla, potser durant un dia. Però contra el Poder que ara s’aixeca no hi ha victòria. Fins ara, en aquesta Ciutat només hi ha arribat el dit petit de la seua mà. Tot l’est està en moviment. I ara mateix l’oreig de vostra esperança vos traeix i empeny Ànduin amunt una flota amb veles negres. L’oest ha fracassat. Per a aquells que no volen convertir-se en esclaus, és arribada l’hora de partir.

—De ben segur que aitals consells faran més segura la victòria de l’Enemic —va dir en Gàndalf.

—Doncs continueu confiant! —va riure en Dénethor—. Que vos penseu que no vos conec, Mithràndir? Vostra esperança és governar en substitució meua, situar-vos darrere cada tron, al nord, al sud o a l’oest. He llegit vostre pensament i vostra línia d’acció. Vos penseu que no sé que heu manat a aqueix mitgerol que s’estigués amb mi perquè hagués de callar? Que l’heu dut fins aquí per tenir un espia dins de la meua mateixa cambra? I, tanmateix, conversant amb ell m’he informat dels noms i de les intencions de tots vostres companys. Imagineu-vos! Amb la mà esquerra em voldríeu emprar durant algun temps com a escut contra Mórdor, mentre que, amb la dreta, porteu aqueix muntaner del nord per suplantar-me.

»Però una cosa vos dic, Gàndalf Mithràndir, no penso ser joguina vostra! Sóc Senescal de la Casa d’Anàzion. No penso rebaixar-me a ser el camarlenc vell i xaruc d’un arribista. Encara que me demostressin que les seues pretensions són certes, només prové de la línia d’Ísildur. No penso agemolir-me davant algú d’aqueixa trepa, l’últim d’una casa esparracada, mancada de senyoriu i de dignitat des de fa molt de temps.

—Es pot saber què és el que voldríeu —va dir en Gàndalf—, si tot pogués ser com desitgeu?

—Voldria que les coses fossin com sempre han estat durant tots els dies de la meua vida —va respondre en Dénethor— i en els dies de mos avantpassats abans de mi: ser senyor d’aqueixa ciutat amb pau i deixar mon tron a un fill, a la meua mort, un fill que fos son propi amo i no pas deixeble d’un màgic. Però si el fat m’ho denega, aleshores no vull res: no vull una vida degradada ni l’amor compartit ni l’honor reduït.

—Jo no diria pas que un Senescal que lliura fidelment el seu càrrec vegi minvar l’amor o l’honor que li correspon —va dir en Gàndalf—. I, com a mínim, no robeu al vostre fill la seva elecció, perquè la seva mort encara no és segura.

Davant aquests mots, els ulls d’en Dénethor es van tornar a encendre i, bo i agafant la Pedra sota el braç, es va treure un coltell i s’encaminà al baiard. Però en Bèregond saltà endavant i es col·locà davant d’en Fàramir.

—Ah! —exclamà en Dénethor—. Vós que ja m’heu robat la meitat del cor de mon fill, ara em robeu també els cors de mos cavallers, perquè siguin ells qui, a la fi, em robin mon fill del tot. En una cosa, com a mínim, no desafiareu ma voluntat: decidir la meua fi.

»Veniu cap aquí! —va cridar als seus criats—. Veniu si no sou tots uns covards!

Aleshores dos d’ells van córrer escales amunt, cap a en Dénethor. Aquest, veloçment, arrencà la torxa de la mà d’un dels criats i entrà corrent altre cop a la casa. Abans que en Gàndalf hi pogués fer res, havia llançat la torxa al mig de la llenya, que immediatament espetarregà i s’encengué amb grans flames.

A continuació en Dénethor saltà damunt la taula i allí, embolcallat de foc i de fum, agafà la vara del càrrec de senescal que jeia als seus peus i la va partir damunt el genoll. En va llençar les parts a la pira i va ajupir-se i ajeure’s a la taula, aferrant el palantir amb totes dues mans damunt el pit. I en anys venidors hom sempre repetí que, qualsevol que fités aquella Pedra, excepte si tenia una força de voluntat extraordinària per dirigir-la cap a d’altres fins, només hi veia dues mans revellides, marcides per les flames.

En Gàndalf, horroritzat i apenat, tombà la cara i tancà la porta. Durant una estona va romandre pensarós, callat allà al llindar, mentre els qui eren fora sentien la remor devoradora del foc de l’interior. I llavors en Dénethor va fer un gran xiscle i després ja no va dir res més ni cap home mortal el va tornar a veure mai més.

—Aquesta és la fi d’en Dénethor, fill d’Ecthèlion —va dir en Gàndalf. Després es girà cap a en Bèregond i els criats del Senyor que havien quedat esbalaïts—. I aquesta és la fi, també, dels dies de Góndor que heu conegut; per bé o per mal, han acabat. Aquí s’han esdevingut coses dolentes, però feu per tal d’oblidar qualsevol enemistat existent entre vosaltres, perquè ha estat fomentada per l’Enemic i formava part de la seva voluntat. Heu estat enxampats en una xarxa de deures oposats que vosaltres no havíeu teixit. Penseu, però, vosaltres, criats del Senyor de la Ciutat, cecs en la vostra obediència, que, de no haver estat per la traïció d’en Bèregond, en Fàramir, el capità de la Torre Blanca, ara també fóra mort i cremat.

»Endueu-vos d’aquest indret dissortat els vostres companys morts. I nosaltres ens endurem en Fàramir, Senescal de Góndor, a un lloc on pugui dormir en pau o morir, si és que aquest és el seu fat.

Llavors en Gàndalf i en Bèregond van alçar el baiard i se’l van endur cap a les Cases de Guariment, mentre en Pippin els seguia amb el cap ben cot. Els criats del Senyor, però, van restar com homes petrificats contemplant la casa dels morts; i només quan en Gàndalf arribà a l’extrem de Rath Dinen, se sentí un gran enrenou. Tots van mirar enrere i van veure com la cúpula de la casa s’esquerdava i en sortien núvols de fum i com, tot seguit, amb la fressa i la remor de la pedra, s’esfondrava entre un desfici de flames; i aquestes, encara sense apagar, dansaven i guspirejaven entre les ruïnes. Aleshores els criats, aterrits, en van fugir i van seguir en Gàndalf.

Al capdavall van tornar a assolir la Porta del Senescal i en Bèregond esguardà amb pena el porter.

—Aquest és un fet que lamentaré tota la vida —va dir—, però estava enfollit de pressa i no m’ha volgut escoltar i ha desembeinat l’espasa contra mi —després, traient la clau que havia arrencat de la mà del mort, va tancar la porta amb pany i clau—. Ara aqueixa clau correspon al Senyor Fàramir —va dir.

—El Príncep de Dol Àmroth té el comandament en absència del Senyor —va explicar en Gàndalf—; però com que no és a la Ciutat, jo mateix en disposaré. Us demano que guardeu la clau i que la vigileu fins que la Ciutat recobri l’ordre.

Per fi passaren, presentment, cap als cercles alts de la Ciutat i, sota la llum del matí, es van encaminar cap a les Cases de Guariment; eren aquestes unes edificacions apartades, bastides per tenir-hi cura dels malalts greus, però ara estaven preparades per rebre els ferits en la batalla i els moribunds. No eren gaire lluny de la porta de la Ciutadella, al sisè cercle, prop de la morada sud, i estaven envoltades d’un jardí i de gespa amb arbres, únic lloc d’aquesta naturalesa en tota la Ciutat. Hi vivien les poques dones que havien estat autoritzades a romandre a Minas Tirith, perquè sabien com efectuar curacions o perquè eren al servei dels guaridors.

En el mateix moment en què en Gàndalf i els seus companys arribaven carregats amb el baiard a la porta de les Cases, van sentir un gran udol que s’enlairava des de la planura al davant de la Porta i que pujava estrident i eixordador cap al cel, fins a perdre’s, endut pel vent. Va ser un udol tan esfereïdor que, per uns instants, tots van immobilitzar-se; però, tot seguit, en haver passat, van adonar-se que els cors se’ls deixondien amb una esperança que no havien experimentat d’ençà que la foscor havia arribat provinent de l’est. I els va semblar que la llum esdevenia més clara i que el sol es filtrava a través dels núvols.

El rostre d’en Gàndalf, però, expressava tristesa i, bo i sol·licitant d’en Bèregond i d’en Pippin que duguessin en Fàramir fins a les Cases de Guariment, s’enfilà a les muralles que hi havia més a prop; i un cop allí, com una figura esculpida en blanc, es dreçà sota aquell sol nou i esguardà enllà. I amb la vista que li havia estat donada, copsà tot el que s’havia esdevingut i, quan l’Éomer cavalcà des de la primera línia de la batalla i s’aturà al costat dels qui jeien morts a terra, en Gàndalf sospirà i es tornà a abrigar amb la capa i baixà de les muralles. I en Bèregond i en Pippin, en sortir de les Cases, se’l trobaren davant la porta, sumit en els seus pensaments.

Se’l van mirar, però ell va restar callat uns instants. Després va dir:

—Amics i tots vosaltres, gent d’aquesta ciutat i de les terres de l’oest! S’han esdevingut fets molt tràgics i d’especial transcendència. Hem de plorar o ens n’hem de complaure? El Capità dels nostres enemics ha estat destruït més enllà de qualsevol esperança i heu sentit l’eco de la seva darrera desesperació. Però no ha desaparegut sense causar aflicció i una amarga pèrdua. I jo ho podria haver evitat de no haver estat per la follia d’en Dénethor. Tan llarg és ja el braç del nostre enemic! Oh, dissort! Ara, però, comprenc com la seva voluntat ha estat capaç de penetrar el cor mateix de la Ciutat.

»Encara que els Senescals creien que es tractava d’un secret que només coneixien ells, fa molt de temps que vaig endevinar que a la Torre Blanca hom hi guardava, com a mínim, una de les set pedres-vidents. Mentre va posseir totes les seves facultats, en Dénethor no va fer res per emprar-la ni per desafiar en Sàuron, perquè coneixia els límits de les seves forces. Però la seva saviesa fallà; i temo que, a mesura que augmentava el perill per al seu reialme, va mirar en la Pedra i fou enganyat; massa sovint, pel que em sembla, d’ençà que en Bóromir partí. Era massa excepcional per quedar sotmès al poder de la Torre Fosca, però, tanmateix, només hi va veure aquelles coses que el Poder li va deixar veure. El coneixement que n’obtingué sovint li fou, sens dubte, útil; però la visió del gran poder de Mórdor que li van mostrar va alimentar la desesperació del seu cor fins a trastocar-ne la ment.

—Ara entenc allò que em semblava tan estrany! —va dir en Pippin, estremit pels records mentre parlava—. El Senyor se’n va anar de la cambra on jeia en Fàramir; i només se’m va ocórrer que havia canviat, que estava revellit i esfondrat, quan va tornar.

—Al mateix moment en què en Fàramir fou dut a la Torre —va dir en Bèregond—, molts vam veure una llum estranya a la cambra de dalt de tot de la Torre. Però és una llum que havíem vist abans i feia molt de temps que, a la Ciutat, corria el rumor que el Senyor de vegades combatia mentalment amb el seu Enemic.

—Vet aquí! Aleshores jo no anava pas gaire errat —va dir en Gàndalf—. Així va ser com la voluntat d’en Sàuron va entrar a Minas Tirith; i així és com jo hi he estat retingut. I encara em veuré obligat a restar-hi, perquè aviat tindré altres de qui cuidar, i no sols en Fàramir.

»Ara he de baixar a rebre els qui arriben. He vist una cosa al camp de batalla que em trenca el cor i és possible que l’aflicció sigui encara més gran. Vine amb mi, Pippin! Però vós, Bèregond, torneu a la Ciutadella i digueu al cap de la Guàrdia el que s’ha esdevingut. Però digueu-li també això, si és que puc donar-li un consell, que us hauria d’enviar a les Cases de Guariment, perquè hi fóssiu guardià i servidor del vostre capità i perquè pugueu ser al seu costat quan es desperti… si és que torna a despertar-se mai. Ja que heu estat vós qui l’ha salvat del foc. Aneu, doncs! Jo tornaré aviat.

Amb aquestes paraules va fer mitja volta i baixà amb en Pippin cap a la part inferior de la ciutat. I, mentre apressaven el pas, el vent va dur una pluja grisa i tots els focs van apagar-se i en va sortir una gran fumera.





Capítol VIII

LES CASES DE GUARIMENT


Als ulls d’en Merry hi havia una boirina de llàgrimes i de cansament en acostar-se a la Porta enrunada de Minas Tirith. No parava gaire esment en la destrucció i el carnatge que hi havia tot al voltant. Foc, fum i fetor omplien l’aire; molts dels ginys de guerra havien cremat o havien caigut a les trinxeres amb foc, i també molts dels cadàvers, mentre que aquí i allà jeien escampades moltes carcasses dels grans monstres dels sudaners, mig cremades o desconjuntades pels projectils de pedra o mortes per les fletxes que els valerosos arquers de Mórthond els havien clavat als ulls. De moment, aquella pluja passatgera havia cessat i el sol brillava; però la part baixa de la ciutat encara continuava embolcallada amb una fetor caliuejant.

Ja hi havia gent que treballava a fi de deixar un camí expedit entre les desferres de la batalla; i ara de la Porta van sortir-ne alguns homes proveïts de lliteres. Amb delicadesa van col·locar l’Éowyn damunt uns coixins tous, però el cos del monarca el van cobrir amb un gran drap daurat i el van acomboiar amb torxes enceses i les flames d’aquestes, pàl·lides sota la claror del sol, oscil·laven amb el vent.

I així fou com en Théoden i l’Éowyn van entrar a la Ciutat de Góndor i tots els qui ho presenciaven van descobrir-se i s’inclinaren amb una reverència. I van passar a través de les cendres i fumerols del cercle incendiat i continuaren amunt, pels carrers de llambordes. La pujada, a en Merry, li va semblar interminable, un viatge sense cap mena de sentit en un somni odiós que s’allargassava cada vegada més cap a algun final penombrós que la memòria es mostrava incapaç de copsar.

Lentament les llums de les torxes que tenia al davant van anar espetarregant i s’apagaren i es trobà caminant en l’obscuritat; i va pensar: «Això és un túnel que duu a una tomba; i allí restarem per sempre». Però, tot d’una, enmig d’aquell somni, aparegué una veu viva.

—Ep, Merry! Quina sort que per fi et trobo!

Alçà la mirada i la boira que li entelava els ulls es dissipà una mica. En Pippin era allí al davant! Estaven cara a cara en un carreró estret on, llevat d’ells dos, no hi havia ningú més. En Merry es fregà els ulls.

—On és el rei? —va dir—. I l’Éowyn? —i aleshores ensopegà i va haver de seure en un pedrís i va tornar a arrencar el plor.

—Els han dut amunt cap a la Ciutadella —explicà en Pippin—. Crec que et deus haver adormit tot caminant i que has girat per un altre carrer. Quan hem vist que no eres amb ells, en Gàndalf m’ha enviat a buscar-te. Pobrissó Merry! Si sabessis com m’alegro de veure’t! Estàs esgotat i no et molestaré amb la meva xerrameca. Però digues: estàs ferit, has pres mal?

—No —va dir en Merry—. Bé, no, em penso que no. Però, d’ençà que li he clavat l’espasa que no puc fer servir el braç dret. I l’espasa s’ha consumit sencera, com un tros de fusta.

El rostre d’en Pippin estava neguitós.

—Més val que vinguis amb mi tan aviat com puguis —va dir—. M’agradaria de poder-te carregar. No estàs en condicions de caminar ni una passa més. No haurien d’haver permès que caminessis, però els has de perdonar. Hi han passat coses tan espantoses, en aquesta Ciutat, Merry, que és fàcil que s’oblidin d’un pobre hòbbit que torna de la batalla.

—Ser oblidat no sempre és una mala sort —va dir en Merry—. Fa poc també s’ha oblidat de mi el… no, no, no en puc parlar. Ajuda’m, Pippin! Ho torno a veure tot fosc i tinc tant de fred al braç!

—Repenja’t en mi, nano! —va dir en Pippin—. Apa, som-hi! Passa a passa. No és gaire lluny.

—Aneu a enterrar-me? —va preguntar en Merry.

—Què dius ara! —exclamà en Pippin, fent un esforç per semblar alegre, tot i que el cor se li encongia de por i de compassió—. No, ara anem a les Cases de Guariment.

Van deixar el carrer que avançava entre cases altes i la muralla exterior del quart cercle i van tornar a sortir al carrer principal que pujava cap a la Ciutadella. Van anar avançant a poc a poquet, mentre en Merry trontollava i murmurava farfallós, com en somnis.

«No sé si aconseguirem arribar-hi», va pensar en Pippin. «No hi ha ningú que em pugui ajudar? No el puc deixar aquí». En aquell mateix instant, per a sorpresa seva, aparegué un noi corrent al darrere i, en passar pel seu costat, va reconèixer en Bèrguil, el fill d’en Bèregond.

—Ei, Bèrguil! —va cridar—. Cap a on vas? M’alegra tornar a veure’t i comprovar que encara ets viu!

—Faig els encàrrecs dels Guaridors —va dir en Bèrguil—, no em puc aturar.

—No t’aturis —va dir en Pippin—. Però digues allà dalt que tinc aquí un hòbbit malalt, un perian, no et pensis, que ha tornat del camp de batalla. I no crec que pugui caminar tan lluny. Si en Mithràndir hi és, l’alegrarà saber-ho.

En Bèrguil sortí a corre-cuita.

«Serà millor que esperem aquí», va pensar en Pippin. De forma que deixà que en Merry s’esmunyís suaument damunt les llambordes, en un redol assolellat, i va asseure’s al seu costat, amb el cap d’en Merry damunt la falda. Va examinar el cos i les extremitats del seu amic amb cura i li agafà les mans. La mà dreta era glaçada al tacte.

No trigà gaire a aparèixer a buscar-los en Gàndalf en persona. S’ajupí damunt en Merry i li acaronà el front; després el va prendre en braços amb precaució.

—Hauria d’haver entrat en aquesta ciutat amb tots els honors —va dir el màgic—. Ha pagat amb escreix la meva confiança; perquè si N’Élrond no hagués cedit a la meva insistència, cap de vosaltres dos no s’hauria posat en camí i les desgràcies del dia d’avui encara haurien estat molt pitjors —sospirà—. Però això també vol dir que encara tinc una càrrega més de què tenir cura, mentre que la sort de la batalla encara continua penjada d’un fil.

Finalment, doncs, en Fàramir i l’Éowyn i en Meriadoc van quedar allitats a les Cases de Guariment; i allí van rebre totes les atencions. Perquè, encara que la plenitud de tot el saber antic s’havia vist degradada en aquells temps tardans, els coneixements remeiers de Góndor continuaven plens de saviesa i eren experts en el guariment de ferides i cops i de totes aquelles malalties a què estaven exposats els homes mortals a l’est de la Mar. Llevat, només, de la vellesa. Per a aquesta, no havien trobat cap remei; i la llargada de llurs vides ja s’havia reduït a poc més que la dels altres homes i havien minvat molt, entre ells, els qui sobrepassaven amb vigoria el còmput de cinc vintenes d’anys, excepte en algunes famílies de sang més pura. Ara, emperò, llur art i coneixement es veia desconcertat, ja que n’hi havia molts, de malalts, amb una malaltia que no tenia guariment; i l’anomenaven l’Ombra Negra, perquè havia estat causada pels Nazgûl. I els qui n’havien estat colpits queien a poc a poc en un somni cada cop més pregon i després s’enfonsaven en el silenci i en un fred mortal i així morien. I els qui tenien cura dels malalts van considerar que tant el mitgerol com la Senyora de Ròhan n’estaven greument afectats. Tanmateix, de tant en tant, a mesura que el matí avançava, encara van parlar i mormolejaven en somnis; i els guaridors escoltaven tot el que deien, confiant de descobrir-hi potser alguna cosa que els ajudés a comprendre el seu mal. Però no trigaren a enfonsar-se en la foscor i, en davallar el sol cap a l’oest, una ombra grisa els tenyí els rostres. En Fàramir, per contra, cremava amb una febre que no volia minvar.

En Gàndalf anava de l’un a l’altre, ple d’atencions, i li comunicaven tot allò que els guaridors havien sentit. I així va transcórrer el dia, mentre a l’exterior la gran batalla prosseguia amb esperances mudables i notícies inesperades; però en Gàndalf continuava esperant i observava i no sortia al camp de batalla; fins que per fi el crepuscle vermell omplí tot el cel i la llum que entrava per les finestres il·luminà els rostres grisos dels malalts. Llavors tots els qui eren a la vora van creure que aquella resplendor feia tornar una mica de color als rostres, com si recobressin la salut, però fou només una esperança vana.

Aleshores una vella, la Ioreth, la més gran de totes les dones que eren al servei d’aquella casa, esguardant el bell rostre d’en Fàramir, arrencà a plorar, perquè tothom l’estimava. I va dir:

—Quina llàstima que hagi de morir! Tant de bo encara tinguéssim reis a Góndor, com n’hi va haver, segons diuen, en temps antics! Perquè la vella tradició diu: «Les mans del rei són les mans d’un guaridor». I així era com endevinaven qui era el veritable rei.

I en Gàndalf, que li era a prop, va dir:

—És possible que els homes recordin durant molts anys les vostres paraules, Ioreth. Perquè porten l’esperança. Potser sí que un rei ha tornat a Góndor, o és que no heu sentit les sorprenents notícies que circulen per la Ciutat?

—He estat massa ocupada amb una cosa i amb una altra per fer cas de tants de plors i de tanta cridòria —va contestar la dona—. L’única cosa que espero és que aquests dimonis d’assassins no vinguin fins en aquestes Cases a destorbar els malalts.

Immediatament en Gàndalf sortí molt de pressa i, ara, al cel, aquell foc ja començava a esllanguir-se i els turons fumejants s’esvanien i el capvespre d’un color gris cendrós s’estenia per les planes.

Ara, mentre el sol davallava lentament, l’Àragorn i l’Éomer i l’Ímrahil es van aproximar a la Ciutat amb els seus capitans i cavallers i, quan van ser davant la Porta, l’Aragorn va dir:

—Contempleu el sol que es pon com un gran incendi! Aquest és el senyal de l’acabament i de la desaparició de moltes coses i d’un canvi en les marees del món. Però aquesta Ciutat i aquest reialme han estat a càrrec dels Senescals durant moltíssims anys i em fa la impressió que, si hi entro sense que ningú no m’ho demani, poden produir-se dubtes i discussions, que no han de tenir lloc mentre aquesta guerra duri. No hi entraré ni reclamaré res fins que es vegi si triomfem nosaltres o si triomfa Mórdor. Que els homes muntin el meu campament a la plana i jo esperaré aquí la benvinguda del Senyor de la Ciutat.

Però l’Éomer digué:

—Ja heu fet voleiar l’estendard dels Reis i heu exhibit els emblemes de la Casa d’Eléndil. Podríeu consentir que algú els desafiés?

—No —va dir l’Àragorn—. Però crec que el moment és desavinent; i no penso enfrontar-me amb ningú que no sigui el nostre Enemic i els seus servidors.

I el Príncep Ímrahil va dir:

—Vostres paraules, senyor, són prudents, si és que algú que és parent del Senyor Dénethor vos pot aconsellar al respecte. La seua és una voluntat molt ferma i és orgullós, però vell, i d’ençà que li van matar el fill ha estat d’un humor tot rar. Tanmateix, no consentiré que vos quedeu a la Porta, com un captaire.

—Com un captaire no —va precisar l’Àragorn—. Digueu com un capità dels Muntaners, que no estan avesats a les ciutats i a les cases de pedra —i va donar ordres que pleguessin el seu estendard, i enretirà l’Estel del Reialme del Nord i el va donar en custòdia als fills de N’Élrond.

Llavors el Príncep Ímrahil i l’Éomer de Ròhan el van deixar i van entrar a la Ciutat a través d’aquell traüt de gent i van pujar fins a la Ciutadella; i van dirigir-se al Saló de la Torre, en cerca del Senescal. Però hi trobaren el seu tron buit i davant l’estrada jeia en Théoden, Rei de la Marca, de cos present damunt un cadafal; i al voltant tenia dotze torxes i dotze guàrdies, cavallers de Ròhan i de Góndor. I els cobertors del cadafal eren de color verd i blanc, però tapant el rei hi havia el gran drap daurat que li arribava fins al pit i, a sobre, la seva espasa desembeinada i, als peus, l’escut. La llum de les torxes li titil·lava al cabell blanc com el sol en el ruixim d’una font, però el rostre era bell i jove, llevat d’una pau en tot ell que era fora de l’abast del jovent; i era com si dormís.

Quan hagueren romàs uns instants callats al costat del rei, l’Ímrahil demanà:

—On és el Senescal? I on és, també, en Mithràndir?

I un dels guàrdies va respondre-li:

—El Senescal de Góndor és a les Cases de Guariment.

Però l’Éomer va dir:

—I on és la Senyora Éowyn, la meva germana?, perquè bé hauria de jeure al costat del rei i amb honors similars. On l’han dut?

I l’Ímrahil va dir:

—Però si la Senyora Éowyn encara era viva quan la van dur aquí. Que no ho sabíeu?

Llavors una esperança tan inopinada embargà el cor de l’Éomer, i amb aquesta el neguit renovat de la preocupació i del temor, que no va dir res més i va fer mitja volta i sortí del saló; i el Príncep el seguí. I quan arribaren fora ja era de nit i al cel hi havia molts estels. I aleshores van veure en Gàndalf que arribava a peu amb algú embolcallat en una capa grisa i es van trobar davant la porta de les Cases de Guariment. I van saludar en Gàndalf i li van dir:

—Cerquem el Senescal, i els homes ens han dit que és en aquesta Casa. Que li ha arribat alguna desgràcia? I, on és la Senyora Éowyn?

I en Gàndalf els va respondre:

—És a dins, però no ha mort, encara que està molt greu. Però el senyor Fàramir va ser ferit per una fletxa maligna, com us deuen haver dit, i ell és ara el Senescal; perquè en Dénethor és traspassat i la seva casa, un munt de cendres.

I van quedar esbalaïts de dolor i basarda per allò que en Gàndalf els deia. Però l’Ímrahil va dir:

—De manera que aqueixa és una victòria desproveïda de joia i ha estat amargament aconseguida si tant Góndor com Ròhan han perdut el mateix dia llurs senyors. L’Éomer comanda els ròhirrim. Qui governarà mentrestant la Ciutat? No és el moment en què hauríem d’enviar a buscar el Senyor Àragorn?

Però l’home de la capa va dir:

—Ja és aquí.

I de seguida van veure, en avançar-se cap a la llum de la llanterna que penjava de la porta, que era l’Àragorn que, damunt la cota de malla, anava tapat amb la capa grisa de Lórien i que no portava més senyal que la pedra verda de Na Galàdriel.

—He vingut perquè en Gàndalf m’ho ha suplicat —va dir—. Però de moment no sóc més que el Capità dels Dúnedain d’Àrnor; i el Senyor de Dol Àmroth ha de governar la Ciutat fins que en Fàramir es refaci. Però el meu consell és que en Gàndalf ens dirigeixi a tots en els dies que s’acosten i en la manera com haurem d’heure’ns-les amb l’Enemic.

I tots hi van estar d’acord. Llavors en Gàndalf va dir:

—No ens quedem parats aquí a la porta, perquè el temps ens urgeix. Entrem! Perquè l’única esperança que pot quedar per als malalts que són a la Casa és la presència de l’Àragorn. Ja que la Ioreth, una dona discreta de Góndor, ha dit: «Les mans del rei són les mans d’un guaridor i així és com se sabrà qui és el veritable rei».

Llavors l’Àragorn entrà el primer i els altres el van seguir. I allí, a la porta, hi havia dos guàrdies amb l’uniforme de la Ciutadella: l’un era alt, però l’altre gairebé no tenia ni la talla d’un xicotet; i quan els va veure arribar va cridar en veu alta, tot sorprès i joiós:

—En Gambús! Que fantàstic! Sap què?, estava segur que venia amb els vaixells negres. Però tothom cridava: «Els corsaris», i ningú no ha volgut escoltar-me. Com s’ho ha fet?

L’Àragorn va riure i agafa el hòbbit per la mà.

—De debò que m’alegro de veure’t —va dir—. Però de moment no hi ha temps per contar-nos les històries dels nostres viatges.

Però l’Ímrahil va dir a l’Éomer:

—És així com hem d’adreçar-nos als nostres reis? Aneu a saber si potser voldrà ser coronat amb un altre nom!

I l’Àragorn, que el sentí, s’hi va girar i li va dir:

—Dieu veritat, perquè en l’elevada llengua de l’antigor jo sóc Eléssar, la Pedra Èlfica, i Envinyatar, el Renovador —i va alçar-se del pit la pedra verda que hi duia penjada—. Però, si mai arriba a quedar establerta, Gambús serà el nom de la meva casa. En la llengua elevada no sonarà tan malament i jo seré Telcontar, com també ho seran tots els meus hereus.

I amb aquests mots penetraren a la casa; i mentre es dirigien cap a les cambres on atenien els malalts, en Gàndalf els va explicar les fetes de l’Éowyn i d’en Meriadoc.

—Perquè —els va dir— he passat molta estona al seu costat i, al començament, parlaven molt en somnis, però després s’han enfonsat en una foscor mortal. I, a més, jo puc veure moltes coses que són distants.

D’antuvi l’Àragorn es va dirigir cap a en Fàramir i, després, cap a la Senyora Éowyn i, finalment, cap a en Merry. Un cop hagué examinat les cares dels ferits i n’hagué vist el mal, sospirà.

—Hauré de recórrer a tot el poder i a totes les facultats que m’han estat atorgades —va dir—. Tant de bo N’Élrond fos aquí, perquè ell és el més vell de la nostra raça i qui té més gran poder.

I l’Éomer, adonant-se que estava afligit i abatut, va dir:

—Primer haureu de descansar una mica, oi?, o com a mínim menjar alguna cosa.

Però l’Àragorn va respondre:

—No, per a aquests tres, i per a en Fàramir abans que per als altres, s’està esgotant el temps. Hem de córrer tot el que puguem.

Llavors va fer cridar la Ioreth i li va dir:

—Que guardeu herbes remeieres, en aquesta casa?

—Sí, senyor —va fer ella—, però temo que no en tindrem prou per a tots els qui en necessitaran. Però no tinc ni idea d’on en podria trobar més, perquè en aqueixos dies de trasbals totes les coses estan desendreçades, per culpa dels incendis i dels focs i de tenir pocs noiets per fer els encàrrecs i perquè els camins estan tallats. Fixeu-vos, ja he perdut compte dels dies que fa que cap ordinari de Lossàrnach no ha vingut al mercat! Però en aqueixa Casa ho fem el millor que podem amb el que tenim, com de ben segur vostra senyoria ja deu saber.

—Això us ho diré quan ho hagi vist —va dir l’Àragorn—. Hi ha una altra cosa que també ens manca: temps per xerrar. Teniu athelas?

—No ho conec, n’estic segura, senyor —va dir la vella—, o potser no per aquest nom. Aniré a preguntar-ho al mestre herbolari; ell coneix tots els noms antics.

—També se’n diu fullreig —va explicar-li l’Àragorn— i és possible que la conegueu per aquest nom, perquè és així com l’anomenen els camperols en aquests temps tardans.

—Ah, això! —va dir la Ioreth—. Si vostra senyoria l’hagués anomenada així d’entrada, li podria haver contestat. No, no en tenim gens, n’estic segura. Per què? Mai no havia sentit a dir que tingués cap virtut especial; i la veritat és que sovint els he dit a mes germanes, quan en trobàvem que creixia pels boscos: «Fullreig», els deia, «ves quin nom més estrany, i em pregunto per què li ho deuen dir; perquè si jo fos rei, en mon jardí hi tindria plantes amb més coloraines». De tota manera, quan es frega fa una olor dolça, oi? Si és que se’n pot dir dolça; saludable, potser, s’hi acosta més.

—Saludable de debò —va repetir l’Àragorn—. I ara, senyora, si us estimeu el Senyor Fàramir, correu tant com la vostra llengua i porteu-me fullreig, encara que sigui l’única fulla que hi hagi a la Ciutat.

—I si no —afegí en Gàndalf— cavalcaré fins a Lossàrnach amb la Ioreth a la gropa i faré que m’ensenyi els boscos, però no les seves germanes. I el Grisencrín li ensenyarà què vol dir anar de pressa.

Quan la Ioreth hagué sortit, l’Àragorn va demanar a les altres dones que escalfessin aigua. Després va agafar amb la mà la d’en Fàramir i va posar l’altra mà damunt el front del malalt. Estava amarat de suor, però en Fàramir no es movia ni donava cap senyal de vida, i amb prou feines semblava respirar.

—Quasi està acabat —va dir l’Àragorn mirant en Gàndalf—. Però això no li ve de la ferida. Mireu!, la ferida ja sana. Si hagués estat tocat per algun dard del Nazgûl, com crèieu, hauria mort aquella mateixa nit. Aquesta ferida li va ser provocada per alguna fletxa dels sudaners, pel que em sembla. Qui la hi va treure? La van guardar?

—Jo la hi vaig treure —va dir l’Ímrahil— i vaig tamponar-li la ferida. Però no vaig guardar la fletxa, perquè teníem massa coses a fer. Tot i que, pel que recordo, era simplement una d’aqueixes fletxes que empren els sudaners. Encara que crec que fou disparada des de les Tenebres de dalt perquè, altrament, aqueixa febre i aqueixa malaltia no tindrien explicació. La ferida no era fonda ni vital. Què en deduïu?

—Abaltiment, pena per l’estat d’ànim del seu pare, una ferida i sobretot l’Alè Negre —va dir l’Àragorn—. És home de voluntat ferma, perquè ja s’havia acostat força a sota l’Ombra molt abans de sortir a cavall cap a la batalla fora murades. La tenebra deu haver penetrat lentament en ell, fins i tot mentre lluitava i maldava per conservar el seu destacament. Em sap greu no haver pogut arribar abans!

Mentrestant el mestre herbolari havia entrat.

—Sa senyoria ha demanat fullreig, com l’anomenen els camperols —va dir—, o athelas, segons la llengua noble, o per a aquells que tenen alguna noció del valinorès…

—Jo en sé alguna cosa —va dir l’Àragorn—, i ara no m’importa si l’anomeneu asëa aranion o fullreig, mentre en tingueu una mica.

—Disculpeu-me, senyor! —va dir l’home—. Ja veig que sou mestre en el saber i no sols un capità guerrer. Dissortadament, senyor, no guardem aqueixa cosa a les Cases de Guariment, on només tenim cura dels ferits o malalts greus. Perquè, que naltros sapiguem, no té cap propietat llevat, potser, la de purificar una atmosfera resclosida o d’alleugerir una pesantor passatgera. Si no és que, naturalment, feu cas dels versos de temps antics que les dones com la bona Ioreth encara repeteixen sense entendre’ls.


Si mai bufa l’alè negre

i creix l’ombra de la mort

que tota llum desintegra:

cerca en l’athelas la sort!

De qui mor l’únic remei

es troba en la mà del rei!



»Temo que només són uns rodolins, falsejats pel record de les velles. Deixo a vostre millor judici llur sentit, si és que en tenen cap. Però els vells encara empren una infusió de l’herba contra les migranyes.

—Aleshores, en nom del rei, aneu i trobeu algun vell de menys ciència i de més seny que en tingui una mica a casa! —el reprengué en Gàndalf.

Ara l’Àragorn s’agenollà al costat d’en Fàramir i col·locà una mà damunt el seu front. I els que hi eren presents van advertir que es produïa alguna gran lluita, perquè el rostre de l’Àragorn esdevenia de color gris de cansament i, ara i adés, pronunciava el nom d’en Fàramir, però a cau d’orella i de manera cada cop més feble, com si el mateix Àragorn s’hagués distanciat d’ells i ara caminés molt lluny, en alguna vall fosca, cridant algú que s’hi havia perdut.

A l’últim en Bèrguil arribà corrent i duia sis fulles en un drap.

—És fullreig, Senyor —va dir—, però em sembla que no és fresc. Pel cap baix ara deu fer dues setmanes que el van collir. Espero que serveixi, Senyor.

Després va esguardar en Fàramir i esclafí el plor.

Però l’Àragorn somrigué.

—Servirà —va dir—. El pitjor ja ha passat. Queda’t i tranquil·litza’t!

Llavors va prendre’n dues fulles, se les posà a les palmes i va bufar-hi i després les aixafà i immediatament una frescor viva ompli l’habitació, com si l’aire mateix s’hagués despertat i formiguegés, espurnejant de joia. I aleshores ficà les fulles als tassons d’aigua bullent que li havien dut i, de cop, tots els cors s’alleugeriren. Perquè la fragància que arribava a cadascú era com el record de matins de rosada amb sol resplendent en algun país en el qual el món bell de la primavera no passa de ser, també, una memòria passatgera. Però l’Àragorn s’incorporà com si s’hagués reanimat i, en sostenir el tassó davant la cara somiadora d’en Fàramir, els ulls li somreien.

—I ara! Qui ho hauria dit? —va comentar la Ioreth a una dona que era al seu costat—. Aquesta herba és millor del que em pensava. Em recorda les roses d’Ímloth Melui quan jo era noieta, ni un rei no n’hauria volgudes de millors.

Tot d’un plegat en Fàramir es va moure, obrí els ulls i començà a mirar fixament l’Àragorn, que era ajupit damunt seu; i una espurna d’enteniment i d’amor se li encengué als ulls i va dir baixet:

—Senyor, m’heu cridat. Ja vinc. Què mana el rei?

—No camineu més a les tenebres, desperteu! —va dir l’Àragorn—. Esteu cansat. Descanseu una mica i preneu alguna cosa de menjar i estigueu a punt per a quan jo torni.

—Ho estaré, senyor —va dir en Fàramir—. Perquè, qui pot estar-se de braços plegats si el rei ha tornat?

—Aleshores, adéu-siau per una estona! —va dir l’Àragorn—. He d’anar a d’altres que també em necessiten.

I va deixar la cambra amb en Gàndalf i l’Ímrahil; però en Bèregond i el seu fill hi van restar, incapaços de contenir la seva alegria. I mentre seguia en Gàndalf i tancava la porta, en Pippin sentí que la Ioreth exclamava:

—Rei! Que ho heu sentit? Què vos deia, jo? Les mans d’un guaridor, he dit.

I des de la Casa no trigà a córrer la veu, que el rei es trobava efectivament entre ells i que després de la guerra duia el guariment, i la nova s’escampà per tota la Ciutat.

L’Àragorn va anar on era l’Éowyn i va dir:

—Aquí veig una ferida dolenta i un cop terrible. El braç que era trencat ha estat recompost amb habilitat i, amb el temps, se soldarà, si és que té forces per viure. El braç de l’escut és el que està danyat, però el mal principal li ve del braç de l’espasa. Aquest no està trencat, però ara sembla que no hi tingui vida.

»Quina desgràcia! Perquè va haver d’oposar-se a un enemic molt superior a la força de la seva ment o del seu cos. I els qui volen resistir amb les armes un enemic d’aquesta importància han de ser més durs que l’acer, suposant que l’impacte primer no els destrueixi. Ella s’ha vist en aquest camí per culpa d’un atzar maligne. Perquè és una donzella bella, la més bella en una casa de reines. I, tanmateix, no sé com he de parlar quan em refereixo a ella. Quan la vaig veure per primer cop i vaig adonar-me de la seva infelicitat, em va semblar que veia una flor blanca que es dreçava tibant i orgullosa, esvelta com un lliri; però ja m’adonava que era dura, com si hagués estat forjada d’acer pels fargaires èlfics. O potser era que una gebrada li havia transformat la saba en gel, perquè s’estava allí, agra-dolça, bella encara per ser admirada, però marcada, destinada a caure o a morir aviat. La seva malaltia es va iniciar fa molt de temps, oi que no m’equivoco, Éomer?

—Em sorprèn que m’ho pregunteu a mi, senyor —va respondre l’Éomer—. Perquè considero que, en aquest afer, no hi teniu cap culpa, ni en cap altre; tot i que jo no m’havia adonat que l’Éowyn, la meva germana, hagués estat tocada per cap gebre, fins que per primer cop us va veure. Experimentava preocupació i temor, que jo compartia, en l’època d’en Llenguadeserp i de l’encantament del rei; i tenia cura del rei amb una por cada cop més accentuada. Però no va ser això el que la va dur en aquest tràngol!

—Amic —va dir en Gàndalf—, vós teníeu els cavalls i fets d’armes i els camps oberts; però ella, nascuda en el cos d’una donzella, tenia un esperit i un valor comparables, com a mínim, als vostres. I, tot i així, estava fatalment destinada a tenir cura d’un vell, que estimava com a pare i contemplava com en un repapieig mesquí i poc honorable; i el seu paper li semblava més innoble que el de la vara en què el vostre pare es recolzava.

»Creieu que en Llenguadeserp només tenia verí per a l’oïda d’en Théoden? “Vell xaruc! Però si la Casa d’Éorl no és més que un graner amb sostre de palla on els malfactors beuen en la fetor, mentre els seus marrecs s’arrosseguen per terra entre els gossos!”. No recordeu haver-los escoltat en una altra ocasió, aquests mots? Els va dir en Sàruman, el mestre d’en Llenguadeserp. Encara que no tinc cap mena de dubte que en Llenguadeserp, a casa, en disfressava el sentit en termes més astuts. Senyor, de no haver estat perquè l’amor que la vostra germana us professava, i perquè encara estava decidida a complir amb el seu deure, li van emmordassar els llavis, potser li hauríeu sentit dir coses tan grosses com aquestes. Però qui sap el que devia dir en l’obscuritat, tota sola, en les vetlles amargues de la nit, quan tota la seva vida semblava encongir-se i les parets de la seva alcova li devien caure al damunt, com una mena de catau per engabiar-hi alguna salvatgina.

Llavors l’Éomer restà callat i esguardà la seva germana, com si tornés a sospesar tots els dies que havien viscut junts en el passat. Però l’Àragorn va dir:

—Jo també vaig veure el que hi vau veure vós, Éomer. Hi ha poques afliccions entre els infortunis d’aquest món que duguin més amargor i avergonyiment al cor d’un home que adonar-se de l’amor d’una dama tan bella i valerosa i no poder-lo correspondre. D’ençà que la vaig deixar desesperada a Puigdelara i vaig cavalcar pels Camins dels Morts, m’han acompanyat el desconhort i la compassió; i, al llarg d’aquell camí, no hi va haver cap temor més punyent que el temor del que li podria ocórrer a ella. I, malgrat tot, Éomer, us dic que us estima més autènticament que no pas a mi; perquè a vós us estima i us coneix; però en mi només estima una ombra i una idea: una esperança de glòria i de grans gestes i de terres allunyades dels camps de Ròhan.

»És possible que tingui poder per guarir el seu cos i per cridar-la perquè torni de la vall fosca. Però si, quan desperti, trobarà esperança, oblit o desesperació, això ja és quelcom que jo no sé. I si és desesperació, aleshores morirà, si no és que rep un guariment diferent del que jo puc proporcionar. Ho sento! Perquè les seves gestes l’aparionen a les reines de més gran renom.

Tot seguit l’Àragorn va ajupir-se i li esguardà la cara, que realment estava blanca com un lliri, freda com el gebre i dura com una pedra esculpida. Però s’inclinà i la va besar al front i la va cridar dolçament, tot dient:

—Éowyn, filla d’Éomund, desperteu! El vostre enemic és mort!

L’Éowyn no es va bellugar, però va tornar a respirar profundament, de manera que el pit li pujava i baixava sota el llençol de fil blanc. Un cop més l’Àragorn esmicolà dues fulles d’athelas i les ficà a l’aigua bullent; i amb això li va rentar el front i el braç dret, que jeia glaçat i inert damunt el cobertor.

I tot d’un plegat, bé perquè l’Àragorn posseís realment algun poder de l’Oestat ja oblidat, bé perquè simplement les seves paraules sobre la Senyora Éowyn els impressionessin, als qui eren a prop els semblà que, a mesura que la influència assuaujadora de l’herba es propagava per la cambra, un ventijol agradós entrava per la finestra i, encara que no tenia cap mena d’aroma, hi duia un aire totalment fresc, nítid i jove, com si mai no hagués estat respirat per cap cosa vivent i arribés, acabat de formar, des de muntanyes nevades molt altes a sota mateix de la cúpula dels estels o des de llunyanes platges d’argent banyades per mars d’escuma.

—Desperteu, Éowyn, Senyora de Ròhan! —va repetir l’Àragorn, i li agafà la mà dreta amb la seva i notà que hi tornava la calidesa de la vida—. Desperteu! L’ombra ha passat i totes les tenebres han estat esbandides! —i després li va posar la mà en la de l’Éomer i s’enretirà—. Crideu-la! —va aconsellar, mentre abandonava silenciosament l’habitació.

—Éowyn, Éowyn! —exclamà l’Éomer entre llàgrimes.

Però ella va obrir els ulls i va dir:

—Éomer! És possible aquesta alegria? M’havien dit que eres mort. No, això eren només les veus fosques del meu malson. Quant de temps fa que somio?

—No gaire, germana —va dir l’Éomer—. Però no hi pensis més.

—Noto un cansament estrany —va dir ella—. Hauré de descansar una mica. Digue’m, i el Senyor de la Marca? Ai! No em diguis que això també ha estat un somni, perquè sé que no ho era. Ha mort com havia anticipat.

—Ha mort —assentí l’Éomer—, però em va encarregar que l’acomiadés de l’Éowyn, que estimava més que una filla. Ara reposa amb grans honors a la Ciutadella de Góndor.

—Quina desgràcia —va dir l’Éowyn—. I, amb tot, és millor del que hauria gosat esperar durant els dies tenebrosos, quan semblava que la Casa d’Éorl s’havia enfonsat tant que gaudia de menys honor que una pleta de pastor. I l’escuder del rei, el Mitgerol? Éomer, l’hauries de nomenar cavaller de la Marca dels Genets de Ròhan, perquè ha estat molt valent.

—És aquí a prop, en aquesta mateixa Casa, i ara aniré a veure’l —va explicar en Gàndalf—. L’Éomer es quedarà aquí una estona. Però no parleu encara de guerres ni d’infortunis fins que torneu a trobar-vos perfectament recuperada. Ens doneu una gran alegria veient que una dama tan valerosa es desperta amb bona salut i esperançada!

—Amb bona salut? —repetí l’Éowyn—. Potser sí, com a mínim mentre quedi buida la sella d’algun genet caigut que jo pugui ocupar i quedin comeses per dur a terme. Però, esperançada? Això no ho sé.

En Gàndalf i en Pippin es van dirigir a la cambra d’en Merry i hi trobaren l’Àragorn que era al costat del llit.

—Pobrissó Merry! —va exclamar en Pippin, i va córrer cap al llit perquè li semblà que el seu amic tenia pitjor aspecte i tota la cara havia adquirit una tonalitat grisa, com si hagués de suportar un pes de molts anys de penalitats; i, de sobte, en Pippin va témer que en Merry no anés a morir.

—No tinguis por —va dir l’Àragorn—, he arribat a temps i ja l’he cridat. Ara està cansat i afligit i, en atrevir-se a atacar aquella cosa letal, ha rebut una ferida com la de la Senyora Éowyn. Però aquests mals tenen curació, perquè és animós i fort. L’aflicció, però, no l’oblidarà; però no enfosquirà el cor i li donarà saviesa.

A continuació l’Àragorn posà la mà al cap d’en Merry i, tot passant-la suaument pels rínxols castanys, li tocà les parpelles i el cridà pel seu nom. I, quan la fragància de l’athelas omplí la cambra, com una aroma d’hortes i de garrigues plenes d’abelles sota el sol, de sobte en Merry es despertà i va dir:

—Tinc gana. Quina hora és?

—Ja ha passat l’hora de sopar —va dir en Pippin—, tot i que em sembla que, si em deixen, et podré dur alguna coseta.

—I tant que et deixaran —va fer en Gàndalf—. I qualsevol altra cosa que aquest Genet de Ròhan desitgi, sempre que pugui ser trobada a Minas Tirith, on hom honora el seu nom.

—Perfecte! —va dir en Merry—. Aleshores, primer vull sopar i després vull fumar una bona pipa —però llavors l’expressió se li ennuvolà—. No, una pipa no. Crec que no tornaré a fumar.

—Per què no? —va demanar en Pippin.

—Bé… —va començar en Merry lentament—. El rei ha mort. I això fa que torni a recordar-ho tot. M’havia dit que lamentava no haver tingut ocasió de parlar sobre herbes amb mi. Pràcticament va ser l’última cosa que va dir. Mai més tornaré a ser capaç de fumar sense pensar en ell i recordar aquell dia, Pippin, quan va arribar a cavall a Ísengard i es mostrà tan amable.

—Doncs fuma i pensa en ell! —va dir l’Àragorn—. Perquè va ser un home de bon cor i un gran monarca i va ser fidel als seus vots; i va saber fugir de les ombres per assolir una darrera i bellíssima aurora. Tot i que vas romandre poc temps al seu servei, veuràs com serà un record agradable i honrós fins a la fi dels teus dies.

En Merry va somriure.

—D’acord —va dir—, si en Gambús em proporciona el que em cal, fumaré i reflexionaré. Tenia una mica del milloc tabac d’en Sàruman a la motxilla, però no tinc ni idea d’on deu haver anat a parar durant la batalla

—Mestre Meriadoc —va dir l’Àragorn—, si creus que he passat a través de les muntanyes del reialme de Góndor entre foc i espases per dur herbes a un soldat eixelebrat que perd pel camí les seves pertinences, vas molt errat. Si ningú no ha trobat la motxilla, hauràs de fer venir el mestre herbolari d’aquesta Casa. I veuràs com et dirà que no sabia que l’herba que desitges tingués cap mena de virtuts, però que en llengua vulgar hom l’anomena herba dels ponentins i, en la llengua noble, galenas, i que té altres noms en altres llengües més cultes i, després d’afegir-hi uns quants rodolins mig oblidats que no sap què volen dir, et comunicarà que, lamentant-ho moltíssim, a la Casa no en tenen ni un bri i et deixarà perquè reflexionis sobre la història de les llengües. I jo ara també et deixo. Perquè no he dormit en un llit com aquest d’ençà que vaig sortir de Puigdelara ni he menjat des que enfosquí abans de l’alba.

En Merry li agafà la mà i la hi va besar.

—Ho sento moltíssim —va excusar-se—. Vagi-se’n corrents! Des d’aquella nit a Bree no hem fet més que destorbar-lo. Però la nostra gent sol emprar paraules senzilles en aquestes avinenteses i diem menys del que en realitat sentim. Tenim por de xerrar massa. I quan no hi ha manera de dir una broma, aleshores ens manquen les paraules escaients.

—Ho sé molt bé; si no, no us tractaria així —va dir l’Àragorn—. Que La Comarca pugui viure per sempre sense canviar! —i va fer un petó a en Merry i va sortir de l’habitació, i en Gàndalf l’acompanyà.

En Pippin va quedar-se amb el seu amic.

—Creus que n’hi ha hagut mai un altre d’igual? —va dir—. Llevat d’en Gàndalf, naturalment. Em sembla que deuen estar emparentats. Mira que ets ase, tens la motxilla aquí al costat del llit i la duies a l’esquena quan t’he trobat. I ell, naturalment, tota l’estona que la veia. I, a més, jo també en tinc una mica. Apa, aprofitem-ho! És fulla de Llonguebaix. Omple la pipa mentre jo corro a veure què trobo de menjar. I després mirem de prendre’ns-ho amb una mica de calma. Renoi! Els Tuc i els Brandiboc no podem viure gaire temps a les altures.

—No —va dir en Merry—, jo no puc. Encara no, en qualsevol cas. Però, com a mínim, Pippin, ara les podem veure i respectar-les. D’entrada suposo que val més estimar allò que és natural que estimis: per algun lloc cal començar i tenir arrels, i el terra de La Comarca és fondo. Però encara existeixen coses més fondes i més altes; i ni un sol vellot seria capaç de tenir el seu jardí en pau si no fos per aquestes coses, tant se val que sàpiga que existeixen com que no. I jo m’alegro de conèixer-les, una mica. Uf, però no sé per què dic aquestes coses. On tens aquesta fulla? I dóna’m la pipa de la motxilla, si no s’ha trencat.

L’Àragorn i en Gàndalf van dirigir-se a continuació al Guardià de les Cases de Guariment i li van aconsellar que en Fàramir i l’Éowyn hi restessin encara alguns dies i que els tractessin amb tota cura.

—La Senyora Éowyn —va dir l’Àragorn— voldrà llevar-se de seguida i partir; però, sempre que tingueu alguna manera de refrenar-la, no li ho heu de permetre fins d’aquí a deu dies, pel cap baix.

—Pel que respecta a en Fàramir —va afegir en Gàndalf—, aviat se li haurà de comunicar que el seu pare ha mort. Però no li expliqueu tota la història de la bogeria d’en Dénethor, fins que estigui ben millorat i tingui deures a complir. Comproveu que en Bèregond i el perian que hi eren presents no parlin amb ell encara d’aquestes coses!

—I de l’altre perian, en Meriadoc, que també queda sota la meva tutela, què n’he de fer? —va preguntar el Guardià.

—És molt probable que demà ja estigui en condicions de llevar-se una estoneta —va dir l’Àragorn—. Que s’aixequi, si vol. Pot passejar una mica, si va acompanyat dels seus amics.

—Són una raça ben curiosa —va dir el Guardià, bo i fent un gest d’assentiment amb el cap—. Durs de pelar, pel que sembla.

A les portes de les Cases ja s’hi havia congregat una munió de gent per veure l’Àragorn i es posaren a seguir-lo; i un cop hagué acabat de sopar, se li presentà gent per pregar-li que guarís els seus familiars o amics que es trobaven en perill de mort a causa dels cops o les ferides o a conseqüència de l’Ombra Negra. I l’Àragorn s’alçà i va sortir i envià a cercar els fills de N’Élrond i, plegats, van treballar fins ben entrada la nit. I la veu va córrer per tota la Ciutat: «El Rei ha retornat de debò». I el van anomenar la Pedra Èlfica, per la pedra verda que duia, de manera que el nom que, a la seva naixença, hom havia predit que duria fou el seu mateix poble qui realment l’hi va triar.

I quan ja no va poder treballar més, es va embolcallar amb la seva capa i s’esmunyí fora de la Ciutat i anà a la seva tenda, poc abans de l’alba, i hi va dormir una mica. I, al matí, l’estendard de Dol Àmroth, un vaixell blanc com un cigne en camp d’aigua blava, onejava a la Torre, i els homes van alçar la mirada i es van preguntar si l’arribada del Rei no havia estat un simple somni.





Capítol IX

L’ÚLTIMA DELIBERACIÓ


Arribà el matí després del jorn de batalla i feia bo, amb petits núvols i el vent que bufava cap a l’oest. En Légolas i en Guimli es van aixecar molt d’hora i van demanar autorització per pujar a la Ciutat, perquè tenien moltes ganes de retrobar en Merry i en Pippin.

—És bo de saber que encara són vius —va dir en Guimli— perquè ens van fer sofrir qui-sap-lo durant la marxa per Ròhan i no m’agradaria que tots aquells esforços se n’haguessin anat en orris.

L’elf i el nan van entrar plegats a Minas Tirith i la gent que els veia passar es feia creus d’aquella companyia, perquè en Légolas tenia la cara d’una bellesa que els homes no coneixen i cantava una tonada èlfica amb veu clara mentre passejaven; però en Guimli trescava a grans gambades al seu costat, estirant-se la barba i observant-ho tot amb grans ulls.

—Veig que hi ha algunes bones construccions de pedra per aquí —va dir mentre examinava les muralles—, però també n’hi ha de no tan bones i els carrers podrien estar més ben arreglats. Quan l’Àragorn sigui rei li oferiré els serveis dels picapedrers de la Muntanya i farem que se’n pugui sentir orgullós, d’aquesta ciutat.

—El que calen són més jardins —va dir en Légolas—. Les cases són mortes i hi ha massa poca cosa que creixi i que alegri. Quan l’Àragorn sigui rei, la gent del Bosc li durà ocells que cantin i arbres que no morin.

A la fi van arribar fins on era el Príncep Ímrahil i en Légolas el fità i va fer una gran reverència; perquè s’adonà que es trobava davant algú que evidentment tenia sang èlfica.

—Salut, senyor! —va dir—. Fa molt de temps que la gent de Nímrodel va sortir dels boscos de Lórien i, malgrat tot, encara es pot veure que no tots van fer-se a la mar des de les rades d’Àmroth per dirigir-se cap a l’oest per damunt l’aigua.

—Això és el que diuen les tradicions de la meva terra —va respondre el Príncep—, tot i que des de fa més anys dels que hom pot comptar no hi hem vist ningú del poble bell. I em sorprèn trobar-ne un aquí, al mig de les afliccions i de la guerra. Què cerqueu?

—Sóc un dels Nou Companyons que vam posar-nos en camí amb en Mithràndir des d’Ímladris —va explicar en Légolas—, i amb aquest nan, que és el meu amic, hem vingut amb el senyor Àragorn. Però ara desitjàvem veure els nostres amics Meriadoc i Peregrín que, segons ens han dit, es troben sota la vostra custòdia.

—Els trobareu a les Cases de Guariment i jo mateix us hi acompanyaré —va dir l’Ímrahil.

—N’hi ha prou si feu que algú ens hi guiï, senyor, —va dir en Légolas—, perquè l’Àragorn us envia aquest missatge: de moment no desitja tornar a entrar a la Ciutat. Però cal que els capitans deliberin tot d’una i us prega, a vós i a l’Éomer de Ròhan, que, tan prest com us sigui possible, baixeu cap a les seves tendes. En Mithràndir ja hi és.

—Hi anirem —va dir l’Ímrahil, i van acomiadar-se amb paraules amables.

—Heus aquí un bell senyor i un gran capità dels homes —va dir en Légolas—. Si Góndor encara té homes com ell en aquests temps de decadència, la seva glòria en els dies d’apogeu deu haver estat enorme.

—I sens dubte el millor treball en pedra és el més antic, el que va ser fet a l’època de les primeres construccions —va dir en Guimli—. Sempre s’esdevé el mateix amb les coses que comencen els homes: o fa una gebrada per la primavera o pedrega a l’estiu, però mai no compleixen allò que prometen.

—Però el que mai no els fa falta són llavors —va afegir en Légolas—. I les llavors queden a la pols i semblen podrir-se per tornar a brotar en el moment i el lloc més inesperats, Els fets dels homes perduraran més que no pas nosaltres, Guimli.

—I això que, pel que en dedueixo, a la fi potser no aconseguiran ser res, només meres possibilitats fallides —va dir el nan.

—Els elfs no en coneixem la resposta, d’això —va concloure en Légolas.

Així estaven quan el criat del Príncep se’ls presentà i els va guiar a les Cases de Guariment; i hi van trobar els seus amics que s’estaven al jardí i la reunió fou d’allò més grata. Van passejar i xerrar una estoneta, fruint durant algun temps de la pau i del descans que aquell matí els oferia allí a dalt, als cercles ventosos de la Ciutat. Llavors en Merry se sentí cansat i van anar a seure a la muralla, amb la gespa de les Cases de Guariment a l’esquena. Al davant, lluny i cap al sud, tenien l’Ànduin que brillava sota el sol, mentre corria avall, fins a perdre’s fins i tot de la vista d’en Légolas en les planures vastes i la boirina verdosa de Lebennin i del sud d’Ithílien.

Però ara en Légolas quedà callat, mentre els altres xerraven, i mirà en direcció al sol, i mentre ho feia albirà uns ocells marins blancs que pujaven riu amunt.

—Guaiteu! —exclamà—. Gavines! Volen molt terra endins. Em meravellen, però em duen basarda al cor. Mai no n’havia vistes fins que vam arribar a Pelàrgir i les vaig sentir que xisclaven per l’aire mentre cavalcàvem cap a la batalla dels vaixells. Llavors em vaig quedar immòbil, oblidant la guerra a la Terra Mitjana, perquè el lament de llurs veus em parlava de la Mar. La Mar! Dissortadament encara no l’he poguda veure! Però al fons del cor de tots els de la meva raça hi ha l’anhel per la mar, un anhel que és perillós de remoure. Ho sento per les gavines! Ja no tornaré a saber què és la pau sota els faigs ni sota els elms.

—No digueu això! —va interrompre’l en Guimli—. Encara queden moltes coses per veure a la Terra Mitjana i grans obres per fer. I si tots els éssers bells se’n van cap a les Rades, el món serà molt més avorrit per a aquells que ens hi hem de quedar per força.

—Avorrit i insuportable, i tant! —va dir en Merry—. No ha d’anar-se’n a les Rades, Légolas. Sempre hi haurà gent, gran o petita, i fins i tot algun nan assenyat com en Guimli, que el necessitaran. Com a mínim això espero. Tot i que tinc el pressentiment que la part pitjor d’aquesta guerra encara no ha arribat. Quines ganes tinc que s’hagi acabat tot i que s’hagi acabat bé!

—No siguis tan pessimista! —va retreure-li en Pippin—. Brilla el sol i heu-nos aquí junts per un o dos dies, pel cap baix. Vull saber més coses de tots. Apa, Guimli! Vostè i en Légolas ja han mencionat com a mínim una dotzena de vegades el seu viatge amb en Gambús. Però a mi encara no me n’han explicat res.

—És possible que aquí hi brilli el sol —va dir en Guimli—, però hi ha records d’aquest viatge que val més que continuïn a les tenebres. Si hagués sabut el que m’esperava, crec que per més amistat que hagués existit, no hauria seguit els Camins dels Morts.

—Els Camins dels Morts? —va repetir en Pippin—. Vaig sentir que l’Àragorn ho deia i em vaig preguntar què devia voler dir. No ens en vol explicar alguna cosa més?

—No de bona gana —va dir en Guimli—. Perquè en aquell camí em vaig sentir avergonyit: en Guimli, el fill d’en Gloin, el que s’havia considerat més ferm que els homes i més ferreny sota terra que qualsevol elf. Però no vaig demostrar ser ni una cosa ni l’altra; i només vaig continuar el camí gràcies a la força de voluntat de l’Àragorn.

—I gràcies al seu amor, també —afegí en Légolas—. Perquè tots els qui el coneixen acaben estimant-lo també a la seva manera, fins i tot la donzella freda dels ròhirrim. Molt d’hora, al matí del mateix dia que vós vau sortir cap aquí, Merry, vam abandonar Puigdelara i tota la gent estava tan atemorida que, en passar, ningú no ens mirava, llevat de la Senyora Éowyn, que ara jeu ferida en una de les Cases d’aquí darrere. Va ser una partida plena d’aflicció i a mi també m’afligí presenciar-ho.

—És una pena, però jo només tenia cor per a mi mateix —va dir en Guimli—. No, no penso parlar d’aquest viatge!

Es va quedar taciturn, però en Pippin i en Merry frisaven tant per saber-ne coses que, a la fi, en Légolas va dir:

—Us en contaré prou perquè calleu, ja que jo no vaig experimentar-ne l’horror ni vaig témer les ombres dels homes, que em van semblar fràgils i impotents.

Ràpidament els va fer un relat del camí dels maleficis sota les muntanyes i de la cita fosca a Èrech i de la gran cavalcada des d’allí, noranta-tres llegües, fins a Pelàrgir, a la riba de l’Ànduin.

—Des de la Pedra Negra vam cavalcar quatre dies i quatre nits, i part del cinquè —va dir—. I fixeu-vos! Les tenebres de Mórdor van fer augmentar les meves esperances; perquè en aquella foscor, la Host de l’Ombra semblà cobrar un aspecte més fort i més terrible. Vaig veure que alguns muntaven a cavall i que d’altres caminaven a grans gambades, però que tots es movien a la mateixa velocitat extraordinària. Es mantenien totalment callats, però tenien una lluentor als ulls. Als altiplans de Làmedon van avançar els nostres cavalls i ens haurien deixat enrere si l’Àragorn no els ho hagués prohibit.

»En sentir la seva ordre, van tornar enrere. “Fins i tot les ombres dels homes obeeixen la seva voluntat”, vaig pensar. “És possible que encara siguin útils per a la seva empresa!”.

»Vam cavalcar a la llum de tot un dia sencer i aleshores va arribar el dia sense aurora i vam continuar galopant i vam travessar el Ciril i el Ringló; i al tercer dia vam arribar a Linhir, sobre la boca del Guílrain. I allí els homes de Làmedon estaven defensant els guals contra la gent malvada d’Úmbar i de Harad, que havien pujat navegant pel Riu. Però tant els defensors com els enemics van abandonar la batalla i van sortir cames ajudeu-me quan hi vam arribar, xisclant que el Rei dels Morts els empaitava. Només l’Àngbor, el senyor de Làmedon, va tenir la valentia d’esperar-nos; i l’Àragorn li va suplicar que aplegués la seva gent i que ens seguissin, si gosaven, un cop hagués passat la Host Grisa.

»“L’Hereu d’Ísildur us necessitarà a Pelàrgir”, va dir.

»Així doncs, vam travessar el Guílrain, obligant els aliats de Mórdor a fugir en desbandada davant nostre; i aleshores vam descansar una mica. Però l’Àragorn no trigà a posar-se altre cop dret, i va dir: “Som-hi! Minas Tirith ja és assaltada. Temo que caigui abans que tinguem temps de dur-li socors”. De manera que vam tornar a muntar abans que hagués transcorregut la nit i vam prosseguir a tota la velocitat de què els nostres cavalls eren capaços per les planures de Lebennin.

En Légolas va fer una pausa i sospirà i, bo i girant la mirada cap al sud, va cantar molt suaument:


Baixa l’argent pels corrents, del Celos a l’Èrui,

allà als camps verds de Lebennin!

L’herba hi creix amb ufana. Sota aquell vent de la Mar

es gronxen els lliris blancs.

I les campanetes d’or es gronxen als mallos i l’alfirin,

allà als camps verds de Lebennin,

sota aquell vent de la Mar!



»Verds són aquests prats a les cançons del meu poble; però aleshores eren foscos, com ermots grisos en la tenebra que teníem al davant. I a través d’aquelles planes esbarjoses, petjant l’herba i les flors desateses, vam empaitar els nostres enemics durant tot un dia i una nit, fins que al cap i a la fi vam arribar al Gran Riu.

»I aleshores, al fons del cor, vaig pensar que per fi ens acostàvem a la Mar; perquè l’aigua, en la foscor, era molt ampla i incomptables aus marines xisclaven a les ribes. Llàstima de gemecs de les gavines! No m’advertí la Senyora que hi anés amb compte? I ara no me’ls puc treure del cap.

—Jo no els vaig fer cas —va dir en Guimli—, perquè aleshores va ser quan per fi vam entrar de debò a la batalla. A Pelàrgir hi havia el gruix de la flota d’Úmbar, cinquanta vaixells grans i no vulgueu saber quants de petits. Molts d’aquells que encalçàvem havien arribat a les rades abans que nosaltres i havien encomanat als altres la por; de manera que alguns dels vaixells ja havien amollat amarres, intentant d’escapar riu avall o d’assolir l’altra riba; i moltes de les embarcacions petites havien estat incendiades. Però els haràdrim, que es trobaven entre l’espasa i la paret, van plantar cara i la desesperació els donà forces; i quan ens van veure es van posar a riure, perquè ells encara tenien un gran exèrcit.

»Però l’Àragorn s’aturà i va cridar amb veu tronadora: “Endavant ara! Jo us crido en nom de la Pedra Negra!”. I tot d’una la Host de l’Ombra, que s’havia quedat enrere, cavalcà endavant com una marea grisa, arrossegant tot el que se li interposava al davant. Vaig sentir alguns crits febles i corns apagats que tocaven i un murmuri com de moltíssimes veus distants: era com l’eco d’alguna batalla oblidada en els Anys Foscos de fa molt de temps. Van desembeinar espases macilentes; però no sé si les fulles encara haurien ferit, perquè als Morts ja no els calia més arma que la por. Ningú no els hauria oposat resistència.

»Van arribar fins a tots els vaixells que estaven atracats i van passar per damunt l’aigua fins als que hi havia ancorats; i tots els mariners van experimentar un tal embogiment de terror que van llançar-se per la borda, a excepció dels esclaus encadenats als rems. Vam galopar sense donar quarter per entre els enemics que fugien, empenyent-los com si fossin fulles, fins que vam abastar la riba. I aleshores l’Àragorn va trametre un dels Dúnedain a cadascun dels grans vaixells que quedaven i van tranquil·litzar els captius que hi havia a bord i els van demanar que abandonessin tot temor i els alliberaren.

»Abans que aquell dia fosc finís ja no quedava cap enemic que ens resistís; tots s’havien ofegat o fugien cap al sud amb l’esperança d’arribar als seus països a peu. Vaig trobar estrany i meravellós que els designis de Mórdor es veiessin capgirats per aquells espectres d’espant i de foscor. Havia estat derrotat amb les seves pròpies armes!

—Ben estrany —va dir en Légolas—. En aquell moment vaig fitar l’Àragorn i pensar quin Senyor tan gran i terrible podria haver esdevingut en l’exercici de la seva voluntat si s’hagués quedat l’Anell. No ens ha de sorprendre que Mórdor el temi. Però el seu esperit és més noble del que en Sàuron és capaç de comprendre; per ventura no pertany als fills de Lúthien? Que aquesta descendència no s’exhaureixi mai, per més que els anys es multipliquin més enllà de tot còmput.

—La mirada dels nans no pot copsar aquestes prediccions —va dir en Guimli—. Però és cert que l’Àragorn aquell dia era poderosíssim. Fixeu-vos, tenia tota la flota negra a les seves mans i va elegir el vaixell més gran per a ell i hi va navegar riu amunt! Després va fer que toquessin amb gran xivarri les trompetes que havien agafat a l’enemic; i la Host de l’Ombra es va enretirar a la riba. I s’hi van quedar quiets, gairebé invisibles, llevat d’aquella brillantor vermellosa a les pupil·les que reflectia la claror dels vaixells que cremaven. I l’Àragorn es va dirigir en veu alta als Morts i els cridà: “Escolteu ara els mots de l’Hereu d’Ísildur! Heu complert el vostre jurament. Aneu-vos-en i no torneu a destorbar les valls mai més! Aneu-vos-en i descanseu en pau!”.

»I aleshores el Rei dels Morts sortí al davant de la host i va trencar la seva llança i la llençà a terra. Després s’inclinà amb una reverència i va fer mitja volta. I tota la host grisa s’aplegà veloçment i va desaparèixer com una boira escampada per un cop de vent inesperat; i a mi em va fer la impressió d’haver-me despertat d’un somni.

»Aquella nit, mentre d’altres treballaven, nosaltres vam descansar. Perquè hi havia molts captius que havien estat alliberats i molts esclaus deslliurats que eren gent de Góndor capturada en les ràtzies; i aviat hi hagué també una gran gernació d’homes provinents de Lebennin i de l’Éthir, i l’Àngbor de Làmedon va arribar amb tots els genets que havia aconseguit reunir. Ara que la por dels Morts havia passat, van venir a ajudar-nos i a contemplar l’Hereu d’Ísildur, perquè la brama d’aquest nom havia corregut com el foc en l’obscuritat.

»I aquí s’acaba pràcticament el nostre relat. Durant aquell vespre i aquella nit hom va aparellar molts vaixells i els van dotar de tripulació i, al matí, la flota va llevar l’àncora. Sembla que ja faci moltíssim temps, però només va ser al matí del dia abans del dia d’ahir, el sisè d’ençà que vam sortir de Puigdelara. Però l’Àragorn encara tenia por que arribéssim massa tard.

»“Des de Pelàrgir fins als molls del Hàrlond hi ha quaranta-dues llegües”, va dir-nos. “Però o arribem al Hàrlond demà o el fracàs serà total”.

»Ara els rems estaven encomanats a homes lliures i la veritat és que van esforçar-se com a tals; però, malgrat tot, remuntàvem el Gran Riu amb gran lentitud, perquè navegàvem contra corrent i, encara que allà baix cap al sud no és gaire ràpid, no teníem ni gota de vent que ens ajudés. Tot i la nostra victòria a les rades, el meu cor s’hauria sentit ben aclaparat si, tot d’un plegat, en Légolas no s’hagués posat a riure.

»“Arboreu la barba, fill de Durin!”, em va dir. “Perquè segons fa la dita: Quan tot defalleix, l’esperança neix”. Però no em va dir quina era l’esperança que veia acostar-se. Quan va caure la nit, la foscor encara va espesseir-se més i els cors ens cremaven perquè, lluny, cap al nord, albiràvem una claror rogenca sota el núvol i l’Àragorn va dir: “Minas Tirith està incendiada”.

»A mitjanit, però, tornà a renéixer l’esperança. Els homes de l’Éthir, acostumats a les coses de la mar, van escodrinyar el sud i van dir que s’aproximava un canvi i que bufaria un vent fresc de la Mar. Molt abans que es fes de dia, els vaixells van hissar les veles i augmentà la nostra velocitat, fins que l’alba tenyí de blanc l’escuma de les proes. I així va ser, prou que ho sabeu, com vam arribar a la tercera hora del matí, amb un bon vent i el sol clar i, aleshores, vam desplegar el gran estendard per a la batalla. Sigui el que sigui el que vingui després, va ser un gran dia i una gran hora.

—Els grans fets mai no perden llur valor, vingui el que vingui després —va dir en Légolas—. I una gran cosa va ser la cavalcada pels Camins dels Morts, i ho continuarà essent, encara que a tot Góndor no quedi ningú per cantar-la en dies venidors.

—Cosa que no seria gens estranya —afegí en Guimli—. Perquè l’Àragorn i en Gàndalf fan cara preocupada. I em pregunto quina mena de deliberació tenen allà baix a les tendes. Per la meva part m’agradaria, com en Merry, que ara que hem triomfat s’acabés la guerra. Amb tot, sigui el que sigui el que quedi per fer, espero tenir-hi part, a fi d’honrar el poble de la Muntanya Solitària.

—I jo els del Gran Bosc —afegí en Légolas—, i per amor al Senyor de l’Arbre Blanc.

Aleshores els quatre amics van emmudir, tot i que continuaren asseguts una bona estona en aquell lloc elevat, cadascú sumit en els seus pensaments, mentre els Capitans deliberaven.



Un cop el Príncep Ímrahil s’hagué separat d’en Légolas i d’en Guimli, immediatament va fer cridar l’Éomer, i plegats van baixar de la Ciutat i es van dirigir a les tendes de l’Àragorn que eren plantades a la plana, no gaire lluny de l’indret on havia caigut el rei Théoden. I allí van deliberar conjuntament amb en Gàndalf i l’Àragorn i els fills de N’Élrond.

—Senyors —va dir en Gàndalf—, escolteu les paraules del Senescal de Góndor abans de morir: «Durant un breu temps potser triomfeu al camp del Pelènnor, potser durant un dia. Però contra el Poder que ara s’ha aixecat no hi ha victòria». No us demano que desespereu, com va fer ell, sinó que sospeseu la part de veritat que contenen les seves paraules.

»Les Pedres de la Visió no menteixen i ni el senyor de Bàrad-dûr no aconseguiria que ho fessin. És possible que gràcies a la seva voluntat pugui elegir quines coses vol que vegin els enteniments febles. Per bé que, quan en Dénethor va veure grans forces concentrades contra ell a Mórdor, i moltes més que s’hi anaven aplegant, hi va veure el que realment és.

»La nostra força a penes ha estat suficient per vèncer el primer gran atac. El pròxim serà més gran. Això vol dir que aquesta guerra no ofereix una fi esperançadora, com en Dénethor va preveure. No podem aconseguir la victòria per les armes, tant si ens quedem aquí per resistir setge rere setge com si avancem a l’atac per ser anorreats a l’altra banda del Riu. Només podeu elegir entre dos mals; i la prudència sembla aconsellar que enfortiu les places fortes que ja teniu, per esperar-hi el final; ja que, d’aquesta manera, hi haurà més temps abans de la fi.

—Així, doncs, mos aconselleu que mos retirem a Minas Tirith o a Dol Àmroth o a Puigdelara i que hi seguem com criatures en castells de sorra, tot esperant que la marea ens arrossegui? —va dir l’Ímrahil.

—Aquest no seria cap consell nou —va dir en Gàndalf—. Que no és això, o poc més, el que heu fet durant tot el temps que ha governat en Dénethor? De cap manera! Jo dic que això fóra prudent. I jo no aconsello prudència. Només he dit que no podem assolir la victòria per les armes. Encara espero vèncer, però no per les armes. Perquè al centre de totes aquestes decisions hi ha l’Anell del Poder, el fonament de Bàrad-dûr i l’esperança d’en Sàuron.

»Referent a aquesta qüestió, senyors, ara tots la coneixeu prou bé per saber quina és la nostra posició i la d’en Sàuron. Si ell el recupera, no hi haurà valentia que valgui i la seva victòria serà ràpida i total: tan total que no hi ha qui pugui preveure’n la fi mentre aquest món continuï en peus. Però si l’Anell és destruït, en Sàuron caurà: i caurà tan avall que no és previsible que torni a aixecar-se mai més. Perquè perdrà la millor part de la força que li era innata als seus inicis i tot el que va ser fet o començat amb aquell poder s’esfondrarà i quedarà inútil per sempre. Esdevindrà un esperit maligne que no fa altra cosa que rosegar-se en les tenebres, però no podrà tornar a créixer o a prendre forma. De manera que quedarà eliminat un dels grans mals d’aquest món.

»Poden presentar-se altres mals; perquè el mateix Sàuron no és més que un servent o un emissari. Però no ens correspon a nosaltres controlar totes les marees del món, sinó fer el que estigui al nostre abast per tal d’ajudar durant aquests anys en què ens ha tocat viure-hi, arrencant la maldat d’aquells camps que coneixem, a fi que aquells que visquin després trobin una terra desbrossada per llaurar-hi. El que nosaltres no podem decidir és si el temps els serà favorable.

»Ara bé, en Sàuron sap tot això i sap que aquesta cosa preciosa que va perdre ha estat retrobada; però encara no sap on és, o això esperem. I, per tant, ara es troba amb un gran dubte. Perquè si l’hem trobada, entre nosaltres n’hi ha alguns que tenen prou força per portar-la. Això també ho sap. Ja que, vaig gaire errat, Àragorn, si penso que te li has mostrat en la Pedra d’Òrthanc?

—Sí, ho vaig fer abans de sortir de Vilacorn —va respondre l’Àragorn—. Vaig creure que ja havia arribat l’hora i que la Pedra havia vingut a parar a mi precisament amb aquesta finalitat. Aleshores feia deu dies que el Portador de l’Anell s’havia dirigit cap a l’est des de Rauros i calia apartar l’Ull d’en Sàuron, segons que em semblà, de les seves terres. Ha estat desafiat massa poques vegades d’ençà que va tornar a la seva torre. Per bé que, si hagués previst que el seu atac de resposta havia de ser tan ràpid, potser no hauria gosat mostrar-m’hi personalment. Gairebé no he tingut temps de venir a ajudar-vos.

—Però, com pot ser? —va dir l’Éomer—. Dieu que, si ell es fa seu l’Anell, tot és inútil. Com és que ell no pensa que és inútil atacar-nos, tenint-lo nosaltres?

—Encara no n’està segur —va dir en Gàndalf— i no ha bastit el seu poder només esperant que els seus enemics estiguin segurs, com hem fet nosaltres. I tampoc no podríem aprendre com fer-ne servir tot el poder en un sol dia. I, a més, només pot ser emprat per un sol amo, no per molts; i ell esperarà el moment de les desavinences, quan un dels grans entre nosaltres esdevingui amo i sotmeti tots els altres. En un moment així l’Anell el podria ajudar, si actués de sobte.

»Està observant. Veu moltes coses i escolta moltes coses. Els seus Nazgûl encara se les campen. Han passat per damunt d’aquests camps abans de la sortida del sol, tot i que la gent estava tan cansada i adormida que pocs se n’han adonat. Escodrinya els senyals: l’Espasa que li va robar el seu tresor tornada a forjar; els vents de la fortuna que es giren en favor nostre i la inesperada derrota de la seva primera escomesa; i la pèrdua del seu gran Capità.

»Els seus dubtes aniran en augment, fins i tot ara, mentre deliberem aquí. El seu Ull ara malda per arribar a nosaltres, cec pràcticament a qualsevol altra cosa que es mogui. I hem de procurar que continuï així. En això rauen totes les nostres esperances. Aquest, doncs, és el meu consell. No tenim l’Anell. La saviesa o una gran follia ens ha fet enviar-lo perquè sigui destruït, per por que ens destruís a nosaltres. Sense l’Anell no podrem derrotar les seves forces. Però hem de fer que el seu Ull es distregui del veritable perill a qualsevol preu. No podem assolir la victòria per les armes, però les armes poden proporcionar al Portador de l’Anell la seva única possibilitat, per feble que sigui.

»Tal com ha començat Àragorn, així és com hem de continuar. Hem d’empènyer en Sàuron perquè faci un últim moviment. Hem de fer que tregui la seva força amagada perquè buidi les seves terres. I hem d’anar al seu encontre de seguida. Hem de convertir-nos en l’esquer, encara que procurem no deixar-nos devorar per les seves mandíbules. I ell haurà de mossegar l’esquer, per esperança i per ambició, perquè pensarà que el nostre eixelebrament posa de manifest l’arrogància del nou Senyor de l’Anell; i es dirà: “Mira-te’l! Allarga el coll massa aviat i massa lluny. Que s’acosti i ja veurà com l’enxampo en un parany d’on no podrà fugir. I allí l’anorrearé i allò que ha agafat en la seva insolència serà meu per sempre”.

»Hem d’avançar amb els ulls ben oberts cap a aquest parany, amb valor, però amb poques esperances per nosaltres mateixos. Perquè, senyors, és ben possible que nosaltres desapareguem del tot en una batalla negra lluny de les terres habitades, de manera que encara que Bàrad-dûr acabi enderrocat, nosaltres no visquem per veure la nova era. Considero, emperò, que aquest és el nostre deure. I millor això que morir, com certament moriríem si ens quedéssim aquí plegats de braços, tot sabent que mai no hi haurà una nova edat.

Van romandre callats una estona. Finalment va ser l’Àragorn qui parlà.

—Com que jo he estat qui ha començat, jo continuaré també endavant. Ara ens acostem al punt crucial, on esperança i desesperació són idèntiques. Vacil·lar és fracassar. Que ningú no rebutgi els consells d’en Gàndalf, els llargs esforços del qual contra en Sàuron toquen ara la prova final. De no haver estat per ell, faria molt de temps que tot fóra perdut. Tanmateix, jo encara no pretenc comandar ningú. Que cadascú decideixi per ell mateix.

I va dir l’Èlrohir:

—Hem vingut des del nord amb aquesta intenció i aquest és el mateix consell que ens va donar N’Élrond, el nostre pare. Nosaltres no ens farem enrere.

—Pel que a mi respecta —va dir l’Éomer—, sé molt poc de totes aquestes profundes qüestions, però tant m’és. El que sé, i amb això em basta, és que el meu amic Àragorn ens va socórrer, a mi i a la meva gent. De manera que estic disposat a ajudar-lo quan ell m’ho demani. Jo hi aniré.

—Per la meua part —va dir l’Ímrahil—, tant si ell ho fa valer com si no, em considero vassall del Senyor Àragorn. Son desig és per a mi una ordre. També hi aniré. Durant un temps, però, estic en funcions de Senescal de Góndor i he de pensar, en primer lloc, en la seua gent. Encara hem de fer una mica de cas de la prudència. Cal que mos preparem per a tot, tant per a les coses bones com per a les dolentes. Encara hi ha alguna possibilitat de vèncer i, mentre això sigui així, Góndor ha d’estar protegida. No voldria que tornéssim victoriosos a una ciutat en ruïnes i a una terra que ha estat assolada darrere nostre. Però, a més, els ròhirrim han dit que encara queda un exèrcit que no ha presentat batalla a nostre flanc nord.

—Això és cert —va dir en Gàndalf—, no us aconsello que deixeu la Ciutat totalment desprotegida. La veritat és que la força que podem dur cap a l’est no cal que sigui tan gran per atacar seriosament Mórdor, sempre que sigui prou important per presentar batalla. I ha de posar-se en camí aviat. La meva pregunta als Capitans és: quines forces podem aplegar i posar en camí en un parell de dies? I han de ser homes ferrenys que s’hi prestin de bona gana, que sàpiguen el perill que corren.

—Tots estan cansats i n’hi ha molts de ferits, greus o lleus —va dir l’Éomer—, i hem sofert pèrdues molt elevades en els cavalls, la qual cosa fa de mal resoldre. Si ens hem de posar en camí de seguida, no puc esperar comptar ni amb dos mil homes, però en quedaria un nombre similar per a la defensa de la Ciutat.

—No hem de tenir només en compte els qui han lluitat en aquests camps —va dir l’Àragorn—. Ja hi ha noves forces en camí que vénen dels feus del sud, ara que les costes han quedat alliberades. Fa dos dies, a Pelàrgir, vaig posar-ne en camí quatre mil que vindran per Lossàrnach; i l’Àngbor, el Temerari, hi va al front. Si ens posem en camí d’aquí a dos dies, arribaran abans que marxem. A més, vaig demanar a molts homes que em seguissin Riu amunt en qualsevol mena d’embarcació que trobessin i, amb aquest vent, no trigaran a arribar; de fet, al Hàrlond ja hi han arribat força vaixells. Crec que podríem tenir una força d’uns set mil, entre els de cavall i els de peu, i tanmateix deixar la Ciutat amb millors defenses que no tenia quan va començar l’assalt.

—La Porta ha estat destruïda —va dir l’Ímrahil—, on trobarem ara gent amb ofici per reconstruir-la i tornar-la a muntar?

—A Èrebor, al Reialme d’en Dain, tenen la gent que us cal —va dir l’Àragorn— i, si totes les nostres esperances no són debades, al moment avinent hi trametré en Guimli, fill de Gloin, per demanar que vinguin artesans de la Muntanya. Però els homes valen més que les portes i no hi haurà portes que valguin contra l’Enemic si els homes les abandonen.

Així van concloure les deliberacions dels senyors: que es posarien en camí al matí del segon dia amb set mil homes, si els podien trobar; i que la major part de la força aniria a peu, a causa dels territoris malvats per on s’haurien d’endinsar. L’Àragorn n’havia de trobar uns dos mil d’aquells que havia reunit amb ell al sud; però l’Ímrahil n’havia de trobar tres mil cinc-cents; i l’Éomer cinc-cents dels ròhirrim que s’havien quedat sense cavalls però que estaven disposats a lliurar batalla, i ell mateix encapçalaria cinc-cents dels seus millors genets; i encara n’hi hauria una altra companyia de cinc-cents a cavall, entre els quals anirien els fills de N’Élrond amb els Dúnedain i els cavallers de Dol Àmroth: tot plegat sis mil a peu i mil a cavall. Però la força principal dels ròhirrim que quedava amb cavalls i en condicions d’entrar en batalla, uns tres mil que quedaven sota les ordres de l’Elfelm, havia d’atacar la Carretera de l’Oest i enfrontar-se a l’enemic que encara era a Anórien. I tot seguit van despatxar els genets més ràpids a recollir totes les notícies que trobessin cap al nord i cap a l’est, de la banda d’Osguíliath i de la carretera cap a Minas Mórgul.

I un cop van haver calculat quines serien llurs forces i van haver rumiat quines serien les etapes i quins camins seguirien, l’Ímrahil, tot d’un plegat, es posà a riure:

—Ves per on —va dir—, aqueixa sembla la broma més considerable de tota la història de Góndor: que sortim amb set mil homes, que gairebé no arriben ni al que va ser l’avantguarda de son exèrcit en la seua època de poder, decidits a assaltar les muntanyes i la porta impenetrable de la Terra Negra! És com si un infant amenacés un cavaller vestit amb cota de malla amb un arc fet amb una branca de salze verd i un cordill! Si el Senyor Fosc sap tant com dieu, Mithràndir, no creieu que més que agafar por es posarà a riure i que mos aixafarà amb el dit petit com un mosquit que intentés picar-lo?

—No, intentarà caçar el mosquit i treure-li el fibló —va dir en Gàndalf—. Hi ha noms entre nosaltres que cadascun per separat val més que mil cavallers amb cota de malla. No, no li farà riure.

—I a nosaltres tampoc —va afegir l’Àragorn—. Si tot plegat fos una broma, seria una broma massa greu per riure. No, és l’últim moviment, i molt perillós, i per a un bàndol o per a l’altre representarà la fi de la partida —aleshores va desembeinar l’Andúril i l’alçà cap al sol, que la feia llambrejar—. No et tornaré a embeinar fins que hàgim lliurat la darrera batalla —va dir.





Capítol X

S’OBRE LA PORTA NEGRA


Dos dies després, l’exèrcit de l’oest es trobava format al Pelènnor. La host dels orcs i dels orientalencs havia sortit d’Anórien, però, escomesa i escampada pels ròhirrim, s’havia dispersat i havia fugit sense gairebé lluitar en direcció a Cair Andros; i, eliminada aquesta amenaça i amb les noves forces que arribaven del sud, la Ciutat quedava amb la millor defensa a què podia aspirar. Els exploradors van informar que no quedaven enemics als camins de l’est, com a mínim fins a la Cruïlla del Rei Caigut. Ara tot era a punt per a l’última escomesa.

En Légolas i en Guimli tornarien a cavalcar junts en companyia de l’Àragorn i d’en Gàndalf, que formaven part de l’avantguarda juntament amb els Dúnedain i els fills de N’Élrond. En Merry, però, amb gran desolació per part seva, no els podia acompanyar.

—No estàs en condicions d’emprendre el viatge —va dir-li l’Àragorn—. Però no te n’avergonyeixis. Encara que en aquesta guerra ja no facis res més, t’has guanyat grans honors. En Peregrín hi anirà en representació de la gent de La Comarca; i no li envegis l’oportunitat de trobar perills, perquè, si bé sempre se n’ha sortit tan bé com li ho ha permès la sort, encara no ha fet heroïcitats comparables a les teves. Tot i que, a dir veritat, ara tots correm el mateix perill. Potser el nostre destí sigui trobar la fi més amarga davant la Porta de Mórdor; si s’esdevé això, vosaltres també us trobareu en un mal pas, sigueu aquí o allà on la marea negra us atrapi. Adéu-siau!

Be manera que en Merry, abaltit, es quedà a contemplar l’aplegament de l’exèrcit. En Bèrguil era amb ell i també estava desconhortat: el seu pare marxava al front d’una companyia d’homes de la Ciutat i no podria tornar a formar part de la Guàrdia fins que el seu cas fos jutjat. En Pippin també havia d’integrar-se a la mateixa companyia, ara com a soldat de Góndor. En Merry el veia, no massa lluny: una figureta petita però tibada que es distingia entre els homes alts de Minas Tirith.

Finalment les trompetes van fer el toc i l’exèrcit es va posar en moviment. Esquadra a esquadra, companyia a companyia, van anar girant i es dirigiren cap a l’est. I molt després d’haver-los perdut de vista pel gran camí de la Calçada, en Merry continuà palplantat on era. L’última brillantor del sol matinal en les espases o els elms va centellejar i es perdé, però ell no es va moure, amb el cap cot i el cor pesarós, sentint-se sol i sense amics. Totes les persones que estimava se n’havien anat cap a les tenebres que tapaven el cel de l’est; i les esperances que el seu cor abrigava de tornar-los a veure algun dia eren molt migrades.

Com si aquell humor desesperançat l’hagués abrivat, tornà a sentir el dolor al braç i li semblà que era feble i vell i que la llum del sol era escarransida. Va deixondir-lo la mà d’en Bèrguil.

—Anem, mestre Pèrian! —va dir el xicot—. Encara et fa mal, ja ho veig. T’ajudaré a tornar cap als Guaridors. No tinguis por! Tornaran. Els homes de Minas Tirith no poden ser vençuts. I ara tenen amb ells el Senyor de la Pedra Èlfica i també en Bèregond de la Guàrdia.

Abans de migdia l’exèrcit va arribar a Osguíliath. Tots els treballadors i artesans que podien abandonar llurs tasques hi estaven aqueferats. N’hi havia que reforçaven els transbordadors i els ponts de barques que l’enemic havia construït i parcialment destruït durant la fugida; d’altres emmagatzemaven queviures i botí; i uns tercers, de la riba oriental del Riu, aixecaven apressadament obres de defensa.

L’avantguarda va travessar les ruïnes del vell Góndor i anà fins a l’altre costat de l’ampli Riu i continuà amunt pel camí llarg i recte que, en dies de l’antigor, havia estat construït per anar a la Torre de la Lluna, que ara era Minas Mórgul, allà al fons de la seva maleïda vall. Va aturar-se passat Osguíliath, a cinc milles, i així va finalitzar el primer dia de marxa.

La cavalleria, però, va avançar-se més i, abans del vespre, havia arribat a la Cruïlla i en aquell gran cercle d’arbres. Tot era en silenci. No havien vist cap signe de l’enemic, no havien sentit cap crit ni cap contrasenya, cap fletxa no havia sortit des dels roquissars o del boscatge durant tot el camí, però a mesura que avançaven podien percebre que la terra estava cada cop més alerta. Arbres i roques, herbes i fulles els escoltaven. La foscor s’havia dissipat i, molt distant, el crepuscle inundava la vall de l’Ànduin i els cims blancs de les muntanyes s’enrojolaven en aquella atmosfera blava; damunt l’Éphel Dúath, emperò, s’hi congriaven la pesantor i les ombres.

Tot seguit l’Àragorn va disposar trompeters en cadascuna de les quatre carreteres que anaven a parar al redol d’arbres i els heralds van cridar ben fort: «Els senyors de Góndor han tornat i tornen a prendre possessió de totes aquestes terres que els pertanyen». L’abominable cap d’orc que havien col·locat damunt la figura esculpida va ser enderrocat i fet miques i, al lloc que li pertocava, van aixecar-hi un cop més el cap del vell rei, encara coronat amb flors blanques i daurades. I els homes van fer tots els possibles per netejar i eliminar totes les pintades fastigoses que els orcs havien fet damunt la pedra.

A la deliberació alguns havien aconsellat que la primera cosa que havien de fer era assaltar Minas Mórgul i, si de cas l’ocupaven, arrasar-la totalment.

—I és possible —havia dit l’Ímrahil— que el camí que condueix des d’allí fins al pas de més amunt sigui una via d’atac contra el Senyor Fosc més fàcil que l’accés pel nord.

Però en Gàndalf s’havia apressat a parlar-hi en contra, a causa de la maldat que vivia en aquella vall, on les ments dels homes vivents enfollirien horroritzades, i també a causa de les notícies que en Fàramir els havia dut. Perquè si el Portador de l’Anell havia intentat realment entrar per aquell camí, el més important de tot és que no atraguessin l’Ull de Mórdor en aquella direcció. Així doncs, l’endemà, quan arribà la resta de la host, van posar una forta guàrdia a la Cruïlla per tal de tenir una mica de defensa si Mórdor enviava una força des del Coll de Mórgul o per si duia més homes des del sud. Per a aquella guàrdia van elegir sobretot arquers que coneixien bé els camins d’Ithílien i que podien ocultar-se als boscos i rostos pels voltants de l’encreuament de camins. En Gàndalf i l’Àragorn, però, van cavalcar amb l’avantguarda fins a l’entrada de la Vall de Mórgul i van observar aquella ciutat sinistra.

Tot era fosc i sense vida, ja que els orcs i criatures inferiors de Mórdor que hi havien viscut havien estat exterminats durant la batalla i els Nazgûl es trobaven en algun altre indret. I, tanmateix, l’aire de la vall era carregat de por i d’hostilitat. Van procedir, doncs, a destruir aquell pont diabòlic, van incendiar amb grans flames els camps malignes i se n’anaren.

L’endemà, que era el dia tercer d’ençà que havien sortit de Minas Tirith, l’exèrcit inicià la marxa cap al nord tot seguint el camí. Per aquell recorregut hi havia unes cent milles des de la Cruïlla fins al Mórannon i ningú no sabia què podia esdevenir-se abans que hi arribessin. Avançaven sense amagar-se, però amb tota mena de precaucions, amb exploradors a cavall que inspeccionaven el camí i altres a peu a ambdues bandes, en especial al flanc oriental; perquè en aquell costat hi havia bosquets foscos i un territori esquerp de torrentols i afraus rocoses, darrere els quals iniciaven els seus pendents els llargs vessants ominosos de l’Éphel Dúath. El temps del món continuava essent bo i el vent bufava cap a l’oest, però no hi havia res que pogués endur-se les ombres i les boires tristes que s’aferraven a les Muntanyes de l’Ombra; i de tant en tant al darrere s’enlairaven grans fumeres que planaven a les capes altes de l’atmosfera.

Adesiara en Gàndalf feia sonar les trompetes i els heralds cridaven: «Han arribat els Senyors de Góndor! Que tothom abandoni aquestes terres o que s’hi sotmeti!». Però l’Ímrahil va dir:

—No digueu els senyors de Góndor. Digueu el Rei Eléssar. Perquè és la veritat, per bé que encara no s’hagi assegut al tron; i si els heralds fan servir aquest nom, l’Enemic s’hi pensarà més.

I, a partir d’aquell moment, els heralds proclamaren tres cops al dia l’arribada del Rei Eléssar. Però ningú no va respondre al desafiament.

Tot i així, malgrat que semblaven avançar tranquil·lament, el cor de tot l’exèrcit, des del més principal al més insignificant, estava abatut i, a cada milla que avançaven cap al nord, els presagis malignes esdevenien més i més intensos. Gairebé a la fi del segon dia de marxa des de la Cruïlla van topar-se per primer cop amb un conat de batalla. Una força considerable d’orcs i d’orientalencs van intentar fer caure les companyies capdavanteres en una emboscada. I va ser al mateix indret on en Fàramir havia esperat a l’aguait els homes de Harad, en un lloc on el camí passava per una gorja profunda a través d’un contrafort d’un dels serrats de l’est. Però els Capitans de l’Oest havien estat ben previnguts pels seus exploradors, que eren homes experts de Hènneth Anûn dirigits per en Màblung. De manera que la pròpia emboscada va caure al parany. La cavalleria va fer una bona marrada cap a l’oest i va caure damunt el flanc i la rereguarda de l’enemic, que va ser exterminat o obligat a fugir cap a les serralades de l’est.

La victòria, malgrat tot, no aconseguí animar gaire els capitans.

—Era un fals atac —va dir l’Àragorn—. Em sembla que, de moment, la intenció principal més aviat era atraure’ns amb una impressió falsa de la feblesa de l’Enemic que no pas causar-nos grans danys.

I, a partir d’aquell vespre, van aparèixer els Nazgûl i van seguir tots els moviments de l’exèrcit. Encara volaven molt alt i fora de l’abast de totes les mirades llevat de la d’en Légolas, però llur presència era sentida com una ombra cada cop més fosca i com un empal·lidiment del sol; i encara que els Espectres de l’Anell encara no es llançaven avall sobres els seus enemics i romanien silenciosos, sense proferir cap xiscle, no hi havia res que apaivagués l’espant que provocaven.

D’aquesta manera va transcórrer el temps i aquella marxa sense esperances. Al quart dia d’ençà de la Cruïlla i sisè de la partida de Minas Tirith van assolir per fi el límit de les terres amb vida i van entrar en la desolació que s’estenia davant les portes del pas de Cirith Gòrgor i van poder ataüllar els aiguamolls i el desert que s’estenien al nord i a l’oest de l’Emyn Muil. Aquells indrets eren tan desolats i l’horror que despertaven era tan pregon que hi hagué gent a l’exèrcit que va perdre el control, incapaços de continuar caminant o de cavalcar més al nord.

L’Àragorn els observà i els seus ulls van mostrar més compassió que no pas còlera; alguns eren joves de Ròhan, del llunyà Foldoest o homes casats de Lossàrnach i per a tots ells Mórdor havia estat, des de petits, un sinònim de maldat, però una mica irreal, una llegenda que no ocupava cap lloc en llur vida senzilla; i ara avançaven com homes en un somni horrible esdevingut realitat i no comprenien res d’aquella guerra ni de per què el destí els havia dut fins en aquell tràngol.

—Aneu-vos-en! —els va dir l’Àragorn—. Però procureu de mantenir l’honor que us resti i no correu! Encara hi ha una tasca que podeu intentar perquè no us sentiu totalment avergonyits. Seguiu el camí del sud-oest fins arribar a Cair Andros i si, com em penso, encara és en mans de l’enemic, reconqueriu-lo, si en sou capaços, i resistiu-hi fins al final en defensa de Góndor i de Ròhan!

Aleshores alguns, avergonyits de la seva compassió, van sobreposar-se a la por i continuaren endavant i els altres, en sentir que podien emprendre una empresa a la mesura de llurs possibilitats, van abrigar noves esperances i van partir.

D’aquesta manera, i per tal com molts homes ja havien estat deixats a la Cruïlla, els Capitans de l’Oest van arribar per fi a desafiar la Porta Negra i el poder de Mórdor amb menys de sis mil homes.

Ara avançaven a poc a poc, esperant a cada moment alguna resposta a llur provocació, i es van unir més, ja que era una sagnia d’homes enviar exploradors o petites patrulles que s’apartessin del cos principal de l’exèrcit. Al crepuscle del cinquè dia de marxa des de la vall de Mórgul van muntar l’últim campament i van encendre-hi fogueres al voltant amb els trossos de fusta morta i de garriga que van poder aplegar. Van passar les hores de la nit de vetlla i van adonar-se que hi havia moltes coses només entrevistes que caminaven i rondaven al seu voltant i van sentir els udols dels llops. El vent havia cessat i tot l’aire semblava encalmat. No es veia gran cosa, perquè encara que no hi havia núvols i feia quatre nits que tenien lluna creixent, de la terra en sortien fumassoles i vapors i la falç blanca de la lluna quedava velada per les bromes de Mórdor.

El fred s’intensificà. De matinada tornà a bufar el vent, però ara venia del nord i no trigà a refrescar fins a esdevenir una forta brisa. Tots els que els havien rondat de nit havien desaparegut i la terra semblava deserta. Al nord, entre els pous sorollosos, hi havia la primera de les grans piles i muntanyes d’escòria i roques esberlades i terra de rebuig, vòmit d’aquells cucs humans de Mórdor. Però al sud, i ara ja més a prop, s’alzinava el gran baluard de Cirith Górgor i la Porta Negra era al centre, amb les dues torres dels ullals a banda i banda, altes i tenebroses. Perquè, a l’última jornada, els Capitans havien abandonat el camí vell que tombava cap a l’est, tot evitant el perill dels serrats amenaçadors, i ara s’acostaven al Mórannon des del nord-oest, com ho havia fet en Frodo poc abans.

Els dos enormes batents de ferro de la Porta Negra eren hermèticament tancats sota el seu arc hostil. Als merlets no s’hi veia ningú. Tot era silenciós però alerta. Havien arribat a l’extrem final de llur follia i s’esperaven, desemparats i glaçats, a la llum grisosa de l’alba, davant les torres i les muralles que el seu exèrcit no podia assaltar amb èxit, encara que hi haguessin dut ginys de guerra poderosíssims i l’Enemic no hagués tingut altra força que la necessària per controlar la Porta i les muralles. I, amb tot, sabien que tots els turons i les roques al voltant del Mórannon eren plenes d’enemics amagats i que la gorja fosca del darrere era perforada i excavada per munions nombrosíssimes de coses sinistres. I, mentre s’esperaven drets, van veure tots els Nazgûl, que planejaven junts per damunt les torres dels ullals, com voltors; i es va fer evident que els observaven. L’Enemic, però, continuava sense donar senyals de vida.

No els quedava altra elecció que interpretar la seva part fins al final. Així, doncs, l’Àragorn va disposar l’exèrcit de la millor manera que pogué; i es van situar en dos grans turons de roques esberlades i de terra que els orcs havien apilat durant anys de treballs. Davant, a la banda de Mórdor, tenien a manera de fossat una gran zona de llot pudent i bassals fetorosos. Un cop tots disposats, els Capitans van cavalcar endavant cap a la Porta Negra amb una gran escorta de cavallers i l’estendard i els heralds i trompeters. En Gàndalf hi anava com a herald principal i, també, els fills de N’Élrond i l’Éomer de Ròhan i l’Ímrahil; i també van demanar a en Légolas, en Guimli i en Peregrín que hi fossin, ja que així tots els enemics de Mórdor hi tindrien un testimoni.

Després s’acostaren fins a una distància des de la qual poguessin ésser sentits des del Mórannon i van desplegar l’estendard i van fer sonar les trompetes; i els heralds es van fer endavant i van cridar cap als merlets de Mórdor.

—Sortiu! —cridaven—. Deixeu que surti el Senyor de la Terra Negra! Hom li farà justícia. Perquè ha comès el tort de fer la guerra a Góndor i d’arrabassar-li les terres. Per això el Rei de Góndor exigeix que pagui pel mal que ha fet i que després marxi per sempre! Que surti!

Es produí un llarg silenci i, ni des de la muralla ni des de la Porta, no se sentí cap crit ni cap so de resposta. Però en Sàuron ja tenia preparats els seus plans i havia decidit primer jugar-hi cruelment, amb aquells ratolins, i després atacar-los mortalment. De forma que, quan els Capitans ja eren a punt de tornar-se’n, el silenci es trencà tot d’una. Se sentí un llarg repicar de timbals enormes, com els trons a les muntanyes, i després un bramular de corns que va fer tremolar les pedres i ferí l’oïda dels homes. I, immediatament, la peça central de la Porta Negra s’obrí de bat a bat amb una gran dringadissa i en sortí una ambaixada de la Torre Negra.

Al davant cavalcava una forma alta i maligna, muntada en un cavall negre, si és que allò era un cavall; perquè era descomunal i fastigós i el seu rostre era una màscara horripilant, més una calavera que no pas un cap vivent, i als forats dels ulls i als narius hi cremava una flama. El genet anava tot vestit de negre i negre era el seu elm senyorial; però no era un Espectre de l’Anell, sinó un home vivent. Era el lloctinent de la Torre de Bàrad-dûr i no hi ha cap crònica que en recordi el nom, perquè ell mateix l’havia oblidat, i aquest va dir:

—Sóc la Boca d’en Sàuron.

Tot i que hom diu que es tractava d’un renegat, procedent de la raça dels númenóreans negres, els quals havien establert llur residència a la Terra Mitjana en època de la dominació d’en Sàuron, a qui adoraven, enamorats com estaven del saber maligne. I aquest havia entrat al servei de la Torre Negra quan la torre havia tornat a agafar poder per primera vegada i, gràcies a la seva astúcia, havia pujat cada cop més amunt en els favors del seu Senyor; i va aprendre grans arts de bruixeria i coneixia gran part del pensament d’en Sàuron; i era més cruel que qualsevol orc.

Va ser ell qui sortí presentment i només l’acompanyava una petita companyia de soldats d’armadura negra i un sol estendard, negre amb l’Ull Maligne pintat en vermell. Es va aturar a algunes passes dels Capitans de l’Oest, els va mirar de cap a peus i arrencà a riure.

—Hi ha algú entre aquests perdularis que tingui autoritat per tractar amb mi? —demanà—. O simplement que tingui prou intel·ligència per comprendre’m? Espero que no siguis tu! —es burlà, girant-se cap a l’Àragorn—. Per convertir algú en rei cal alguna cosa més que un tros de vidre èlfic o una xusma com aquesta. Qualsevol bandoler de les muntanyes seria capaç de lluir una trepa com aquesta!

L’Àragorn no va respondre res, però el mirà de fit a fit i va sostenir-li la mirada i, per uns instants, van pugnar d’aquesta manera; i ben aviat, tot i que l’Àragorn no s’havia bellugat ni havia mogut mà ni arma, l’altre s’esporuguí i es va fer enrere com si anés a rebre un cop.

—Sóc un herald i ambaixador i no se’m pot tocar! —exclamà.

—Allà on aquestes lleis són vàlides —va afegir en Gàndalf— també és costum que els ambaixadors no siguin tan insolents. Però ningú no t’ha amenaçat. No has de témer res de nosaltres, mentre no hagi acabat la teva comesa. Però en el cas que el teu amo no hagi posat més seny, aleshores sí que estareu en gran perill, tu i tots els seus altres servidors.

—Ves! —va dir el missatger—. De manera que ets tu el portaveu, vell de la barba grisa? Que no és de tu de qui hem sentit a parlar de tant en tant i del teu anar amunt i avall i fins i tot del fet que maquines conxorxes i malvestats, però sempre a una distància prudencial? Doncs aquesta vegada has anat a treure el nas massa lluny, mestre Gàndalf; i sabràs què ocorre a qui llança les seves xarxes de ximple als peus d’en Sàuron el Gran. Tinc alguns presents que m’han suplicat que t’ensenyi… a tu en particular, si és que goses atansar-te —va fer senyal a un dels guàrdies i aquest s’avançà amb un farcell embolicat amb draps negres.

El missatger els va desembolicar i d’allí, per a astorament i desconhort de tots els Capitans, n’alçà la primera espaseta que en Sam havia dut i, després, una capa grisa amb un fermall èlfic i finalment la cota de malla de mithril que en Frodo havia dut sota els vestits esparracats. Una foscor es va fer davant els seus ulls i els semblà com si el món s’hagués deturat en un moment de silenci, els seus cors haguessin mort i s’hagués esvanit llur darrera esperança. En Pippin, que es trobava darrere del Príncep Ímrahil, va fer-se endavant amb un crit de dolor.

—Silenci! —va dir en Gàndalf amb severitat, tot empenyent-lo enrere; però el missatger esclafí el riure.

—De manera que encara teniu amb vosaltres un altre d’aquests dimoniets! —va cridar—. No sé veure què els trobeu; però enviar-los com a espies a Mórdor és una ximpleria encara més grossa del que teniu per costum. De tota manera, us ho agraeixo, perquè, com a mínim, és evident que aquest marrec havia vist anteriorment aquestes prendes, i ara seria inútil que ho neguéssiu.

—No penso negar-ho —va dir en Gàndalf—. És més, les conec totes perfectament i en conec la història, cosa que, malgrat el teu menyspreu, Boca fastigosa d’en Sàuron, tu no pots dir. Per què les has dutes fins aquí?

—Cota de nan, capa d’elf, espasa de l’oest esfondrat i espia d’aquella terra de ratolins que és La Comarca… No, no diguis res! N’estem perfectament informats: aquests són els senyals d’una conspiració. Ara bé, potser la persona que duia aquestes coses era algú que no t’importa perdre, o potser tot al contrari. Potser era algú que estimes? Si ho és, consulta ràpidament amb el poc seny que et queda. Perquè a en Sàuron no li agraden els espies i el seu destí depèn ara de la teva elecció.

Ningú no li va respondre; però va advertir que les cares de tots eren grises de temor i que les seves mirades evidenciaven llur horror i va esclafir a riure novament, perquè li semblava que estava guanyant la partida.

—Molt bé, molt bé! —va dir—. Ja veig que era una persona que tots estimàveu. O és que no volíeu que la seva missió fracassés? Doncs ha fracassat. I ara haurà de suportar un turment lent durant anys, un turment tan llarg i tan lent com les nostres arts a la Gran Torre siguin capaces de proporcionar-li, i ja mai no tornarà a ser lliure, llevat, potser, de quan hagi canviat i confessat, de manera que pugui esdevenir un dels nostres i, aleshores, veureu què li heu fet. No té altra sortida…, si no és que accepteu les condicions del meu Senyor.

—Digues quines són les condicions —va fer en Gàndalf amb seguretat, però els que li eren a prop li van endevinar l’angoixa al rostre. Ara semblava un home vell i marcit, aixafat i finalment derrotat. No van dubtar ni un segon que les acceptaria.

—Les condicions són aquestes —va dir el missatger, i somrigué bo i esguardant-los d’un a un—. La xusma de Góndor i els seus il·lusos aliats es retiraran immediatament a l’altra banda de l’Ànduin, després de jurar no tornar a aixecar-se mai més en armes, ni obertament ni secreta, contra en Sàuron el Gran. Totes les terres a l’est de l’Ànduin seran per sempre d’en Sàuron, i exclusivament seves. L’oest de l’Ànduin, fins a les Muntanyes Boiroses i el Pas de Ròhan, serà tributari de Mórdor i els homes no hi podran anar armats, però tindran llibertat per governar llurs propis afers. Però hauran d’ajudar a reconstruir Ísengard, que han destruït impúdicament, i aquesta plaça serà d’en Sàuron i hi viurà el seu Lloctinent, que no serà en Sàruman, sinó algú més digne de confiança.

Observant els ulls del missatger en van llegir el pensament. Ell seria aquell lloctinent i aplegaria tot el que quedaria de l’oest sota el seu imperi; ell en seria el tirà i ells els seus esclaus.

Però en Gàndalf va dir:

—Són unes condicions massa exigents a canvi d’un criat: fer que el teu amo rebi a canvi allò que, d’una altra manera, hauria de guanyar a costa de moltes guerres! O és que ara ha de recórrer al regateig perquè les planures de Góndor li han esfondrat la confiança en la guerra? I, suposant que nosaltres tinguéssim en tanta estima aquest presoner, quina seguretat tenim que en Sàuron, Mestre de Traïdories Abominables, complirà la seva part? On és el presoner? Fes-lo dur i lliura’ns-el i potser llavors podrem parlar d’aquestes condicions.

Aleshores a en Gàndalf, que escodrinyava intensament el missatger, com qui té un combat a espasa amb un enemic mortal, li semblà que, per un instant gairebé imperceptible, el missatger es trobava desconcertat, encara que de seguida va tornar a riure.

—No discuteixis amb la Boca d’en Sàuron amb aquesta insolència —li cridà—. Et mors per una garantia! Doncs en Sàuron no en dóna cap, de garantia. Si voleu la seva clemència, primer heu de fer el que us demana. Aquestes són les seves condicions. O les accepteu o les rebutgeu!

—Acceptarem aquestes! —va dir de sobte en Gàndalf. I s’apartà la capa i en sortí una llum blanca que, en aquell lloc fosc, era com una espasa. El missatger repugnant s’enretirà davant la seva mà enlairada i en Gàndalf se li acostà i li va treure aquelles prendes: cota, capa i espasa—. Acceptarem aquestes coses en record del nostre amic! —cridà—. Però, pel que fa a les teves condicions, les rebutgem totalment. Ja te’n pots anar, perquè la teva ambaixada ha acabat i tens la mort a prop. No hem vingut aquí per fer xerrameca tractant amb en Sàuron, que és deslleial i maleït, i menys encara amb un dels seus esclaus. Vés-te’n!

El missatger de Mórdor no tornà a riure. Tenia el rostre contret de sorpresa i de ràbia i semblava un animal salvatge que, en precipitar-se sobre la seva presa, és ferit al morro per un fibló penetrant. Estava furiós i la boca li bavejava i sons informes de fellonia li sortien de la gola. Però contemplà els rostres sinistres dels Capitans i llur mirada mortífera i va poder més la por que la còlera. Proferí un gran xiscle, girà cua, muntà el seu corser i, amb el seu seguici, galopà embogit cap a Cirith Gòrgor. Però al mateix temps que s’allunyaven, els seus soldats van tocar els corns amb un senyal convingut anteriorment i, abans fins i tot que assolissin la porta, en Sàuron obrí el parany que havia disposat.

Retrunyiren els timbals i s’enlairaren les flamarades. Les grans fulles de la Porta Negra s’obriren de bat a bat. I en va sortir un gran exèrcit, veloç com les aigües arremolinades quan hom aixeca una comporta.

Els Capitans van tornar a muntar i se’n tornaren a cavall, i de la host de Mórdor en sortí una gran cridòria de burla. La polseguera enterbolí tot l’aire i, des de bastant a prop, es posà en camí un exèrcit d’orientalencs que havia estat esperant el senyal entre les ombres d’Èred Líthui, a l’altra banda de la torre més allunyada. Dels serrats, a banda i banda del Mórannon, en van brollar orcs a gavadals. Els homes de l’oest havien caigut en una emboscada i, poc després, forces deu vegades i més de deu vegades superiors els anaven a encerclar en un mar d’enemics. En Sàuron havia mossegat l’esquer que li oferien, però amb barres d’acer.

L’Àragorn disposava de poc temps per preparar la batalla. En un turó hi era ell amb en Gàndalf i hi van fer voleiar, bell i desolat, l’estendard de l’Arbre i els Estels. Damunt l’altre turó, molt a prop, onejaven els estendards de Ròhan i de Dol Àmroth: el Cavall Blanc i el Cigne d’Argent. I, a cada turó, hi van formar un cercle per defensar-se per totes bandes, eriçat de llances i d’espases. Però al davant, de cara a Mórdor, per on havia d’arribar el primer atac acarnissat, a l’esquerra es van col·locar els fills de N’Élrond amb els Dúnedain al voltant i, a la dreta, el Príncep Ímrahil amb els homes alts i bells de Dol Àmroth i els homes elegits d’entre la Guàrdia de la Torre.

Bufava el vent i les trompetes tocaven i xiulaven les fletxes; però el sol, que ara pujava cap al sud, quedava velat per les fetors de Mórdor i brillava a través de bromallons amenaçadors, remot, amb un color vermell somort, com si allò ja fos la fi del dia o la fi, potser, de tot el món de la llum. I des de l’obscuritat que s’espesseïa van aparèixer els Nazgûl amb llurs veus gèlides udolant crits de mort; i aleshores tota esperança s’extingí.

En Pippin s’havia ajupit abaltit d’horror en sentir que en Gàndalf rebutjava les condicions de Mórdor, tot condemnant en Frodo als turments de la Torre; però havia aconseguit dominar-se i ara era al costat d’en Bèregond a la primera fila de Góndor, enmig dels homes de l’Ímrahil. Perquè s’estimava més morir aviat i abandonar per sempre aquella història cruel de la seva vida, ja que tot s’esfondrava.

—M’hauria agradat que en Merry fos aquí —sentí que pronunciava sense adonar-se’n, i imatges velocíssimes li van passar pel pensament al mateix temps que observava com l’enemic començava la càrrega de l’assalt—. Ves per on, ara, com a mínim, comprenc una mica millor en Dénethor. Hem de morir junts, en Merry i jo, i ja que hem de morir, per què no? Bé, com que ara ell no és aquí, espero que tingui una fi més fàcil. Jo hauré de fer tot el que pugui.

Va desembeinar l’espasa i la va contemplar, amb aquelles filigranes entrellaçades de vermell i or, i els caràcters cursius de Númenor centellejaren com foc damunt la fulla. «Va ser forjada precisament per a una avinentesa com aquesta», va pensar. «Si aconseguís clavar-la-hi a aquell missatger repulsiu gairebé quedaria empatat amb en Merry. Bé, en liquidaré alguns de la seva trepa bestial abans que tot s’acabi. M’agradaria tant poder tornar a veure el sol fresc i l’herba verda!».

De seguida, mentre descabdellava aquests pensaments, arribà el xoc del primer assalt. Els orcs, obstaculitzats pel llot pantanós que hi havia davant els turons, van aturar-se i dispararen les seves fletxes contra les files dels defensors. Però a través d’ells, avançant a grans gambades, aparegué una considerable companyia d’ogres muntanyencs sortits de Gòrgoroth. Eren més alts i cepats que els homes i només anaven vestits amb una malla d’escates punxegudes molt arrapada o, potser, allò no era més que una pell horrible; tot i que es protegien amb escuts rodons, grossos i negres, i a les mans nuoses brandien maces feixugues. Van ficar-se indòmits pels aiguamolls i els van travessar, bramulant en acostar-se. Van caure com una tempesta sobre la línia dels homes de Góndor i colpejaren contra elms i caps, contra braços i escuts com els ferrers, en la forja, colpegen el ferro roent. Al costat d’en Pippin, en Bèregond quedà bocabadat i fou colpit i va caure; o el gran capitost ogre que l’havia fet caure s’ajupí damunt d’ell per engrapar-lo amb les seves urpes ferrenyes, perquè eren criatures sinistres que mossegaven el coll de les seves víctimes.

Aleshores en Pippin va dirigir una bona punyida cap amunt i la fulla amb l’escriptura de l’Oestat va travessar aquella capa de pell, s’enfonsà a les entranyes de l’ogre i una sang negrosa en brollà a raigs. L’ogre es doblegà endavant i va caure amb gran enrenou, com una roca que rodolés, soterrant els que tenia a sota. En Pippin quedà negat per l’obscuritat, per una gran pudor i per un dolor molt agut, i la ment se li extravià en una gran foscor.

«De manera que s’acaba tal com havies suposat», li deia el pensament que semblava allunyar-se d’ell; i encara va riure una mica abans que la consciència l’abandonés del tot, com si estigués fins i tot content de poder desprendre’s al capdavall de tota mena de dubtes, preocupacions i temors. I, tot seguit, mentre semblava volar cap a l’oblit, encara va ser a temps de sentir unes veus, que semblava que cridessin des d’un món oblidat, molt més amunt:

—Que vénen les àguiles! Que vénen les àguiles!

Durant uns segons més el pensament d’en Pippin encara aletejà.

—En Bilbo! —va dir—. Ah, no! Això era una part de la seva història, fa molt, molt de temps. I això forma part de la meva, que ara mateix s’ha acabat. Adéu-siau!

I el seu pensament s’envolà molt lluny i els ulls ja no van veure res més.





LLIBRE SISÈ





Capítol I

LA TORRE DE CIRITH ÚNGOL


En Sam s’alçà amb gran dolor de terra. Durant un instant va preguntar-se on era i de seguida li van retornar tot el sofriment i l’aflicció. Es trobava en una obscuritat absoluta a la part de fora de la porta inferior de la fortalesa dels orcs; les portes de metall eren tancades. Devia haver caigut estabornit quan s’hi havia llançat al damunt, però li era impossible calcular quant de temps feia que era allí. Aleshores s’havia sentit inflamat, desesperat i furiós; ara tremolava i tenia fred. S’arrossegà fins a les portes i hi aplicà l’orella.

Molt endins hi sentia força feblement les veus dels orcs que feien gresca, però aviat es van aturar o el so s’allunyà totalment i tot va quedar silenciós. Li feia mal el cap i veia llums fantasmagòriques en la foscor, però s’esforçà per calmar-se i rumiar. En qualsevol cas estava molt clar que no tenia cap possibilitat d’entrar a la fortalesa òrquica per aquella porta; podia esperar allí dies i dies fins que la tornessin a obrir, i no tenia temps a perdre: el temps era desesperadament valuós. Ja no tenia cap mena de dubte sobre quin era el seu deure: havia de rescatar el seu senyor o morir en l’intent.

—És més probable que hi mori i, en qualsevol cas, serà molt més fàcil —es va dir amb pessimisme en tornar a embeinar la Fibló, tot apartant-se d’aquelles portes metàl·liques.

A les palpentes va refer lentament el camí en l’obscuritat que omplia el túnel, sense gosar fer ús de la llum èlfica; i mentre avançava intentà ordenar tots els esdeveniments d’ençà que en Frodo i ell havien abandonat la Cruïlla. Es preguntava quina hora devia ser. Es devia trobar a mig camí entre un dia i un altre, va suposar: però fins i tot havia perdut pràcticament el compte dels dies. Era en una terra de tenebres on els dies del món semblaven oblidats i on els qui hi entraven també eren oblidats.

—Em pregunto si pensen per res en nosaltres —va dir—, i què se’n deu haver fet, de tots ells —agità la mà davant seu, amb un gest vague en l’aire; però ara, de fet, en tornar a arribar al corredor de l’Aranyerra, estava de cara al sud, no a l’oest. Cap a l’oest, al món, ja era gairebé migdia del catorzè dia de març segons el còmput de La Comarca i, en aquell mateix instant, l’Àragorn encapçalava la flota negra des de Pelàrgir i en Merry cavalcava amb els ròhirrim baixant per la vall dels Carros Pedrers, mentre que a Minas Tirith les flames s’enlairaven i en Pippin observava augmentar la follia als ulls d’en Dénethor. I, tanmateix, al bell mig de totes aquelles preocupacions i temences, els pensaments dels seus amics es dirigien constantment a en Frodo i en Sam. No els havien oblidats. Però era impossible que els poguessin ajudar i no hi havia cap pensament que pogués proporcionar ajut a en Samseny, el fill d’en Hamfast; estava totalment sol.

Per fi tornà a arribar a la porta de pedra que barrava el túnel dels orcs i, altre cop incapaç de descobrir-ne la balda o el pern que la subjectava, s’hi enfilà com havia fet abans i es deixà caure suaument a terra. Després es dirigí cautelosament fins a la boca del túnel de l’Aranyerra, on els parracs de la seva gran teranyina encara s’inflaven i es bressaven en els corrents d’aire fred. Perquè, a en Sam, després de la foscor sorollosa que acabava de deixar enrere, li van semblar freds. Però llur alenada el reviscolà. Va sortir arrossegant-se enfora amb molta precaució.

La quietud era total i esgarrifosa. La llum era com el llostre al crepuscle d’un dia fosc. Els grans vapors que pujaven des de Mórdor es dirigien com bromallades cap a l’oest i passaven molt baixos; una gran bocada de núvols i fum es va encendre ara altre cop amb una esmorteïda claror vermella.



En Sam mirà amunt cap a la torre dels orcs i, tot d’una, a les seves finestretes s’hi van encendre llums que eren com ullets rogencs. Es preguntà si es tractava d’alguna mena de senyal. La por que li infonien els orcs, temporalment oblidada a causa de la seva ira i de la seva desesperació, tornà a dominar-lo. Pel que era capaç de preveure, només podia seguir un camí: havia de tirar endavant i intentar trobar l’entrada principal d’aquella torre horripilant. Però notava els genolls fluixos i s’adonà que li tremolaven. Apartà els ulls de la torre i dels corns del Congost que tenia al davant i obligà els seus peus a obeir-lo a contracor, amb les orelles ben amatents i escodrinyant les tenebres denses de les roques del costat del camí. Va refer el camí, més enllà del lloc on en Frodo havia caigut i on encara quedava la ferum de l’Aranyerra, i encara més endavant i amunt, fins que tornà a ser en aquell lloc de la paret de la gorja on s’havia posat l’Anell i havia vist desfilar-hi la companyia d’en Shagrat.

Aleshores va aturar-se i s’assegué. De moment era incapaç d’anar més endavant. Tenia la sensació que si arribava a coronar el coll del Congost i feia una passa de baixada cap a la terra de Mórdor, aquella passa seria irrevocable. Ja mai no podria tornar enrere. Sense cap motivació clara, va treure l’Anell i se’l va tornar a posar. Tot d’una n’experimentà la feixuguesa extraordinària i sentí de bell nou, però aquest cop amb més força i més constrenyedora que mai, la malícia de l’Ull de Mórdor, que escodrinyava, que intentava penetrar les tenebres que havia fabricat per a defensa pròpia, però que ara el destorbaven en el seu neguit i els seus dubtes.

En Sam descobrí que, com ja havia advertit la vegada anterior, se li aguditzava l’oïda, però que a la seva vista les coses d’aquest món semblaven minses i vagues. Les parets rocoses del camí eren pàl·lides, com si les veiés a través d’una boirina, però fins i tot de lluny continuava sentint el borbolleig de l’Aranyerra en la seva aflicció; i aspre i clar i, pel que semblava, molt a prop, va sentir crits i l’entrexoc del metall. S’incorporà d’un bot i s’arraulí contra la paret del costat del camí. S’alegrà de tenir l’Anell, perquè encara hi havia una altra companyia d’orcs que passava. O això és el que, d’entrada, va semblar-li. Llavors, de sobte, va comprendre que no era com es pensava; l’oïda l’havia enganyat: els crits dels orcs provenien de la torre, el corn més alt de la qual era damunt mateix d’ell, a l’esquerra del Congost.

En Sam s’estremí i s’obligà a moure’s. Era evident que alguna cosa sinistra s’hi esdevenia. Potser, i malgrat totes les ordres, la crueltat dels orcs els havia dominats i estaven turmentant en Frodo o fins i tot el tallaven bestialment a trossos. Escoltà; i mentre ho feia li retornà una espurna d’esperança. No hi podia haver dubte: hi havia lluita a la torre, els orcs es devien estar barallant entre ells, en Shagrat i en Gorbag havien arribat a les mans. Tot i que l’esperança que la seva suposició li duia era feblíssima, va servir per deixondir-lo. Potser hi havia una petita possibilitat. La seva estimació per en Frodo passà per davant de qualsevol altre pensament i, oblidant el perill, va cridar en veu alta:

—Ja vinc, senyor Frodo!

Va córrer endavant, cap al senderol que pujava, i amunt. El camí tombava de seguida cap a l’esquerra i desapareixia pendent avall. En Sam havia entrat a Mórdor.

Es va treure l’Anell, empès potser per alguna profunda premonició de perill, encara que per a si mateix només va pensar que hi volia veure més clarament.

—Més val que vegi la part pitjor —murmurà—. No serveix de res anar amb els ulls clucs en la boira!

El panorama que va albirar la seva mirada era esquerp, cruel i terrible. Davant dels seus peus la serralada més alta de l’Éphel Dúath queia a plom amb grans espadats fins al fons, en una afrau tenebrosa, a l’altre costat de la qual sortia una nova serralada, molt més baixa, amb la carena esbotzada i dentada amb penyals com ullals que es retallaven negres damunt la claror rogenca de darrere: era el terrible Mórgai, el cercle interior d’aquelles barreres de la terra. Més enllà, però gairebé en línia recta, a l’altra banda d’un vast llac de tenebres ardent esquitxat amb petites fogueres, s’hi veia una gran resplendor ardent; i d’aquesta en sortien, en columnes enormes, fumeres recargolades, d’un vermell polsós a les arrels, negres més amunt, allà on desembocaven en el dosser ondulant que cobria tota aquella terra maleïda.

En Sam contemplava l’Oròdruin, la Muntanya de Foc. Ara i adés els forns del fons de tot d’aquell corn de cendra es posaven roents i, amb gran ebullició i brollament, vomitaven rius de roques foses des dels estimballs dels seus costats. Alguns fluïen encesos cap a Bàrad-dûr, davallant per grans canalades; d’altres serpentejaven cap a la plana pedregosa fins que es refredaven i jeien com formes recargolades de dracs vomitades des de la terra turmentada. En aquella hora de treballs, en Sam descobrí el Mont del Fat, i la seva llum, interceptada per l’elevada pantalla de l’Éphel Dúath per als qui pujaven pel camí des de l’oest, resplendia ara contra els prismes despullats de les roques, de manera que semblaven xops de sang.

Sota aquella llum espantosa en Sam va quedar horroritzat perquè ara, mirant a la seva esquerra, veia la torre de Cirith Úngol i tot el seu poder. El corn que havia vist des de l’altre vessant només n’era la torreta superior. La banda oriental es dreçava en tres grans cossos damunt un replà a la paret de la muntanya situat molt més avall; l’esquena donava al gran espadat del darrere, des del qual es projectava en baluards punxeguts, un sobre l’altre, que disminuïen a mesura que s’elevaven, amb els laterals llisos que miraven al nord-est i al sud-est bastits en hàbil obra de totxana. Al nivell de la plataforma inferior, uns dos-cents peus més avall d’on ara es trobava en Sam, hi havia tota una muralla amb merlets que servia per tancar un pati estret. La porta, a la cara del sud-est més pròxima, donava a una carretera ampla, el parapet exterior de la qual corria pel caire d’un precipici, fins que després giravoltava cap al sud i baixava serpentejant cap a la foscor per unir-se a la carretera que venia del Coll de Mórgul. Més enllà prosseguia per una fenedura abrupta en el Mórgai i anava cap a la vall de Gòrgoroth i es perdia camí de Bàrad-dûr. Aquell trosset estret a la part superior, on ara es trobava en Sam, saltava veloçment cap avall amb escales i viaranys costeruts per unir-se a la carretera principal sota les muralles amenaçadores, ben a prop de la porta de la torre.

Mentre la mirava, en Sam, tot d’un plegat, va comprendre, gairebé amb desagradable sorpresa, que aquella fortalesa no havia estat bastida per mantenir els enemics fora de Mórdor, sinó per mantenir-los dins. Era naturalment una obra de Góndor, construïda feia molt de temps, un dels destacaments orientals de les defenses d’Ithílien, bastida quan, després de l’Última Aliança, els homes de l’Oestat mantenien vigilat el territori maligne d’en Sàuron, on les seves criatures encara eren a l’aguait. Però a l’igual que s’havia esdevingut amb Nàrchost i Càrchost, les Torres dels Ullals, aquí la vigilància també havia fracassat i la traïció havia posat la torre en mans del Senyor dels Espectres de l’Anell i ara ja feia molts anys que era ocupada per coses malignes. D’ençà del seu retorn a Mórdor, en Sàuron l’havia trobada útil; perquè tenia pocs servidors però molts esclaus de la por i, com a l’antiguitat, la funció principal de la torre tornava a ser d’impedir que ningú no s’escapés de Mórdor. Tot i que, si hi havia algun enemic que fos tan eixelebrat com per intentar penetrar secretament en aquella terra, també constituïa una darrera guàrdia permanent contra qualsevol que aconseguís burlar la vigilància de Mórgul i de l’Aranyerra.

En Sam va veure amb extraordinària claredat que fóra inútil arrossegar-se avall pel davant d’aquelles parets plenes d’ulls i passar davant la porta que era vigilada. I, encara que ho aconseguís, no podria anar gaire lluny pel camí ben guardat de més avall: ni tan sols les ombres negres, que s’acumulaven als indrets que la claror rogenca no podia abastar, no el protegirien gaire temps de la mirada dels orcs que penetrava la nit. Però, per desesperat que pogués ser aquell camí, la seva tasca ara era molt pitjor: no es tractava d’evitar la porta i de fugir-ne, sinó d’entrar-hi, sol.

El seu pensament tornà a l’Anell, però allò no li oferia cap conhort: només temor i perill. Tan prest com havia arribat a les envistes del Mont del Fat, roent a la llunyania, s’adonà que es produïa un canvi en la seva càrrega. A mesura que s’acostava als grans fornals on, a les fondàries del temps, havia estat afaiçonat i forjat, el poder de l’Anell augmentava i esdevenia més maligne, impossible de controlar com no fos per alguna voluntat poderosíssima. Mentre en Sam restava allà aturat, tot i que no duia posat l’Anell, que li penjava de la cadena al coll, se sentí crescut, com si estigués embolcallat per una ombra de si mateix enorme i distorsionada, com una amenaça incommensurable i espantosa aturada damunt les muralles de Mórdor. Va comprendre que, a partir d’aquell moment, només tenia dues alternatives: o renunciar a l’Anell, encara que això el turmentés; o reclamar-lo per a si i desafiar el Poder que seia al seu negre baluard darrere la vall de les ombres. L’Anell ja l’havia començat a temptar i li rosegava la voluntat i la raó. Fantasies desenfrenades li omplien el cap; i va veure en Samseny el Fort, l’Heroi de l’Edat, avançant amb una espasa flamejant per tota la terra enfosquida i exèrcits corrent a la seva crida mentre es dirigia a enderrocar Bàrad-dûr. I aleshores tots els núvols es dissiparen i va lluir un sol blanc i, a les seves ordres, tota la vall de Gòrgoroth esdevingué una vall de flors i arbres que s’omplien de fruit. En tenia prou posant-se l’Anell i quedant-se’l en propietat perquè tot allò pogués fer-se realitat.

En aquella hora de proves el que més va ajudar-lo a mantenir la fermesa va ser l’estimació pel seu senyor; però, a més, al fons de tot, encara romania, inquebrantable, el seu sentit comú de hòbbit. Al fons del cor sabia que no era prou gran per suportar aquell pes, fins i tot si aquelles visions no fossin només un mer parany per trair-lo. Un petit jardí per a un jardiner lliure era tot el que necessitava i el que mereixia, no un jardí convertit en un imperi; emprar les pròpies mans i no manar les mans d’altri.

«A més, totes aquestes cabòries només són una trampa», es va dir. «Em descobriria i m’intimidaria sense donar-me temps a dir ni piu. Ara, si em posés l’Anell aquí, a Mórdor, em descobriria bastant de pressa. Bé, l’única cosa que puc dir és que les coses es presenten tan negres com una glaçada a la primavera. Precisament quan l’Anell m’aniria d’allò més bé, és quan no puc emprar-lo! I si mai arribo més endavant, serà un destorb i una càrrega a cada pas. Què he de fer?».

En realitat no dubtava gens. Sabia que havia de baixar fins a la porta sense entretenir-se més. S’encongí d’espatlles, com si volgués espolsar-se l’ombra i desempallegar-se dels fantasmes, i començà a davallar lentament. A cada passa semblava fer-se més petit. No havia avançat gaire que s’havia tornat a reduir a la talla d’un hòbbit molt petit i espantat. Ara passava per sota mateix de les muralles de la torre i, sense cap mena d’ajut, en podia sentir els crits i l’enrenou de la baralla. En aquell instant el soroll semblava provenir del pati que hi havia darrere la paret exterior.

En Sam era aproximadament a mitja baixada quan dos orcs van sortir a corre-cuita d’aquella porta fosca cap a la claror vermellosa. Però no van tombar en direcció cap a ell. Es dirigien a la carretera principal, però, amb les presses, van ensopegar, van caure a terra i s’hi van quedar quiets. En Sam no havia vist cap fletxa, però suposà que els orcs havien estat morts per d’altres orcs situats als merlets o amagats a les ombres de la porta. Va prosseguir endavant, ben arrapat a la muralla que tenia a l’esquerra. Una mirada amunt li havia bastat per adonar-se que no hi havia possibilitat d’escalar-la. La construcció tenia uns trenta peus d’alçària, sense cap mena d’esquerda o de relleix, i les rondes de dalt sortien com esglaons invertits. La porta era l’única via.

Va continuar arrossegant-s’hi; i mentrestant es preguntà quants orcs devien viure a la torre amb en Shagrat i quants en devia tenir en Gorbag, i sobre què devien estar disputant, si és que allò era el que s’hi esdevenia. La companyia d’en Shagrat li havia semblat d’uns quaranta orcs i la d’en Gorbag més del doble de nombrosa; però, evidentment, la patrulla d’en Shagrat era només una part de la seva guarnició. Gairebé segur que es barallaven per en Frodo i pel botí. Durant un segon en Sam s’aturà, perquè de sobte ho veia tot amb claredat, quasi com si els hagués tingut davant els ulls. La cota de mithril! És clar, en Frodo la duia posada i la devien haver trobat. I, pel que en Sam havia sentit, en Gorbag la devia cobejar. Al moment actual les ordres de la Torre Fosca eren l’única protecció amb què en Frodo comptava i, si se les saltaven, se’ls en podia anar la mà i eren capaços de matar en Frodo en qualsevol moment.

—Vinga, dropo immund! —es va cridar en Sam—. O ara o mai!

Desembeinà la Fibló i va córrer cap a la porta oberta. Però en el precís moment en què era a punt de passar per sota el gran arc, sentí un impacte: com si hagués topat amb una gran teranyina com la de l’Aranyerra, però invisible. No veia cap obstacle, però alguna cosa massa forta perquè la seva voluntat la superés li barrava el pas. Esguardà al voltant i aleshores, dintre de l’ombra de la porta, distingí els Dos Sentinelles.

Eren com figures colossals assegudes en trons. Cadascuna tenia tres cossos units i tres caps que miraven enfora i endins i a l’altre costat de la porta. Els caps tenien rostres de voltor i als genolls descansaven les mans, que eren com urpes. Semblaven esculpides en grans blocs de pedra, inamovibles, però, tanmateix, estaven a l’aguait. Algun esperit sinistre de vigilància maligna hi residia. Sabien quan hi havia un enemic. Visible o invisible, ningú no hi podia passar sense que el detectessin. Els Sentinelles li impedirien l’entrada o la fugida.

Bo i posant a prova la voluntat, en Sam va empènyer endavant un cop més i topà amb una embranzida i trontollà com si hagués rebut un cop al pit i al cap. Llavors, amb gran gosadia, perquè no se li acudí fer altra cosa, i en resposta a un acudit sobtat que li vingué al cap, va treure’s lentament el flascó de Na Galàdriel i l’enlairà. La llum blanca s’intensificà veloçment i les ombres de sota aquella arcada fosca desaparegueren. Els Sentinelles monstruosos continuaven allí asseguts, freds i immòbils, mostrant de ple les seves repulsives formes. Per un segon en Sam hi copsà un llambreig a les pedres negres dels ulls, tan pervers que s’acovardí; però a poc a poc endevinà que llur voluntat titubejava i s’esfondrava plena d’espant.

Va córrer i passà a l’altra banda; però al mateix moment en què ho feia, tot guardant altre cop el flascó al pit, s’adonà, amb tanta claredat com si una barra d’acer hagués caigut darrere seu, que la seva vigilància tornava a funcionar. I d’aquells caps pèrfids en sortí un crit estrident i agut que ressonà per totes les parets de la torre que tenia al davant. Molt més amunt, com si respongués al senyal, una campana ronca repicà amb una sola campanada.

—Ara sí que l’he feta bona! —exclamà en Sam—. Acabo de trucar a la campaneta de la porta! Apa!, que no em surt a rebre ningú? —cridà—. Digueu al capità Shagrat que el gran guerrer èlfic el demana i, també, que duu l’espasa èlfica!

No hi va haver resposta. En Sam va continuar endavant. A la seva mà, la Fibló tenia una resplendor blavissa. Tot el pati estava sumit en una tenebra profunda, però podia veure que el terra era ple de cadàvers. Als seus peus mateix hi havia dos arquers orcs amb ganivets clavats a l’esquena. Més enllà hi havia molts més cossos; alguns tot sols, allà on havien estat abatuts pels cops o les fletxes; d’altres en parelles, encara aferrats l’un a l’altre, morts en l’espasme mateix d’acoltellar, escanyar o mossegar. Les pedres relliscaven de tanta sang negra.

En Sam advertí dos tipus d’uniformes: uns marcats amb l’Ull Vermell, els altres amb una lluna desfigurada amb una horrible calavera; però no s’aturà a mirar-los de més a prop. A l’altra banda del pati, una gran porta al peu de la torre era mig oberta i en sortia una llum vermellosa; un gran orc era mort al llindar de la porta. En Sam saltà pel damunt del cos i hi entrà; i aleshores va mirar al voltant, perdut.

Un corredor ampli i ressonant tornava a dur des de la porta al flanc de la muntanya. Estava pobrament enllumenat per torxes enceses ficades en uns suports a la paret, però l’extrem més llunyà es perdia en la penombra. A banda i banda s’hi veien moltes portes i obertures; però era buit llevat de dos o tres cossos estenallats per terra. Pel que havia sentit parlar als capitans, en Sam sabia que, mort o viu, en Frodo segurament es trobava en una estança dalt de tot de la torre; però podia passar un dia buscant abans de trobar-ne el camí.

—Suposo que serà a la part posterior —va murmurar en Sam—. Tota la torre puja tirant una mica enrere. I, en qualsevol cas, més val que segueixi les llums.

Va prosseguir corredor enllà, però amb cautela, avançant a cada pas amb més recança. El terror tornava a engrapar-lo. No se sentia cap so, llevat de la fregadissa dels seus peus, que semblava multiplicar-se com un eco sorollós, com si unes manasses enormes colpegessin les lloses del terra. Aquells cadàvers; la buidor total; les parets negres i humides que sota la llum de les torxes semblaven degotar sang; la por d’una mort sobtada a l’aguait en qualsevol obertura o ombra; i, al fons del pensament, l’entrada amb els Sentinelles sinistres sempre alerta. Tot allò era més del que podia obligar-se a suportar. S’hauria estimat més una bona baralla, amb no gaires enemics a la vegada, que no pas aquella incertesa corglaçadora i odiosa. S’obligà a pensar en en Frodo, que devia estar lligat o ferit o mort en algun indret d’aquella torre espantosa. I tirà endavant.

Ja havia deixat enrere la llum de les torxes i era pràcticament a la gran arcada que feia de porta al capdavall del corredor, a la part inferior d’aquella porta subterrània, com havia deduït correctament, quan, des de molt més amunt, li arribà un xiscle espantós que li tallà la respiració. Va aturar-se en sec. I aleshores sentí passes que s’aproximaven. Algú baixava corrent amb gran pressa per una escala que ressonava, més amunt.

La seva voluntat era massa feble i massa lenta per refrenar-li la mà. Tirà de la cadena i engrapà l’Anell. Però no se’l va posar; perquè en el mateix instant en què el mantenia agafat damunt el pit, un orc baixà amb gran enrenou. Sortí d’una obertura negra a la seva dreta i va córrer directament cap a ell. No era a més de sis passes quan, en alçar el cap, el va descobrir; i en Sam en pogué sentir la respiració sufocada i li pogué veure la resplendor dels ulls injectats de sang. S’aturà tot d’una, petrificat. Perquè el que va veure no va ser un petit hòbbit espantadís que amb prou feines sostenia sense tremolar l’espasa: va veure una enorme ombra silenciosa, embolcallada dins una ombra grisa, que s’alzinava contra la llum oscil·lant del darrere; en una mà duia una espasa, la llum de la qual ja constituïa un dolor punyent, i duia l’altra aferrada al pit, però hi ocultava alguna amenaça de poder i de fatalitat innomenable.

Per un instant l’orc s’arraulí, però després, amb un xiscle esgarrifós de por, girà cua i sortí disparat per on havia arribat. Cap gos no s’ha vist mai més excitat per la fugida del seu rival que en Sam per aquella inesperada fugida. Va proferir un gran crit i va córrer a encalçar-lo.

—Sí! El guerrer èlfic campa ben lliure! —va cridar—. Ja vinc! Ensenya’m el camí o t’arrencaré la pell a tires!

Però l’orc estava al seu territori, àgil i ben alimentat. I en Sam hi era un estrany, mort de gana i de cansament. Les escales eren altes i costerudes i en espiral. La respiració d’en Sam es va fer sufocada. L’orc es va perdre aviat de vista i ara només se sentien feblement les seves petjades a mesura que continuava pujant. De tant en tant tornava a proferir un esgarip i l’eco en recorria les parets. Però de mica en mica tot el soroll tornà a morir.

En Sam continuà amunt amb gran esforç. Pressentia que anava pel bon camí i tenia molts més ànims. Va deixar anar l’Anell i es va estrènyer el cinturó.

—Ves per on! —va dir—. Si jo i la meva Fibló els agradem tan poc, potser les coses surtin millor del que em pensava. I, a més, sembla que en Shagrat, en Gorbag i companyia ja m’han deixat pràcticament tota la feina feta. Llevat d’aquesta rata espantadissa, em fa la impressió que ja no queda ningú viu a la torre!

I, en dir aquestes paraules, va aturar-se de cop, astorat, com si hagués picat de cap contra la paret de pedra. Tot el sentit del que acabava de dir va ser com una maçada. «No queda ningú viu!». De qui havia estat aquell crit espantós d’agonia?

—Frodo, Frodo! Senyor! —cridà, mig plorant—. Si l’han matat, què faré, ara? Bé, per fi arribo a dalt de tot, per veure el que hagi de veure.

Pujà i pujà sense parar. Tot era fosc, a excepció d’alguna torxa que cremava de tant en tant en un revolt o al costat d’alguna obertura que conduïa als pisos alts de la torre. En Sam intentà comptar els esglaons, però després de dos-cents en va perdre el compte. Ara es movia silenciosament; perquè li semblà que podia sentir un so de veus que xerraven, encara bastant més amunt. Pel que semblava, quedava viva més d’una rata.

Tot d’un plegat, quan li semblà que ja no li quedava ni un bri d’alè ni forces als genolls per tornar a doblegar-los, l’escala acabà. Va quedar-se parat. Ara les veus eren més fortes i més a prop. En Sam donà una llambregada al voltant. Havia pujat fins al sostre pla de la tercera i més alta de les plataformes de la torre: un espai obert, d’unes vint iardes d’amplada, amb un parapet baix. L’escala hi quedava aixoplugada pel ràfec d’una saleta amb cúpula al centre del terrat, amb unes portes baixes que s’obrien a l’est i a l’oest.

Cap a l’est en Sam atalaiava allà a baix la plana fosca i extensa de Mórdor i, al llunyedar, la muntanya de foc. Els seus forats pregons perbocaven un nou terbolí i els rius de foc brillaven amb tanta potència que, fins i tot des d’aquella distància de moltes milles, la seva claror il·luminava el cim de la torre amb un tint rogenc. Cap a l’est la vista quedava bloquejada per la base de la gran torre, que es trobava a la part posterior d’aquell pati obert i que alçava el seu corn per damunt la carena de les serralades que els encerclaven. En una de les finestres s’hi veia llum. La porta quedava a menys de deu iardes de l’indret on era en Sam. Era oberta però fosca i les veus arribaven des de dintre mateix de les seves penombres.

D’entrada en Sam no va escoltar; va fer una passa enfora per la porta de l’est i esguardà al voltant. De seguida s’adonà que allà dalt la lluita havia estat més acarnissada. Tot el pati era curull d’orcs morts o dels seus caps o extremitats tallats i escampats. Tot l’indret feia una intensa pudor de mort. Un gruny seguit d’un cop i d’un crit el van fer córrer a amagar-se. Una veu òrquica cridava enutjada i de seguida la va reconèixer: aspra, brutal, freda. Qui parlava era en Shagrat, el Capità de la Torre.

—Que no hi penses tornar, dius? Maleït siguis, Snaga, cuc insignificant! Si et penses que estic tan fotut que deixaré que m’aixequis la camisa, vas ben errat d’osques. Vine aquí, que et buidaré els ulls, com li acabes de fer tu a en Ràdbug. I quan arribin reforços ja veuràs quina una te n’espera: t’enviaré a l’Aranyerra.

—No vindran reforços o, com a mínim, no abans que hagis mort —va respondre malgeniüt l’Snaga—. Ja t’he dit que el porc d’en Gorbag ha estat el primer a sortir per la porta i que cap dels nostres no hi ha pogut passar. En Lagduf i en Muzgash han aconseguit escapar, però els han disparat a la porta. Ho he vist des d’una finestra, t’ho dic jo. I eren els últims.

—Aleshores has d’anar-te’n. Jo m’he de quedar aquí. Estic ferit. Que els Pous Negres engoleixin aquest porc rebel d’en Gorbag! —la veu d’en Shagrat va passar a proferir una corrua d’epítets fastigosos i d’insults—. Ell ha rebut més que jo, però, abans que l’escanyés, el molt merdós m’ha clavat ganivetada. Vés-te’n o te’m menjaré viu. Has de comunicar la notícia a Lugburz o tots dos anirem a parar als Pous Negres. Sí, tu també. No et pensis que te n’escaparàs, quedant-te aquí a l’aguait.

—Jo no penso tornar a baixar les escales —va grunyir l’Snaga—, se me’n fum que siguis el capità. Ep! Les mans ben lluny del coltell o et traspasso els budells amb una fletxa. No seràs capità gaire temps quan Ells sàpiguen tot el que ha passat. He lluitat per la Torre contra aquestes fastigoses rates de Mórdor, però vosaltres dos, els dos capitanets, n’heu feta una de grossa barallant-vos pel botí.

—Tanca la boca ja —rugí en Shagrat—. Tenia les meves ordres. Ha estat en Gorbag qui ha començat, intentant pispar-me aquesta cota de malla tan bonica.

—És clar, li has posat la mosca al nas, donant-te aquests fums de superioritat. I, a més, ell tocava més de peus a terra. T’ha repetit més d’una vegada que el més perillós d’aquests espies encara estava lliure i no te l’has volgut escoltar. I continues sense voler escoltar. En Gorbag tenia raó, t’ho dic jo. Hi ha un gran guerrer solt, un d’aquests elfs amb les mans xopes de sang o un dels fastigosos tarks. I ve cap aquí, t’aviso. Ja has sentit la campana. Ha passat els Sentinelles, i això és cosa dels tarks. És a les escales. I fins que ell no se n’hagi anat, jo no penso baixar-les. Encara que fossis un Nazgûl no les baixaria.

—De manera que fins aquí hem arribat? —va dir xisclant en Shagrat—. Hi ha coses que faràs i coses que et negues a fer. I quan es presenti, què? Giraràs cua i em deixaràs. No, ni t’ho pensis! Primer et deixaré la panxa com un colador de cucs vermells.

L’orc més petit sortí com una exhalació per la porta de la torreta. Encalçat per en Shagrat, un orc molt més cepat, de braços llargs que, en córrer mig ajupit, li fregaven el terra. Un braç, però, li penjava inert i semblava que sagnava; l’altre sostenia un gran farcell negre. Sota aquella claror vermella, en Sam, amagat darrere la porta, va entrellucar un instant, en passar-li pel davant, el seu rostre sinistre: tenia unes esgarrinxades, com si unes urpes li haguessin solcat la carn, i era tot xop de sang; dels seus ullals protuberants en queia la bava; tenia els llavis torçats enrere com un animal que gruny.

Pel que en Sam va poder veure, en Shagrat va empaitar l’Snaga per tot el terrat fins que, esmunyint-se’n i evitant-lo, l’orc més petit entrà corrent amb un udol a la torreta i hi desaparegué. Aleshores en Shagrat s’aturà. Des de la porta que donava a l’est en Sam el veia al costat del parapet, panteixant, estrenyent i obrint amb feblesa l’urpa esquerra. Va dipositar el farcell a terra i amb l’urpa dreta va treure’s un llarg ganivet vermell i hi escopí. S’abocà a l’ampit i mirà avall cap al pati exterior, al capdavall de la torre. Va cridar dues vegades però ningú no va respondre.

Inesperadament en Shagrat era ajupit damunt l’ampit del parapet, d’esquena al terrat, i en Sam va veure, amb gran sorpresa, que un dels cossos estenallats per terra es movia. S’arrossegava amb molt de compte. Va estirar una urpa i aferrà el farcell. S’aixecà vacil·lant. A l’altra mà hi duia una llança de punta ampla amb una tija curta, trencada. Estava a punt de donar-li el cop de gràcia. Però en aquell mateix instant una sibilació, un alè de dolor o d’odi, se li escapà entre les dents. En Shagrat, ràpid com una serp, s’esmunyí cap a un costat, girà en rodó i enfonsà el coltell al coll del seu enemic.

—T’he enxampat, Gorbag! —cridà—. Encara no eres mort del tot, oi? Mira, doncs, així ara acabarem la feina —es llançà sobre el cos caigut i li donà puntades de peu i el trepitjà amb tota la fúria, ajupint-se de tant en tant per clavar-li ganivetada i rematar-lo. Finalment satisfet, tirà el cap enrere i deixà anar un horrible udol amb un gloc-gloc de triomf. Després llepà el coltell i se’l posà entre les dents i tornà a engrapar el farcell i s’encaminà amb passes llargues cap a la porta més pròxima a les escales.

En Sam no va tenir temps a pensar. Es podria haver escapolit per l’altra porta, però hauria estat difícil que no el veiés; i no podria haver jugat molt de temps a fet i amagat amb aquell orc repulsiu. Va fer el millor que probablement podia fer. Saltà a l’encontre d’en Shagrat amb un crit. Ja no aferrava l’Anell amb la mà, però l’Anell era allà, un poder ocult, una amenaça que intimidava els esclaus de Mórdor; i a la mà brandia la Fibló i la seva llum enlluernà els ulls de l’orc com el centelleig d’estels cruels de les terribles contrades èlfiques, un somni que causava un espant glaçat a tota la seva raça. I en Shagrat no podia lluitar i sostenir el seu tresor. Va deturar-se, grunyint i ensenyant els ullals. Després, un cop més, saltà de costat, a la manera dels orcs, i quan en Sam entrà a atacar-lo, usà aquell feixuc farcell com a escut i com a arma i hi va colpejar amb força la cara del seu enemic. En Sam trontollà i, abans que tingués temps de recobrar l’equilibri, en Shagrat se li esmunyí pel costat i va córrer veloçment escales avall.

En Sam li va córrer al darrere, però no anà gaire lluny. De seguida li tornà a venir al pensament en Frodo i recordà que l’altre orc s’havia ficat a la torreta. Aquella era una altra elecció fatídica que no tenia temps de sospesar. Si en Shagrat fugia, no trigaria a aconseguir ajut i tornar. Però si en Sam l’empaitava, l’altre orc podia cometre qualsevol mena de crim horrible allà dalt. I, a més, podia ser que no trobés en Shagrat o que fos ell qui el matés. Va fer mitja volta ràpidament i tornà a córrer escales amunt.

—Suposo que dec haver tornat a espifiar-la —sospirà—. Però la meva missió és primer pujar fins a dalt de tot, sense importar-me el que després passi.

A la part baixa, en Shagrat coixejà escales avall, sortí al pati i passà la porta carregat amb el seu preuat farcell. Si en Sam el pogués haver vist i hagués sabut l’aflicció que ocasionaria la seva fugida, potser hauria defallit. Però ara tenia el pensament concentrat en l’últim estadi d’aquella recerca. S’atansà amb cautela fins a la porta de la torreta i hi entrà. A dins tot era foscor. Però aviat les seves pupil·les van distingir una pàl·lida claror a mà dreta. Provenia d’una obertura que duia en una altra escala, obscura i estreta: semblava enfilar-se en cargol per dins de la paret rodona de la torre. A dalt de tot, en algun lloc, lluïa una torxa.

En Sam començà a pujar-hi silenciosament. Arribà fins on hi havia la torxa que regalimava, penjada damunt una porta a l’esquerra, davant per davant de l’obertura d’una finestra que mirava a l’oest: era un dels ulls vermells que en Frodo i ell havien albirat des de baix de tot, a la boca del túnel. En Sam passà ràpidament la porta i anà cap al segon tram, tement que en qualsevol moment l’atacarien o sentiria uns dits escanyadors que l’ofegaven per l’esquena. Arribà a una altra finestra que mirava cap a l’est i fins a una altra torxa damunt la porta d’un corredor que travessava el centre de la torreta. La porta era oberta, el corredor fosc, llevat de la brillantor de la torxa i de la claror rogenca que penetrava de fora a través del buit de la finestra. Però aquí l’escala s’aturava i ja no pujava més amunt. En Sam s’esmunyí corredor endins. A banda i banda hi havia una porteta baixa; ambdues eren tancades amb pany i clau. No se sentia absolutament res.

—Un atzucac —va murmurar en Sam—, i després de tota aquesta pujada! Això no pot ser el cim de la torre. Però, què puc fer, ara?

Va tornar a baixar al pis de sota i va provar l’altra porta. No cedia. Tornà a pujar, la suor li regalimava per la cara. Comprenia que cada minut era preciós, però notava com se li escapaven; no hi podia fer res. Ja no li importaven per a res en Shagrat o l’Snaga o qualsevol altre orc que mai hagués viscut. Només desitjava trobar el seu senyor, poder veure-li el rostre, tocar-li la mà.

Al capdavall, abaltit i sentint-se finalment derrotat, va seure en un graó per sota el nivell del corredor i acotà el cap entre les mans. Tot era silenciós, esgarrifosament silenciós. La torxa, que ja cremava amb poca força quan havia arribat, espetarregà i va apagar-se; i notà que l’obscuritat el cobria com un mantell. I aleshores, suaument, amb gran sorpresa per part seva, allí, en aquell final inútil d’aquell viatge tan llarg i de tant dolor, empès per alguna mena de pensament del cor que era incapaç de dominar, en Sam es posà a cantar.

La seva veu sonava prima i titubejant en aquella torre fosca i freda: era la veu d’un hòbbit desemparat i retut que cap orc que estigués escoltant no podia confondre amb el cant clar d’un senyor èlfic. Taral·larejà velles cançons infantils de La Comarca i fragments dels rodolins del senyor Bilbo que li venien a la memòria com guspires passatgeres de la seva terra pàtria. I aleshores, de sobte, una nova força l’arborà i la seva veu sonà amb força, mentre sense cap esforç li sortien les paraules escaients per a aquella música senzilla.


En una terra a l’oest,

sota el Sol de Primavera,

s’omplen de flors tots els camps

i ja brosten les fruiteres;

l’aigua borbolla al torrent

i canta el pinsà alegre.

O, en la nit sense cap núvol,

els faigs bressolen suaus.

Estels èlfics com joiells,

blancs enmig de llurs crineres.

I, malgrat ser a la fi

d’aquest viatge en gran foscor,

sé que enllà de les muntanyes,

més amunt dels torreons

que alts i forts ens vigilen,

triomfa el Sol sobre la fosca

i encar lluen els Estels.

No acceptaré, doncs, de dir

que el Dia s’ha retut,

ni als Estels no vull dir adéu.





—Més amunt dels torreons que alts i forts… —va començar altre cop, i tot d’una callà astorat. Li semblà haver sentit una veu esblaimada que li responia. Però no podia sentir res. Sí, sentia alguna cosa, però no era una veu. Eren passes que s’acostaven. Ara, al pis de sobre, algú obria amb cautela una porta al corredor; les frontisses grinyolaven. En Sam s’arraulí sense deixar d’escoltar. La porta es va tancar amb un cop sord; i aleshores una grunyidora veu d’orc retrunyí.

—Ep, oidà! Tu, el de dalt, rata de claveguera! Deixa de gemegar o pujaré i sabràs el que és bo. Que em sents?

No se sentí cap resposta.

—Molt bé —va dir l’Snaga—. Però, de tota manera, ara vinc a donar un cop d’ull i veuré què fas.

Les frontisses van tornar a grinyolar i en Sam, que entrellucava per la cantonada de la boca del corredor, va veure el pampallugueig d’una llum en una porta oberta i la silueta borrosa d’un orc que en sortia. Semblava dur una escala. Tot d’un plegat en Sam va adonar-se de quina era la resposta: l’únic accés a l’habitació més alta era una trampa al sostre del corredor. L’Snaga va col·locar l’escala cara amunt, l’assegurà i hi pujà fins a perdre’s de vista. En Sam sentí que treia una balda. Després tornà a sentir aquella veu repugnant que parlava.

—O t’estàs quiet o me les pagaràs! Em penso que no et queda gaire temps de viure en pau; però si no vols que comencem la gresca ara mateix, val més que tanquis els morros, entesos? —i se sentí un so com l’espetec d’un assot.

Això va fer que la ira al cor d’en Sam esdevingués una fúria abrandada. S’aixecà d’un salt, va córrer i s’enfilà per l’escala com un gat. Va treure el cap al bell mig del terra d’una gran cambra circular. Del sostre en penjava un llum vermell; l’obertura de la finestra que donava a l’oest era alta i fosca. Hi havia alguna cosa tombada a terra, al costat de la paret i sota la finestra, però al damunt hi tenia eixarrancada una figura òrquica negra. L’orc alçà l’assot per segona vegada, però el cop no es produí mai.

En Sam, amb la Fibló a la mà, s’abraonà contra ell amb un crit. L’orc va girar-se en rodó, però abans que tingués temps de fer cap moviment, en Sam li tallà d’un cop la mà que subjectava l’assot. Amb un esgarip de dolor i de por, però desesperat, l’orc l’atacà amb el cap abaixat. El pròxim cop d’en Sam no el va encertar i el hòbbit va perdre l’equilibri i va caure enrere, bo i aferrant-se a l’orc que li queia al damunt. Abans que es pogués posar dret, va sentir un xiscle i un cop sec. L’orc, en l’esfereïment de la pressa, havia ensopegat amb el cap d’escala i havia caigut per la trapa oberta. En Sam no se’n preocupà més. Va córrer cap a la figura agemolida del terra. Era en Frodo.

Estava despullat i jeia en una mena de desmai damunt un munt de parracs fastigosos: tenia el braç doblegat, protegint-se el cap, i en aquell costat se li veia la nafra cruel de l’assot.

—Frodo! Estimat senyor Frodo! —cridà en Sam, gairebé encegat per les llàgrimes—. Sóc en Sam! Ja sóc aquí! —va mig incorporar el seu senyor i l’abraçà amb força. En Frodo va obrir els ulls.

—Encara somio? —murmurà—. Perquè els altres somnis han estat horribles.

—No, no somia, senyor —va dir en Sam—. És de debò. Sóc jo. He vingut.

—Em costa de creure-ho —va dir en Frodo, aferrant-se a en Sam—. Hi havia un orc amb un assot i, de sobte, resulta que ets en Sam! Això vol dir que no somiava del tot quan he sentit algú que cantava a baix i he intentat respondre. Eres tu?

—Sí, era jo, senyor Frodo. Havia perdut les esperances, gairebé. No el podia trobar.

—Bé, ara ja m’has trobat, Sam, el meu bon Sam —va dir en Frodo, i es tornà a deixar caure als braços amoixadors d’en Sam, bo i tancant els ulls, com un infant alleujat en veure que els malsons s’esvaneixen gràcies a una veu o una mà estimada.

En Sam va tenir la sensació que hauria pogut seure allà en una infinita felicitat; però no podia. No n’hi havia prou amb trobar el seu senyor, encara havia d’intentar salvar-lo. Li va fer un petó al front.

—Apa! Desperti, senyor Frodo! —va dir, fent un esforç per sonar tan alegre com quan obria les cortines a l’Atzusac els matins d’estiu.

En Frodo sospirà i va asseure’s.

—On som? Com he arribat fins aquí? —demanà.

—No tenim temps per a contalles fins que arribem en algun altre lloc, senyor Frodo —va dir en Sam—. Però és al capdamunt d’aquella torre que vostè i jo vam veure des de molt avall, quan érem al túnel i abans que els orcs el capturessin. Quant de temps fa, de tot això?, no ho sé pas. Més d’un dia, em penso.

—Només un? —va dir en Frodo—. Sembla que faci setmanes. M’ho has d’explicar tot, quan en tinguem l’oportunitat. Oi que alguna cosa em devia colpejar? Vaig caure en l’obscuritat i i en uns somnis espantosos i, quan me’n despertava, m’adonava que la vetlla encara era pitjor. Tot al voltant hi tenia orcs. Crec que em devien haver obligat a empassar-me alguna mena de beguda horrible i molt forta. El cap se’m va aclarir, però em feia mal tot i estava baldat. Després em van arrencar tot el que duia; i aleshores van venir dos orcs bestials i em van interrogar; em van estar interrogant fins que em va semblar que m’anava a tornar boig, allí damunt meu, refocil·lant-se i amb els ganivets a punt. No n’oblidaré mai les urpes i els ulls.

—Si en parla, de segur que no els oblidarà, senyor Frodo —va dir en Sam—. I si no els volem tornar a veure, com més aviat ens posem en camí, millor. Pot caminar?

—Sí, puc caminar —va fer en Frodo, aixecant-se lentament—. No estic ferit, Sam. Només sento un gran cansament i tinc un dolor aquí.

Es va dur la mà al clatell, damunt de l’espatlla esquerra. Ja estava dempeus i a en Sam li semblà com si estigués embolcallat per una flama: sota la claror del llum que penjava del sostre, la seva pell nua tenia un to escarlata. Va caminar amunt i avall de la sala un parell de cops.

—Ja em sento millor! —va dir, recobrant una mica els ànims—. No he gosat moure’m mentre m’han deixat sol, o quan un dels guàrdies ha vingut. Fins que han començat els crits i la baralla. Aquells dos bestiotes em sembla que s’han barallat. Per mi i per les meves coses. Jo m’he quedat ajagut, aterrit. I aleshores tot ha quedat sota un silenci mortal i encara ha estat pitjor.

—Sí, s’han barallat, segons sembla —va dir en Sam—. Devia haver-n’hi unes dues-centes, d’aquestes criatures fastigoses, en aquest lloc. Una quantitat una mica forassenyada per a en Sam Gamgí, diria jo. Però ells mateixos s’han matat els uns als altres. És una sort, si bé és una mica massa llarg per fer-ne una cançó, com a mínim fins que no siguem lluny, I ara, què hem de fer? No pot posar-se a passejar per la Terra Negra despullat com un conill, senyor Frodo.

—Se m’ho han endut tot, Sam —va dir en Frodo—. Tot el que tenia. Ho comprens? Tot! —es tornà a arraulir a terra, amb el cap acotat, i les seves mateixes paraules li van fer comprendre la magnitud del desastre, de manera que la desesperació s’emparà d’ell—. El quest ha fracassat, Sam. Encara que fóssim capaços de sortir d’aquí, no ens en podrem escapar. Només els elfs poden escapar-se’n. Lluny, ben lluny de la Terra Mitjana, a l’altre costat de la Mar. Suposant que la Mar sigui prou ampla per mantenir-ne allunyada l’Ombra.

—No, no tot, senyor Frodo. No hem fracassat, no encara. Jo el vaig agafar, senyor Frodo, ja me’n disculparà. I l’he conservat segur. Ara el duc penjat del coll, i val a dir que és un pes ben feixuc —ara que s’hi trobava, en Sam se sentia reaci a tornar l’Anell i que el seu senyor tornés a fer-se’n càrrec.

—El tens? —va dir en Frodo sense alè—. El tens aquí? Sam, ets increïble! —llavors, ràpidament, d’una manera estranya, va canviar de to—. Dóna-me’l! —cridà, posant-se dret i allargant la mà tremolosa—. Dóna-me’l immediatament! No el pots tenir!

—D’acord, senyor Frodo —va respondre en Sam, força astorat—. Aquí el té! —lentament, es va treure l’Anell i es va fer passar la cadena pel cap—. Però ara és a la terra de Mórdor, senyor, i quan surti veurà la Muntanya Ardent i tot plegat. S’adonarà que ara l’Anell és molt perillós i difícil de dur. Si és una feina massa pesada, puc compartir-la amb vostè, si vol.

—No, no! —va exclamar en Frodo, arrencant l’Anell i la cadena de les mans d’en Sam—. No, no ho faràs, lladre, més que lladre! —panteixà, fitant en Sam amb ulls desencaixats de temença i d’enemistat.

Llavors, de sobte, empresonant l’Anell dins el puny serrat, es quedà com de pedra. Una boira semblà marxar-li de davant els ulls i es passà la mà pel front apesarat. Aquella visió odiosa li havia semblat tan real, mig atordit encara pel dolor i per la por. Davant els seus ulls, en Sam s’havia tornat a transformar en un orc que cobejava i s’apropiava del seu tresor, en una criatura petita i repulsiva de mirada anhelosa i boca bavejant. Ara, però, la visió ja s’havia esfumat. En Sam era agenollat davant seu, amb la cara contorta de dolor, com si l’haguessin ferit al cor; les llàgrimes li queien galtes avall.

—Oh, Sam! —va dir en Frodo—. Què acabo de dir? Què he fet? Perdona’m! Després de tot el que has fet. Aquest és el poder terrible de l’Anell. Tant de bo mai, mai de la vida, no hagués estat retrobat. No et preocupis per mi, Sam. He de dur aquesta càrrega fins al final. No pot ser d’altra manera. No et pots interposar entre mi i aquest fat.

—No es preocupi, senyor Frodo —va dir en Sam, fregant-se els ulls amb la màniga—. Ho comprenc. Però encara puc ajudar, oi? He de fer que surti d’aquí. I de seguida! Però primer necessita alguna cosa per vestir-se i equipar-se i, després, alguna cosa de menjar. Els vestits seran la part més fàcil. Com que som a Mórdor, valdrà més que ens vestim a la manera de Mórdor; i, a més, no podem triar. Ho sento, però haurà de dur prendes d’orcs. I jo també. Si anem junts, val més que anem iguals. Tapi’s amb això!

En Sam es desfermà la capa grisa i la posà damunt les espatlles d’en Frodo. Després es va treure la motxilla i la diposità a terra. Va treure la Fibló de la beina. A la fulla de l’espasa ja gairebé no es veia ni un sol guspireig.

—Oblidava això, senyor Frodo —va dir—. No, no ens ho han pres tot! Vostè em va deixar la Fibló, se’n recorda?, i el flascó de la Senyora. Encara els tinc tots dos. Però deixi-me’ls una mica més, senyor Frodo. He d’anar a veure què és el que puc trobar. Vostè quedi’s aquí. Camini una mica i desensopirà les cames. No trigaré gaire. No crec que hagi d’anar gaire lluny.

—Vés amb compte, Sam! —va dir en Frodo—. I afanya’t! Potser encara queden orcs vius i estaran a l’aguait.

—He de córrer el risc —va dir en Sam. I anà fins a la trapa i s’esmunyí escala avall.

Un minut després hi tornà a treure el caparró. Va tirar un coltell llarg a terra.

—Això ens pot ser útil —va dir—. El que l’ha assotat ha mort. Amb les presses s’ha trencat el coll, pel que sembla. Ara, pugi l’escala cap amunt, si té prou forces, senyor Frodo; i no la torni a baixar per res fins que senti que crido la contrasenya. Diré: «Élbereth». El que diuen els elfs. A cap orc no se li acudiria de dir-ho.

En Frodo va romandre assegut una estona, tot tremolós, el cap ple d’una sèrie d’esgarrifoses temences que s’encalçaven les unes a les altres. Després s’aixecà, s’abrigà amb la capa èlfica i, per tal de mantenir la ment ocupada, es posà a caminar amunt i avall, examinant i escodrinyant cada racó de la seva presó.

No va transcórrer gaire temps, tot i que la por féu que li semblés gairebé una hora, que ja va sentir la veu d’en Sam que cridava previngudament des de sota: «Élbereth, Élbereth». En Frodo va fer baixar l’escala, que era força lleugera. I en Sam hi pujà, esbufegant, empenyent un enorme farcell amb el cap, que deixà caure amb un cop sec.

—Ara ben de pressa, senyor Frodo! —va dir—. He hagut de regirar força per trobar alguna cosa prou petita per a nosaltres. Ens haurem de conformar amb això. Però hem d’afanyar-nos. No m’he topat amb res de viu ni he vist res, però no estic tranquil. Crec que aquest lloc està vigilat. No li ho puc explicar, però miri: és com si un d’aquests espantosos Genets voladors estigués rondant, amunt en l’obscuritat, on no el podem veure.

Va obrir el farcell. En Frodo observà amb repugnància el contingut, però no hi havia cap altra solució: havia de posar-se allò o anar-se’n despullat. Hi havia una mena de pantalons llargs i peluts d’alguna casta d’enemic maleït i brut i una túnica de cuiro llardós. Se’ls va posar. Sobre la túnica anava una cota de malla molt resistent, petita per a un orc de talla mitjana, però massa llarga i pesant per a en Frodo. La va subjectar amb un cinturó del qual penjava una beina curta amb una espasa punxeguda de fulla ampla. En Sam havia dut diversos elms òrquics. Un encaixava força bé al cap d’en Frodo, era una gorra negra amb vora de ferro i anelles metàl·liques recobertes de cuiro damunt les quals hi havia pintat, en vermell i damunt el guardanàs en forma de bec, l’Ull malvat.

—L’equipament de Mórgul, el dels homes d’en Gorbag, tenia una mida més bona i era més ben feta —va dir en Sam—, però em sembla que, després del que s’ha esdevingut aquí, no ens ajudaria gens entrar a Mórdor aparellats amb els seus distintius. Bé, ja està tot, senyor Frodo. Està fet un orquet de primera, si em permet l’atreviment…, o podria ser-ho, si es tapés la cara amb una màscara, tingués els braços més llargs i caminés garrell. Amb això dissimularà algunes de les deficiències —i va col·locar una gran capa negra damunt les espatlles d’en Frodo—. Ara sí que està a punt! Quan sortim pot agafar un escut.

—I tu què, Sam? —va dir en Frodo—. No et penses vestir igual?

—Miri, senyor Frodo, ho he estat rumiant —va dir en Sam—. Crec que, si no podem destruir-les, val més que no deixi enrere cap de les meves pertinences. I no em puc posar una cota de malla dels orcs damunt d’aquests vestits, oi? M’hauré de tapar completament.

S’agenollà i va doblegar amb tota cura la capa èlfica que, sorprenentment, es convertí en un paquetet diminut. Després la ficà dins la motxilla que tenia a terra. S’aixecà, es va posar la motxilla a l’esquena, es col·locà un elm dels orcs al cap i es tirà una altra capa negra damunt les espatlles.

—Bé —va dir—. Ara ja ens assemblem força. Cal que emprenguem la marxa.

—No puc fer tot el camí a corre-cuita, Sam —va dir en Frodo amb un somriure forçat—. Suposo que et deus haver informat sobre les tavernes que hi ha pel camí. O és que ja has oblidat el menjar i el beure?

—Àngela Maria! M’havia fugit totalment del cap! —va fer un xiulet de consternació—. Quin cap, senyor Frodo, ara que m’ho recorda tinc una gana i una set que em moro! Ja he oblidat l’última vegada que vaig fer un glop o un mos. Mentre intentava trobar-lo m’ha marxat totalment del cap. Deixi’m pensar! L’últim cop que vaig mirar, per si em trobava en un destret, encara em quedava una mica d’aquell pa-de-camí, i d’allò que el capità Fàramir ens va donar, per mantenir-me dempeus un parell de setmanes. Però a l’ampolla, si és que hi queda alguna cosa, hi quedarà com a molt una gota. Amb això no en tindrem prou per a tots dos, ni somiar-ho. Que no beuen els orcs, que no mengen? O és que simplement s’alimenten d’aires pestilents i verins?

—No, Sam, beuen i mengen. L’Ombra que els engendrà només pot imitar, no pot crear; com a mínim la seva mà no pot crear coses noves. No crec que fos ella qui donés vida als orcs, només els ha desgraciat i deformat; i si han de viure, han de viure com les altres criatures. Són capaços de prendre aigües fastigoses i menges repugnants, si no en tenen altres de millors, però no pas verí. M’han donat menjar, de manera que estic en millors condicions que tu. Hi ha d’haver menjar i aigua en alguna part d’aquest indret.

—Però no tenim temps per buscar-ne —va fer en Sam.

—Home, les coses estan una mica millor del que creus —va dir en Frodo—. Jo he tingut un polsim de sort mentre eres fora. Tenies raó: no s’ho han endut tot. A terra, entre una pila de parracs, hi he trobat la meva bossa de les provisions. L’han regirada tota, evidentment. Però suposo que l’aspecte i l’olor de les lembas encara els deu haver fet més fàstic que a en Gòl·lum. Estan totes escampades i n’hi ha d’aixafades i trencades, però les he ajuntat. N’hi ha gairebé tant com el que a tu et queda, però s’han endut el menjar d’en Fàramir i m’han foradat la cantimplora.

—Bé, no cal dir res més —afegí en Sam—. De moment en tenim prou. Però l’aigua serà un problema greu. Apa, senyor Frodo! Posem-nos en camí o, encara que en trobem un llac sencer, no ens servirà de res!

—No marxarem d’aquí fins que tu hagis fet un mos, Sam —el va corregir en Frodo—. No em penso moure. Vinga, agafa aquest pastisset èlfic, i beu l’última gota que et queda a la cantimplora! Tot plegat no ofereix gaires esperances i no paga la pena encaboriar-se per demà. Vés a saber si arribarà mai.

Finalment es van posar en camí. Van baixar per l’escala de mà i després en Sam la va treure i la deixà al corredor, al costat del cos arrupit de l’orc mort. Les escales eren fosques, però al terrat encara es veia la resplendor de la Muntanya, tot i que ara s’esmorteïa i agafava una tonalitat d’un lúgubre color vermellós. Van recollir dos escuts per acabar de completar llur aparença i prosseguiren endavant.

Ara van enfilar la gran escala. La cambra elevada de la torre que ara quedava al darrere, on havien tornat a trobar-se, gairebé els semblà acollidora: es tornaven a trobar desemparats i el terror semblava marcar totes les parets. Tot i que era probable que tothom hagués mort a la torre de Cirith Úngol, aquesta encara continuava amarada de maldat i d’horror.

Al capdavall van assolir la porta que donava al pati exterior i s’hi deturaren. Fins i tot des d’aquell punt podien percebre damunt seu la maldat dels Sentinelles, siluetes negres i mudes situades a banda i banda de la porta a través de la qual s’entrellucava feblement la claror de Mórdor. A mesura que avançaven saltant per damunt els cadàvers repulsius dels orcs, cada passa esdevenia més feixuga. Fins i tot abans d’arribar a l’arcada es van veure forçats a aturar-se. Avançar una sola polzada constituïa un dolor i un abaltiment insuportables, tant per a la voluntat com per al cos.

En Frodo no tenia forces per a una batalla d’aquella mena. Es desplomà per terra.

—No puc continuar endavant, Sam —barbotejà—. Estic a punt de desmaiar-me. No sé què em passa.

—Jo sí, senyor Frodo. Aguanti una mica més! És la porta. Hi ha alguna mena de malefici. Però hi he entrat i també penso sortir-ne. No pot pas ser més perillós ara que abans. Prepari’s!

En Sam va treure el flascó de Na Galàdriel. Com si volgués honrar el seu valor i recompensar amb esplendor la mà fidel i colrada del hòbbit que havia protagonitzat aquelles gestes, el flascó centellejà tot d’una, de manera que tot el pati tenebrós quedà enllumenat amb una brillantor enlluernadora com un llamp; però que, en lloc d’esvair-se, es prolongà.

—Gilthoniel, A Élbereth! —exclamà en Sam. Perquè, sense saber exactament per què, el seu pensament el retornà de sobte als elfs de La Comarca i a la cançó que havia allunyat el Genet Negre d’entre els arbres.

—Aiya elenion ancalima! —va cridar en Frodo un altre cop darrere seu.

La tenacitat dels Sentinelles es va trencar sobtadament, com una corda que es peta, i en Frodo i en Sam van trontollar cap endavant. Després es van posar a córrer. Travessaren la porta i aquelles grans figures assegudes d’ulls guspirejants. Se sentí un espetec. La pedra de volta de l’arcada va caure gairebé als seus talons i la paret del damunt s’esfondrà i va caure tota enrunada. Se n’havien escapat per un pèl. Repicà una campana; i els Sentinelles van emetre un udol agudíssim i espaordidor. Des de dalt, a les tenebres, n’arribà la resposta. I del cel negre va caure, com un llamp, una forma alada que esquinçà els núvols amb un esgarip horripilant.





Capítol II

LA TERRA DE L’OMBRA


En Sam va tenir la presència d’ànim suficient per tornar-se a guardar el flascó al pit.

—Corri, senyor Frodo! —cridà—. No, per aquí no! Al costat de la muralla hi ha un gran penya-segat. Segueixi’m!

Van allunyar-se de la porta, corrent camí avall. Després d’unes cinquanta gambades, i gràcies a un revolt tancat que feia el camí en un dels promontoris que sortien de l’espadat, van perdre momentàniament de vista la Torre. De moment s’havien escapat. Van arraulir-se contra la roca i recuperaren l’alè, però de seguida se’ls va estrènyer el cor. El Nazgûl havia aterrat damunt la muralla, al costat de la porta esfondrada, i xisclava amb uns esgarips mortals. Tots els penya-segats ressonaven.

Aterrits, ensopegant, van continuar el camí. Poc després aquest feia un revolt molt pronunciat cap a l’est que, per un moment espantós, els tornà a exposar a ser vistos des de la Torre. Mentre s’hi escapolien ràpidament, van mirar enrere i distingiren aquella gran forma negra damunt la fortalesa; després s’endinsaren entre parets molt altes de roca en un congost costerut que baixava a unir-se al camí de Mórgul. Van arribar a la cruïlla. Continuava sense veure’s cap senyal dels orcs ni se sentia cap resposta al xiscle del Nazgûl; però sabien que el silenci no duraria gaire. Ara, en qualsevol moment, començaria la cacera.

—Això no funcionarà, Sam —va dir en Frodo—. Si fóssim orcs de debò, ara mateix hauríem de córrer cap a la Torre, i no fugir-ne. El primer enemic que trobem ens reconeixerà. Hem de fer els possibles per sortir d’aquest camí.

—No podem —va fer en Sam—, ens caldria tenir ales.

Els vessants orientals de l’Éphel Dúath eren molt inclinats i queien amb precipicis i afraus cap al fons negre que quedava entre aquests i la serralada interior. Una mica després de la cruïlla, després d’una altra riba costeruda, un pont de pedra salvava el gorg i permetia que el camí avancés cap als pendissos esquerps i les valls estretes del Mórgai. Amb una embranzida desesperada, en Frodo i en Sam van córrer pont enllà; però, pràcticament abans que haguessin tingut temps d’arribar a l’altre extrem, van sentir que començava a escampar-se l’alarma. Darrere seu, lluny, ara ja bastant amunt al vessant de la muntanya, s’alçava la Torre de Cirith Úngol i les seves pedres tenien una mena de resplendor apagada. De sobte, aquella campana aspra tornà a tocar i aviat inicià un repicó escruixidor. Els corns van contestar. I ara, des de l’altre cap del pont, arribaren crits de resposta. Al fons d’aquell gorg fosc, apartats de la claror somorta de l’Oròdruin, en Frodo i en Sam no podien veure què hi havia al davant, però ja sentien l’enrenou de petjades amb botes de ferro i a la carretera ressonava el galop ràpid dels cavalls.

—De pressa, Sam! Salta! —va cridar en Frodo. Van enfilar-se a l’ampit baix del pont. Per sort ja no hi havia cap caiguda fonda cap al buit, perquè les ribes del Mórgai ja s’aixecaven gairebé fins al nivell del pont; però encara era massa fosc perquè endevinessin la distància de la caiguda.

—Bé, som-hi, doncs, senyor Frodo —va contestar en Sam—. Adéu-siau!

I es deixà anar. En Frodo el seguí. I, al mateix temps que queien, van sentir les corredisses dels genets que galopaven pel pont i l’entrexoc del trepig dels orcs que corrien darrere. En Sam, però, si hagués gosat, hauria esclafit a riure. Temorosos d’una caiguda fatal contra les roques invisibles, els dos hòbbits, amb una patacada sorda i un cruixit, havien anat a parar, a cosa d’uns dotze peus més avall, a l’última cosa que podien esperar: en unes mates d’esbarzers. En Sam s’hi va quedar quiet, xuclant-se en silenci una mà esgarrinxada.

Quan el so dels cascs i de les petjades es va haver esvanit, es va atrevir a murmurar:

—Uix, senyor Frodo, no sabia que s’hi fes pas res, a Mórdor! Però si m’haguessin dit que hi creixia alguna cosa, això és exactament el que hi hauria buscat. Per les fiblades que claven, aquests esbarzers deuen tenir punxes d’un peu de llargària; m’han traspassat tota la roba. Tant de bo m’hagués posat aquella cota de malla!

—La malla dels orcs no t’hauria evitat les punxades de l’esbarzer —va respondre-li en Frodo—. I el justacòs de cuiro tampoc no serveix de res.

Van haver de posar el coll per aconseguir sortir d’aquelles mates. Les punxes i l’esbarzerar eren durs com filferro i se’ls aferraven com si fossin urpes. Quan, finalment, pogueren deslliurar-se’n, tenien les capes esquinçades i esparracades.

—Ara cap avall, Sam —va dir en Frodo amb un xiuxiueig—. Ràpidament cap al fons de la vall i, després, ja girarem cap al nord, de seguida que puguem.

Tornava a fer-se de dia al món exterior i, molt enllà de les tenebres de Mórdor, el sol s’enfilava a l’horitzó oriental de la Terra Mitjana; però aquí tot continuava fosc com la nit. La Muntanya caliuejava i els seus focs van apagar-se. La claror reflectida als penya-segats va esmorteir-se. El vent de l’est que havia bufat sense interrupció d’ençà que abandonaren Ithílien semblava haver mort. Lentament, penosament, van anar descendint, a quatre grapes, trontollant, arrossegant-se entre pedrotes i esbarzers i troncs morts en aquelles ombres cegues, avall, sempre avall, fins que no pogueren baixar més.

A la fi van aturar-se i van seure, l’un al costat de l’altre, amb l’esquena contra una penya. Suaven.

—Si en Shagrat en persona m’oferís un got d’aigua, li estrenyeria la mà —va dir en Sam.

—No diguis aquestes coses! —va renyar-lo en Frodo—. Només serveix per empitjorar la situació —després es va estirar, marejat i exhaust, i no va dir res més durant una estona. A la fi, amb un esforç, es tornà a incorporar. Amb gran sorpresa per la seva part, s’adonà que en Sam s’havia adormit—. Sam, desperta! —va dir—. Apa! És hora de tornar-nos-hi a posar.

En Sam es posà dret amb dificultats.

—Qui ho diria! —va fer—. Em dec haver endormiscat. Fa molt de temps, senyor Frodo, que no puc dormir de debò i els ulls se m’han tancat tot sols.

Ara en Frodo obria la marxa i es dirigiren, fins allà on li era possible d’orientar-se, cap al nord, per entre les roques i penyals del fons d’aquella gran gorja. Tot d’una, però, es tornà a aturar.

—No hi puc fer res, Sam —va dir—. No la puc dur. Aquesta cota de malla, vull dir. No en l’estat en què em trobo. Fins i tot la cota de mithril em semblava feixuga, quan estava cansat. I aquesta ho és molt més. I, tot plegat, de què serveix? Si ens en sortim no serà pas lluitant.

—Però potser haurem de lluitar —va dir en Sam—. I hi ha ganivetades i fletxes perdudes. I, per acabar-ho d’adobar, el maleït Gòl·lum no és pas mort. Senyor Frodo, no m’agrada gens pensar que vostè circula per aquesta obscuritat sense res més que una mica de cuiro entre el cos i una estocada.

—Escolta, Sam, sigues bon xicot —va dir en Frodo—. Estic cansat, mort, i no em queda cap mena d’esperança. Però, mentre sigui capaç de moure’m, haig de fer tots els possibles per intentar arribar a la Muntanya. Amb l’Anell en tinc de sobra. Aquesta càrrega extra em mata. Me n’he de desprendre. Però no creguis que sóc un desagraït. No vull ni tan sols pensar en les penalitats fastigoses que et deu haver costat trobar-me una cota entre tants cadàvers.

—No cal que hi pensi, senyor Frodo. Beneït sia! Si pogués, el duria a collibè. Tregui-se-la, doncs!

En Frodo es va llevar la capa, es va treure la cota de malla i la llençà lluny. Tremolà una mica.

—El que en realitat em caldria és alguna cosa que abrigués —va dir—. Ha refredat, o sóc jo que he agafat fred.

—Pot posar-se la meva capa, senyor Frodo —va dir en Sam. Es va treure la motxilla i va descordar-se la capa èlfica—. Se sent millor, senyor Frodo? —va preguntar—. Ara posi’s aquests parracs dels orcs al damunt i passi’s el cinturó per fora. I ara això pot anar a sobre de tot. No té gaire aspecte d’orc, però estarà més abrigat; i em penso que el defensarà de qualsevol dany millor que cap altre equip. Ho va fer la Senyora.

En Frodo agafà la capa i es cordà el fermall.

—Així està millor! —va dir—. Em sento molt més lleuger. Ara puc continuar endavant. Però aquesta obscuritat cega sembla que se’m fiqui al cor. Mentre era a la presó, Sam, he provat de recordar el Brandivín i l’Extrem Boscós i també l’Aigua que salta pel molí a Hobbiters. Però ara ja no ho puc veure.

—Ja n’hi ha prou, senyor Frodo, ara és vostè qui parla d’aigua! —va dir en Sam—. Si la Senyora ens pogués veure o ens pogués sentir, sap què li diria?: «Sa Senyoria, l’únic que volem és llum i aigua: simplement aigua clara i la llum del dia, que valen més que qualsevol joia, amb perdó». Però hi ha molt de camí fins a Lórien —en Sam sospirà i va fer un gest vague amb la mà cap als cims de l’Éphel Dúath, que ara només s’endevinava com una negror més intensa damunt el cel negre.

Es van tornar a posar en camí. No havien avançat gaire que en Frodo es va aturar.

—Tenim un Genet Negre al damunt —va dir—. Ho puc notar. Més val que ens estiguem quiets una estona.

Van arraulir-se sota un gran penyal, asseguts de cara a l’oest, sense dir res. Després en Frodo sospirà amb alleujament.

—Ja ha passat —va dir.

Van aixecar-se i aleshores tots dos van quedar bocabadats. Lluny, a la seva esquerra, cap al sud, retallats damunt un cel que esdevenia grisós, els cims i les carenes altes de la gran serralada van començar a aparèixer, foscos i negres, com formes visibles. Darrere seu augmentava la llum. Lentament anà avançant cap al nord. Molt amunt, als espais superiors de l’aire, es lliurava una batalla. Els núvols ondulats de Mórdor eren obligats a recular i llurs vores s’esfilagarsaven sota el vent del món dels vius que bufava i empenyia els fumerols i els bromallons cap a la terra tenebrosa d’on provenien. Sota els vels d’aquell dosser espantós, es filtrava cap a Mórdor una llum pàl·lida, com un matí esmorteït a través de l’ominosa finestra d’una presó.

—Guaiti, senyor Frodo! —va dir en Sam—. Guaiti! Ha canviat el vent. Passa alguna cosa. No li surt tot com pensava. Les seves tenebres es dissolen allà dalt, al món de fora. Com m’agradaria poder veure què passa!

Era el matí del quinze de març i damunt la vall de l’Ànduin el sol s’enlairava per damunt de l’ombra de l’est i bufava el vent del sud-oest. En Théoden agonitzava a les planures del Pelènnor.

Mentre en Frodo i en Sam esguardaven astorats, la llenca de llum va estendre’s per tota la línia de l’Éphel Dúath i aleshores van veure, provinent de l’oest, una forma que es movia a gran velocitat i que, de bon començament, no va ser més que un puntet negre en aquella llenca resplendent damunt de la carena muntanyosa, però que anà creixent, fins a enfonsar-se com un llamp en l’obscuritat que els cobria, molt per damunt dels seus caps. I, en passar, va emetre un udol llarg i estrident: la veu d’un Nazgûl; però aquest cop el crit ja no els aterria: era un crit d’infortuni i de desolació, males notícies per a la Torre Fosca. El Senyor dels Espectres de l’Anell havia trobat el seu fat.

—Què li deia? Alguna cosa ha passat! —exclamà en Sam—. «La guerra va bé», va dir en Shagrat; però en Gorbag no n’estava tan segur. I en això també tenia raó. Les coses comencen a posar-se bé, senyor Frodo. No té una mica d’esperança, ara?

—La veritat és que no, no gaire, Sam —sospirà en Frodo—. Tot això és molt lluny, a l’altre costat de les muntanyes. I nosaltres ens dirigim cap a l’est, no cap a l’oest. I estic tan cansat. I l’Anell és tan i tan feixuc, Sam. I començo a tenir-lo constantment present al cap, com una gran roda de foc.

Els ànims exaltats d’en Sam tornaren a migrar-se. Fità amb neguit el seu senyor i l’agafà de la mà.

—Ànims, senyor Frodo! —va dir—. Acabo d’obtenir una de les coses que volia: una mica de llum. N’hi ha prou, per ajudar-nos, però suposo que també deu ser perillosa. Provem d’anar un xic més lluny i llavors podrem descansar ben arrupits. Però, de moment, mengi una mica, una mica de galeta dels elfs; ja veurà com el reviscolarà.

Tot compartint una galeta de lembas, van fer un esforç per mastegar-la amb la boca resseca i van tirar endavant. La llum, que no passava de ser un llostre grisenc, era suficient per permetre’ls copsar que es trobaven entre les muntanyes, al fons de la vall. El pendent pujava suaument cap al nord i al fons de tot hi havia el curs d’un rierol ara eixut i marcit. A l’altra banda del jaç de pedruscall van distingir un corriol desgastat que s’enfilava fent ziga-zagues per la falda dels espadats occidentals. D’haver-ho sabut el podrien haver assolit més ràpidament, perquè era un camí que sortia de la carretera principal de Mórgul, a l’extrem occidental del pont, i baixava formant una escala llarga tallada a la roca fins al llit de la vall. L’empraven les patrulles o els missatgers que havien de dirigir-se amb celeritat a destacaments més petits o a fortaleses situades lluny, cap al nord, entre Cirith Úngol i el congost d’Isenbocar, les barres de ferro de Càrach Angren.

Per als hòbbits era perillós d’usar aquell corriol, però havien d’afanyar-se i a en Frodo li feia la impressió que no seria capaç de resistir l’esforç d’arrossegar-se per entre els penyals o per les valls sense camins del Mórgai. I, a més, considerava que el del nord era segurament el camí que els seus perseguidors menys s’esperarien que seguissin. Abans escorcollarien amb detenció la carretera de l’est, cap a la plana, i el coll que havien deixat enrere, a l’oest. Només tenia intenció de girar i buscar algun camí que el portés cap a l’est, cap a l’est i cap a l’última i desesperada etapa d’aquell viatge, quan fos ben al nord de la Torre. De manera que ara van travessar aquell rierol de pedruscall i van seguir el corriol dels orcs i, durant una estona, no van abandonar-lo per res. A la seva esquerra l’espadat feia un relleix i ningú no els podia veure des de dalt; però el camí feia moltes giragonses i, a cada revolt, engrapaven l’empunyadura de les espases i avançaven amb la màxima cautela.

La llum no va augmentar, perquè l’Oròdruin encara perbocava una gran fumera que, empesa endalt pels vents contraris, s’enlairava cada cop més amunt, fins arribar en una regió per sobre dels vents on s’escampava per formar un sostre incommensurable, la columna central del qual sortia de les ombres que quedaven ocultes a la seva mirada. Havien trescat durant més d’una hora quan van sentir un so que els féu aturar. Era inconcebible, però inconfusible. Un gloc-gloc d’aigua. D’un xaragall a l’esquerra, tan estret i esquerp que semblava que el penya-segat negre hagués estat fendit per una destral gegantina, en borbollejava un regalim d’aigua: les escorrialles, per ventura, d’alguna pluja dolça formada a les mars assolellades, però fatalment predestinada a esmunyir-se finalment per les parets de la Terra Negra i a vagarejar, eixorca, cap a la pols de les clotades. Allí brollava de la roca amb aquell rajolinet fi i travessava el corriol i tombava cap al sud fins a perdre’s ràpidament entre els penyals morts.

En Sam hi va córrer.

—Si mai de la vida torno a veure la Senyora, li ho he d’explicar! —exclamà—. Primer llum i ara aigua! —aleshores s’ajupí—. Deixi’m beure a mi primer, senyor Frodo —va dir.

—Com vulguis, però hi ha prou lloc per a tots dos.

—No volia dir això —va fer en Sam—. Vull dir que si és verinosa o alguna cosa així, de seguida veurà que és dolenta; bé, val més que sigui jo que no pas vostè, senyor, si entén el que vull dir.

—Ho entenc. Però crec que hem d’enfrontar-nos junts a l’adversitat, Sam; o a la sort. De tota manera, vés amb compte, que no sigui massa freda!

L’aigua era fresca però no glaçada i tenia un gust desagradable, amargant i oliós alhora, o així és com l’haurien descrita a casa. Allí, però, els semblà d’allò més excel·lent i van oblidar qualsevol temor o prudència. En van beure a balquena i en Sam n’omplí la cantimplora. En Frodo després se sentí més alleugerit i van continuar caminant algunes milles fins que el corriol va esdevenir un camí més ample i, pels inicis d’un marge groller en una de les vores, van advertir que s’acostaven a un altre destacament d’orcs.

—Aquí és on deixem el camí, Sam —va dir en Frodo—. I hem d’anar cap a l’est. —Sospirà tot esguardant els serrats llòbrecs a l’altra banda de la vall—. Em penso que ja només em queden forces per trobar algun cau on amagar-nos per aquí dalt. I després hauré de descansar una mica.

El jaç del riu quedava ara una mica per sota el corriol. Hi van davallar de quatre grapes i començaren a travessar-lo. Amb gran sorpresa van topar-se amb bassals foscos alimentats per rajolins d’aigua que hi fluïen des d’alguna font a la part alta de la vall. Als límits exteriors, sota les muntanyes occidentals de Mórdor, s’estenia una terra agònica, però encara no totalment morta. Encara hi creixien algunes coses, aspres, contorçades, amargants, lluitant per la vida. A les canals del Mórgai, a l’altre vessant de la vall, hi havia arbres baixos i rabassuts que pugnaven per sortir i aferrar-se i pans d’herba grisa i aspra que lluitaven amb les pedres, i molses marcides que s’hi aferraven al damunt; i pertot arreu s’estenien els esbarzers enormes, intricats i retorts. N’hi havia de punxes llargues i afuades, d’altres tenien pues que tallaven com un ganivet. La fullaraca emmusteïda i llòbrega de l’any anterior encara hi estava enganxada, gratant i fregant sota aquells vents tristos, però la brosta farcida de cucs tot just es badava. Les mosques, de color burell o gris, o negres, marcades com els orcs amb una empremta vermella en forma d’ull, brunzien i picaven; i per damunt els esbarzerars ballaven i giravoltaven tot de núvols de mosquits afamegats.

—L’equipament dels orcs no serveix de res —va dir en Sam—. Tant de bo tingués pell d’orc!

Finalment en Frodo ja no pogué avançar una passa més. Havien pujat per una torrentera estreta i arrecerada, però encara els quedava molt de camí abans d’arribar com a molt a les envistes dels últims serrats de cingles.

—Hauré de parar, Sam, i hauré de dormir, si és que en sóc capaç —va dir en Frodo. Va donar un cop d’ull al voltant, però en aquella terra desolada no semblava haver-hi res, ni una salvatgina no hi hauria pogut trobar recer. Al capdavall, lassos, van desplomar-se sota una cortina d’esbarzers que queien com una estora per davant d’una penya baixa.

Hi van seure i van menjar el que van poder. Van reservar les preuades lembas per als dies dolents que encara els esperaven i van consumir la meitat de les provisions d’en Fàramir que quedaven a la bossa d’en Sam: una mica de fruits secs i un tallet de carn adobada; i van beure uns glops d’aigua. Altre cop havien begut dels bassals a la vall, però tornaven a estar molt assedegats. A l’atmosfera de Mórdor hi havia un regust amarg que ressecava la boca. Quan en Sam pensava en l’aigua, fins i tot els seus ànims esperançats es migraven. Enllà del Mórgai encara els quedava per creuar la planura de Gòrgoroth.

—Dormi vostè primer, senyor Frodo —va dir—. Torna a fer-se fosc. Em sembla que aquest dia ja deu tocar a la fi.

En Frodo sospirà i, pràcticament abans que en Sam acabés de dir aquestes paraules, ja era adormit. En Sam combaté el seu propi cansament i va agafar la mà d’en Frodo; i així va romandre, sense dir res, fins que la nit tornà a ser ben densa. Llavors, a la fi, per mantenir-se desvetllat, va sortir de quatre grapes de l’amagatall i mirà enfora. Aquella terra semblava curulla de sorollets, de cruixits i espetecs furtius, però no se sentia cap veu ni cap petjada. Molt més amunt de l’Éphel Dúath, a l’oest, el cel nocturn encara era somort i pàl·lid. Al damunt d’un turó rocallós i fosc al capdamunt de les muntanyes, en Sam hi distingí, parpellejant uns instants, com si tragués el nas per entre aquell varec de núvols, un estel blanc. En mirar amunt, enllà d’aquella terra maleïda, la seva bellesa li reconfortà el cor i recobrà l’esperança. Perquè se sentí colpit per la idea, clara i freda com una sageta, que, al cap i a la fi, l’Ombra era una cosa insignificant i passatgera: existia una llum i una alta bellesa que sempre estaria fora del seu abast. La cançó que havia cantat a la Torre havia estat més de desafiament que no pas d’esperança; perquè en aquell moment només pensava en ell mateix. Ara, durant uns segons, el seu destí, i fins i tot el destí del seu senyor, deixà de preocupar-lo. Tornà a arrossegar-se esbarzerar endins bo i jaient al costat d’en Frodo i, deslliurat de tota temença, es deixà endur per un son tranquil i profund.

Van despertar al mateix temps, agafats de la mà. En Sam gairebé estava eixorivit, a punt per iniciar una altra jornada; però en Frodo sospirà. Havia dormit neguitós i havia somiat foc, de manera que el despertar no el reconfortà. Tot i així el son havia tingut alguna virtut reparadora: es trobava més fort, més capaç de suportar la seva càrrega durant una altra etapa. No sabien l’hora ni quant de temps havien dormit. Però, després de fer un mos i un glop d’aigua, van prosseguir torrentera amunt fins a topar-se amb un espadat molt pronunciat format de palets i de pedruscall solt. Les darreres coses vives abandonaven allí la seva lluita; la part alta del Mórgai era eixorca, abrupta, sense herbes, despullada com una llosa.

Després de molt voltar i cercar, van trobar una via per on podien pujar i, bo i escalant i arrossegant-se durant els últims cent peus, a la fi van ser dalt. Eren en una afrau entre dues parets negroses i, en passar-hi, van trobar-se al caire mateix del darrer obstacle que els separava de Mórdor. A sota, al peu d’un precipici de mil cinc-cents peus, hi havia la planura interior que s’estenia enllà fins a perdre’s en la penombra informe que la mirada ja no abastava. El vent del món bufava ara de l’oest i els grans núvols havien estat empesos molt amunt i derivaven cap a l’est; tot i amb això, als camps espaordidors de Gòrgoroth només hi arribava una llum grisosa. Hi havia fumerols que s’entortolligaven per terra i estaven a l’aguait als fondals, i vapors que s’escapaven d’escletxes al terra.

Encara molt distant, com a mínim a quaranta milles, van albirar el Mont del Fat, les arrels enfonsades en la desolació cendrosa i el con impressionant dreçant-se fins a una altura enorme, on la seva testa pudent quedava amortallada pels fums. Els seus focs semblaven ara més apagats, com si s’hi mantingués un caliu esmorteït, amenaçador i perillós com una bèstia endormiscada. Al darrere s’hi veia levitar una ombra vastíssima, esfereïdora com un nuvolat de tempesta: els vels de Bàrad-dûr, que s’alzinava al llunyedar, damunt un dels llargs esperons meridionals de les Muntanyes Cendroses. El Poder Fosc estava sumit en les seves cavil·lacions i l’Ull mirava endins, sospesant les noves de dubtes i de perills: una espasa refulgent i un rostre adust i reial, això era el que veia, i durant algun temps no es preocupà gaire de res més; i tota la seva extraordinària fortalesa, de porta a porta, de torre a torre, quedava embolcallada per la penombra del seu rumiament.

En Frodo i en Sam van contemplar aquell país odiós amb una barreja de menyspreu i d’astorament. Entre ells i la muntanya fumejant, i al nord i al sud d’aquesta, tot semblava enrunat i mort, en un desert cremat i asfixiat. Es preguntaren com s’ho feia el Senyor d’aquell reialme per mantenir i alimentar els seus esclaus i els seus exèrcits. Perquè, d’exèrcits, en tenia. Fins allà on abastava la mirada, tot al llarg de les faldes de Mórgai i enllà cap al sud, hi havia campaments, alguns de tendes, d’altres disposats com petits poblets. Un dels més grans el tenien a sota mateix. A cosa d’una milla, plana endins, s’arraïmava com un gran eixam d’insectes, amb carrers rectes i espantosos de barraques i bastiments llargs, baixos i monòtons. Arreu, el terra formiguejava amb gent que anava amunt i avall; una carretera esbarjosa en sortia en direcció sud-est per confluir amb la que baixava des del pas de Mórgul, i múltiples fileres de petites figures negres hi circulaven apressadament.

—No m’agrada gaire l’aspecte de les coses —va dir en Sam—. Jo diria que no anima gens ni mica… per bé que, si hi ha tantíssima gent, hi ha d’haver pous o aigua, per no parlar de menjar. I, a més, aquests són homes i no orcs, si la vista no m’enganya.

Ni ell ni en Frodo no sabien res dels grans camps treballats pels esclaus al sud del seu gran reialme, més enllà dels vapors de la Muntanya, prop de les aigües tristes i tenebroses del llac de Nurnen; ni de les grans carreteres que es dirigien cap a l’est i cap al sud, als territoris vassalls, des d’on els soldats de la Torre aconduïen llargues corrues de carros amb queviures, botí i nous esclaus. Allí, a les regions septentrionals, hi havia les mines i les fargues i les lleves d’aquella guerra tant de temps planejada; i allí el Poder Fosc, tot disposant els seus exèrcits com peces a l’escaquer, els anava aplegant. Els primers moviments, les primeres mostres de la seva força, havien estat posats a prova a la frontera de l’oest, cap al nord i cap al sud. De moment les havia enretirat i havia reunit noves forces, concentrant-les al voltant de Cirith Gòrgor, disposat a cobrar-se la revenja. I, si la defensa de la Muntanya de qualsevol possible atac també era un dels seus objectius, difícilment ho hagués pogut fer millor.

—Molt rebé! —va dir en Sam—. Tant me fa el que facin servir per menjar i per beure, però de segur que en podrem aconseguir. No veig que hi hagi cap camí de baixada. I, encara que aconseguíssim baixar-hi, no podríem pas creuar tot aquest terreny descobert farcit d’enemics que hi pul·lulen.

—Doncs haurem d’intentar-ho —va fer en Frodo—. No és pas pitjor del que esperava. Mai no he confiat poder creuar-lo. I ara encara menys. Però m’haig d’esforçar a fer tot el que pugui. I, de moment, això vol dir evitar tant de temps com sigui possible d’ésser capturats pels enemics. De manera que, pel que crec, haurem de continuar en direcció nord i ja veurem quin aspecte té aquesta plana allà on es fa més estreta.

—Sóc capaç d’imaginar-m’ho perfectament —va dir en Sam—. On és més estreta els orcs i els homes encara hi deuen estar més atapeïts. Ja ho veurà, senyor Frodo.

—Això és el que espero, si és que aconseguim d’arribar tan lluny —comentà en Frodo, i va fer mitja volta.

No van trigar a descobrir que els era impossible avançar per la cresta del Mórgai o per qualsevol d’aquelles zones altes, ja que no hi havia camins i eren creuades per fondíssimes canals. Al capdavall es van veure obligats a tornar a baixar per la torrentera per on havien pujat i a cercar un camí al llarg de la vall. Era una marxa dura, perquè no gosaven creuar fins al camí que hi havia a la banda occidental. Després d’una milla o més van distingir, arraulida en una fondalada al peu de l’escarpament, la fortalesa dels orcs que havien pressentit que havia de ser a prop: un mur i un grapat de cabanes de pedra disposades al voltant de la boca d’una caverna. No s’hi veia cap mena de moviment, però els hòbbits s’hi van atansar arrossegant-se amb tota precaució, mantenint-se tant com podien a recer dels esbarzerars que en aquell indret creixien ben espessos a banda i banda de l’antic torrent.

Van continuar dues o tres milles més enllà i la fortalesa dels orcs quedà a la seva esquena, oculta a la vista, però gairebé no havien tingut temps de respirar amb una mica més de llibertat que van sentir veus òrquiques, estridents i aspres. Ràpidament van esmunyir-se darrere un matoll marronós i esquifit. Les veus s’acostaven. Ara pogueren albirar dos orcs. Un d’ells anava vestit amb parracs de color castany i anava armat amb un arc d’os; era d’una mena menuda, de pell negra, amb narius grossos i esbufegadors: evidentment es tractava d’alguna mena de rastrejador. L’altre era un orc guerrer, corpulent, com els de la companyia d’en Shagrat, i lluïa l’emblema de l’Ull. També duia un arc a l’esquena i empunyava una llança curta de punxa ampla. Com de costum, es barallaven i, tractant-se com es tractava de races diferents, empraven la llengua comuna segons llur faisó.



A menys de vint passes d’on els hòbbits els espiaven, l’orc menut va aturar-se en sec.

—Prou! —grunyí—. Me’n torno a casa —i assenyalà cap a l’altra banda de la vall, a la fortificació òrquica—. No paga la pena que continuï desgastant-me el nas en aquestes pedrotes. No en queda ni rastre, t’ho dic jo. N’he perdut la flaire per fer-te cas. Pujava pels turons i no per la vall, que t’ho dic jo.

—No serviu de gran cosa els petits rastrejadors, oi? —va dir l’orc cepat—. Em penso que els ulls fan més servei que els vostres morros llardosos.

—Es pot saber què hi has aconseguit veure? —rondinà l’altre—. Garn! Si encara no saps ni què busques.

—I creus que és culpa meva? —va dir el soldat—. Meva no. Això ve de Dalt de Tot. Primer diuen que és un poderós elf amb una armadura brillant, després que és una mena de nan-home petit, ara que deu ser una colla d’uruks rebels; vés a saber si es tracta de tot plegat a la vegada.

—Ar! —va fer el rastrejador—. Han perdut l’enteniment, això és el que passa. I alguns dels quefes, si el que he sentit a dir és cert, em penso que també hi poden perdre la pell: han assaltat la Torre i tot això, han liquidat centenars dels vostres xavals i el presoner s’ha escapat. Si aquesta és la manera d’actuar que teniu els guerrers, no em sorprèn que les notícies del camp de batalla siguin dolentes.

—Qui t’ho ha dit, que són dolentes? —va cridar el guerrer.

—Ar! I qui t’ha dit que no ho són?

—Això són maleïdes enraonies dels rebels i, si no pares ara mateix, te la clavaré, entesos?

—Molt bé, molt bé! —va dir el rastrejador—. No diré res més i m’ho guardaré tot al magí. Però què hi té a veure, amb tot això, l’esmunyedís negre? El dels sorollets amb les mans com aletes?

—I jo què sé! Res, potser. Però m’hi jugaria que en duu alguna de cap, ficant-se on no el criden. Maleït sia! Se’ns acabava d’escapolir que ens arriba l’ordre que el volen viu i que el volen de pressa.

—Bé, espero que l’enxampin i que li toqui el rebre —rondinà el rastrejador—. M’ha fet perdre la flaire allà al darrere per haver arreplegat aquella cota de malla que ha trobat i haver trepitjat tots els volts abans que jo hi pogués arribar.

—De tota manera, és el que li ha salvat la vida —va dir el soldat—. Fixa’t, abans de saber que el volien, li he disparat, directe al clau, des de cinquanta peus i al centre de l’esquena; però ha fugit corrents.

—Garn! No l’has encertat —va dir el rastrejador—. Primer dispares a la babalà, després corres massa a poc a poc i, al final, envies a buscar els pobres rastrejadors. Ja em tens ben tip —i se n’anà a grans gambades.

—Torna —li cridà el soldat— o ho notificaré!

—A qui? No pas al teu intocable Shagrat. No crec que continuï sent capità.

—Donaré el teu nom i número al Nazgûl —va dir el soldat abaixant la veu fins a convertir-la en una sibilació—. Ara la torre és sota la vigilància d’un d’ells.

L’altre s’aturà i la seva veu arribà plena d’espant i de ràbia.

—Escurabutxaques xerraire i porc! —cridà—. Ni ets capaç de fer la teva feina ni de fer costat als teus. Vés-te’n als teus fastigosos Udolaires i vejam si et deixen amb la carn ben glaçada! Suposant que l’enemic no els liquidi abans. Ja s’han carregat el Número U, pel que he sentit, i espero que sigui cert!

L’orc més cepat, amb la llança a la mà, es precipità contra ell. Però el rastrejador saltà rere una roca i, quan se li acostà, li disparà una fletxa a l’ull. L’orc guerrer va caure amb gran enrenou. L’altre va sortir corrents en direcció a l’altre costat de la vall i desaparegué.

Els hòbbits van romandre asseguts una estona. Finalment en Sam es mogué.

—Bé, això és el que jo en dic net i polit —va dir—. Si aquesta agradabilíssima companyonia continués escampant-se per Mórdor, s’haurien acabat la meitat de les nostres preocupacions.

—No aixequis la veu, Sam —xiuxiuejà en Frodo—. És possible que per aquests topants n’hi hagi més, d’orcs. És evident que ens n’hem escapat pels pèls i que ens seguien de més a prop que no ens pensàvem. Però aquesta és la manera de ser de Mórdor, Sam, i ja ha arribat fins als racons més llunyans. Els orcs sempre s’han comportat així, quan els deixes sols, o almenys així és com s’explica en tots els contes. Tot i que no crec que es pugui considerar gaire esperançador. A nosaltres ens odien molt més, en qualsevol cas, i sense cap treva. Si aquests dos ens haguessin vist, haurien abandonat totes les seves disputes per acabar amb nosaltres.

Es va produir un altre llarg silenci. Fou en Sam qui el tornà a trencar, però aquest cop amb un murmuri.

—Ha sentit el que han dit sobre aquell esmunyedís, senyor Frodo? No li havia dit que en Gòl·lum encara no era mort?

—Sí, me’n recordo. I em pregunto com ho sabies —va respondre en Frodo—. Tant se val, apa, som-hi! Crec que valdrà més que no tornem a aventurar-nos enfora fins que sigui ben fosc. De manera que ara pots dir-me com és que ho sabies i em pots explicar tot el que ha ocorregut. Si ets capaç de fer-ho ben fluixet.

—Ho intentaré —va fer en Sam—, però, quan penso en aquell Pudaner, m’irrito tant que seria capaç de posar-me a xisclar.

Els hòbbits van seure a recer del matoll de punxes mentre l’espantosa llum de Mórdor esdevenia lentament una nit profunda i sense estels; i en Sam va explicar a cau d’orella a en Frodo tot allò que era capaç d’expressar amb paraules sobre l’atac traïdor d’en Gòl·lum, l’horror de l’Aranyerra i les seves peripècies amb els orcs. Quan va haver acabat, en Frodo no va comentar res, però li va agafar la mà i la hi va estrènyer. Després d’una estona es deixondí.

—Bé, suposo que ens haurem de posar altra vegada en camí —va dir—. Em pregunto si falta gaire perquè ens enxampin i tot aquest fet i amagar acabi d’un cop per sempre, i tot plegat haurà estat per no res —va aixecar-se—. És fosc i no podem fer servir el flasconet de la Senyora. Guarda-me’l amb tota cura, Sam. Perquè ara, si no el duc a la mà, no tindria on ficar-me’l i, amb una nit tan negra com aquesta, em caldran totes dues mans. La Fibló, te la regalo. Ja tinc una espasa òrquica, però em penso que ja no em tocarà tornar a repartir més cops.

Moure’s per aquella terra sense camins, en plena nit, era difícil i perillós; però lentament, i ensopegant a cada passa, els dos hòbbits s’afanyaren hora rere hora en direcció nord, tot seguint el voral oriental d’aquella vall pedregosa. Quan, molt després que el dia hagués esclatat a les terres de més enllà, una llum grisosa tornà a treure el nas per la carena dels cims de l’oest, van tornar a amagar-se i van dormir una estoneta, ara l’un ara l’altre. Als seus moments de vetlla, en Sam no podia pensar en altra cosa que en el menjar. A la fi, quan en Frodo es desensonyà i parlà de menjar i de preparar-se per a un nou esforç, en Sam li formulà la pregunta que més el preocupava.

—Amb els deguts respectes, senyor Frodo —va dir—; però, té alguna idea de quant ens falta, encara?

—No, una idea clara no la tinc, Sam —va respondre en Frodo—. A Rivendell, abans de posar-nos en camí, em van mostrar un mapa de Mórdor que havia estat fet abans que l’Enemic s’hi tornés a instal·lar, però només me’n recordo d’una manera vaga. El que recordo més clarament és que hi havia un lloc al nord on la serralada de l’oest i la del nord tenien una sèrie de contraforts que gairebé s’ajuntaven. Això deu ser, pel cap baix, a vint llegües del pont que hem deixat enrere, al costat de la Torre. Podria ser un bon pas. Però, naturalment, si hi arribem, encara estarem més lluny de la Muntanya que no pas abans, potser a unes seixanta milles, calculo jo. Em penso que ara devem haver avançat unes dotze llegües cap al nord, si comptem a partir del pont. Encara que no tinguem entrebancs, és gairebé impossible que arribi a la Muntanya en una setmana. Temo que la càrrega esdevingui molt feixuga, Sam, i que, a mesura que ens hi acostem, encara vagi més a poc a poc.

En Sam sospirà.

—Exactament com ho temia —va dir—. Bé, doncs, deixant de banda la qüestió de l’aigua, hem de menjar menys, senyor Frodo, o ens hem de bellugar una miqueta més de pressa. Com a mínim mentre siguem en aquesta vall. Una mossada més i haurem enllestit totes les provisions, llevat del pa-de-camí dels elfs.

—Faré els possibles per anar un xic més ràpid, Sam —va fer en Frodo, respirant profundament—. Apa, doncs! Comencem una altra jornada!

Encara no era ben bé fosc. Van trescar amb dificultat cap endavant, nit endins. Van transcórrer les hores i continuaren arrossegant-se feixugament i penosa, amb algunes parades breus. Al primer indici de llum grisenca sota el vel d’ombra, es van tornar a amagar en un clot fosc sota un penyal que sobresortia.

La llum augmentà lentament fins que es féu més clar que no havia estat fins aleshores. Un vent potent de l’oest allunyava ara els vapors de Mórdor de les capes superiors. Els hòbbits no trigaren a poder distingir els contorns d’aquella terra en un redol d’algunes milles. La fondalada entre les muntanyes i el Mórgai havia anat minvant regularment a mesura que pujava i la carena interior ara no era més que un relleix als vessants costeruts de l’Éphel Dúath; cap a l’est, però, queia tan empinada com sempre fins al capdavall de Gòrgoroth. Al davant, la torrentera acabava en una sèrie de graons de roca esberlats; perquè, de la serralada principal, en sortia un esperó alt i eixorc, que avançava cap a l’est, com una muralla. Un braç llarg es projectava al seu encontre a partir de la serralada nord, del gris i boirós Èred Líthui; i entre les dues puntes quedava un congost estret: el Càrach Angren o Isenbocar, darrere del qual hi havia la vall fonda d’Udûn. En aquella vall, darrere el Mórannon, hi havia els túnels i els arsenals pregons que els servidors de Mórdor havien excavat com a defensa de la Porta Negra de la seva terra; i era allí on ara el seu Senyor aplegava apressadament grans forces per enfrontar-se a l’envestida furiosa dels Capitans de l’Oest. Damunt aquells contraforts que sobresortien, havien bastit una gran quantitat de fortificacions i torres i hi cremaven les alimares; i de cap a cap del congost havien construït un terraplè i havien excavat una trinxera ben fonda que només es podia travessar per un sol pont.

Unes poques milles més al nord, dalt de tot de l’angle on l’esperó occidental se separava de la serralada principal, es dreçava l’antic castell de Dúrthang, convertit ara en una de les múltiples fortaleses òrquiques que omplien la pregona vall d’Udûn. Una carretera, que ja es podia veure sota aquella claror creixent, en davallava fent ziga-zagues fins que, a una o dues milles de l’indret on es trobaven els hòbbits, giravoltava cap a l’est i corria per un tall obert al vessant del contrafort, fins a assolir la planura i, d’allí, prosseguia cap a l’Isenbocar.

Els hòbbits, tot contemplant allò, van tenir la sensació que tota aquella marrada en direcció nord havia estat inútil. A la seva dreta, la planura es veia apagada i fumejant i no s’hi albiraven campaments ni tropes en moviment; encara que tota aquella regió es trobava sota la vigilància de les fortificacions del Càrach Angren.

—Ens trobem en un atzucac, Sam —va dir en Frodo—. Si continuem endavant anirem a parar en aquella torre dels orcs, però l’únic camí que podem seguir és el que en baixa…, si no tornem enrere. No podem enfilar-nos cap a l’oest ni baixar cap a l’est.

—Aleshores seguim aquest camí, senyor Frodo —va dir en Sam—. Agafem-lo i provem sort, si és que existeix la sort, a Mórdor. Ara podríem deixar de lluitar i rendir-nos, o tornar enrere… I les provisions no ens duraran prou. L’única solució és córrer de dret cap endavant!

—D’acord, Sam —va dir en Frodo—. Guia’m tu! Aprofitem mentre encara et queden esperances. A mi ja no me’n queda cap. Però jo no puc pas córrer, Sam. M’hauré de limitar a trescar com pugui darrere teu.

—Abans de fer una passa més, el que necessita és dormir i menjar, senyor Frodo. Acosti’s i miri de treure’n el màxim de partit!

Va donar-li aigua i una galeta extra de pa-de-carmí i, amb la seva capa, va fer un coixí per al cap del seu senyor. En Frodo estava massa exhaust per discutir-li res i en Sam no li va dir que acabava de beure’s la darrera gota d’aigua i que s’havia menjat la seva ració i la d’en Sam. Quan en Frodo caigué adormit, en Sam se li acotà al damunt i l’escoltà respirar i n’escrutà el rostre. Se’l veia solcat i prim i, tanmateix, amb el son semblava content i despreocupat.

—En fi, ha arribat l’hora, senyor! —va mormolar en Sam—. L’hauré de deixar una estona i confiar en la sort. Necessitem aigua de totes passades o no podrem continuar endavant.

En Sam s’arrossegà enfora i, saltant d’un penyal a un altre encara amb més precaució de l’habitual en els hòbbits, baixà fins al torrent i després el seguí curs amunt un bon tros en direcció nord fins arribar als esglaons de roca on, sens dubte feia molt de temps, la font n’havia brollat formant un petit salt. Ara tot semblava eixut i silenciós; però sense deixar-se vèncer, en Sam va ajupir-se i parà l’orella i, amb gran joia, copsà un so de degoteig. S’enfilà un xic més amunt i trobà un rierol diminut d’aigua fosca que brollava del vessant de la muntanya i omplia un bassiot petit i exposat, del qual l’aigua tornava a sobreeixir per desaparèixer sota les roques ermes.

En Sam tastà l’aigua i li semblà prou bona. Després en va beure a balquena, tornà a omplir la cantimplora i va fer mitja volta per tornar-se’n. En aquell instant li semblà distingir d’una llambregada una forma negra o una ombra que s’escapolia entre les roques distants, prop de l’indret on en Frodo era amagat. Hagué de mossegar-se els llavis per no fer un crit, va saltar avall des de la font i es posà a córrer, saltant d’una pedra a una altra. Es tractava d’una criatura cautelosa, difícil de veure, però en Sam no tenia cap dubte: es moria de ganes de recargolar-li el coll. Però allò el va sentir arribar i s’esmunyí veloçment. Abans que s’amagués i desaparegués, en Sam cregué copsar-ne un darrer i fugisser moviment mentre allò l’observava per damunt el caire del precipici de l’est.

—Molt rebé, la sort no m’ha fallat —murmurà en Sam—, però aquest cop sí que ha anat d’un pèl! És que no en tenim prou amb uns milers d’orcs perquè, al damunt, aquest maleït Pudaner torni a treure el nas? Tant de bo l’haguessin mort!

Es va asseure al costat d’en Frodo i no el despertà; però no gosà posar-se també a dormir. A la fi, quan advertí que els ulls se li tancaven i comprengué que la lluita per mantenir-se despert no duraria gaire més, despertà suaument en Frodo.

—Senyor Frodo, temo que en Gòl·lum torna a rondar-nos —va dir-li—. Si no era ell, deu ser el seu germà bessó. He anat a buscar una mica d’aigua i l’he sorprès espiant al moment de girar-me. Crec que no és segur que dormim tots dos alhora i ho sento molt, però no puc aguantar les parpelles obertes gaire més.

—Gràcies, Sam! —va dir en Frodo—. Jeu i dorm com et pertoca! Però m’estimo més que sigui en Gòl·lum que no pas els orcs. Com a mínim no ens delatarà als orcs…, llevat que els orcs l’enxampin.

—Però pot rapinyar alguna cosa o matar pel seu compte —rondinà en Sam—. Mantingui els ulls ben oberts, senyor Frodo! Aquí té una cantimplora plena d’aigua. Begui’n. La podem tornar a omplir quan reprenguem la marxa —i, amb aquestes paraules, en Sam s’enfonsà en el son.

Quan es despertà llostrejava. En Frodo seia arrepapat contra la roca que tenia darrere, però s’havia adormit. La cantimplora d’aigua era buida. No hi havia cap senyal d’en Gòl·lum.

Quan els hòbbits es van tornar a posar en camí per iniciar l’etapa més perillosa de tot el seu viatge, la foscor de Mórdor ja havia retornat i les alimares dels cimals cremaven, vermelles i violentes. D’antuvi van dirigir-se a la petita font i, després, enfilant-se penosament, van assolir la carretera a l’indret on aquesta tombava cap a l’est i es dirigia cap a Isenbocar, a unes vint milles de distància. No era una carretera gaire ampla, no tenia mur ni parapet al caire i, a mesura que avançava, el precipici que tenia al costat esdevenia més i més fondo. Els hòbbits no van percebre-hi cap moviment i, havent escoltat una estona, es van posar en camí en direcció est a pas regular.

Després de recórrer unes dotze milles, van aturar-se. Una mica abans, el camí havia tombat un xic en direcció nord i el tram que ja havien recorregut quedava, ara, ocult a la seva mirada. Això resultà fatídic. Van descansar alguns minuts i després van continuar endavant; però encara no havien avançat gaire que, tot d’un plegat, en la quietud de la nit, van sentir el so que havien temut secretament durant tota l’estona: el soroll de petjades de soldats. Encara eren bastant enrere, però, mirant enllà, podien albirar el centelleig de les torxes que s’acostaven al revolt que havien tombat feia menys d’una milla, i avançaven de pressa: massa de pressa perquè en Frodo pogués fugir corrent endavant per la carretera.

—M’ho temia, Sam —va dir en Frodo—. Hem confiat en la sort i ens ha fallat. No tenim sortida —examinà desesperadament aquell espadat amenaçant, on els antics constructors de la carretera havien tallat a plom la roca moltes braces per damunt dels seus caps. Va córrer cap a l’altra banda i mirà avall des del caire cap a l’esvoranc fosc de tenebres—. Ara sí que no tenim escapatòria! —va dir. I es deixà caure a terra, sota l’espadat de roca, amb el cap ajupit.

—Ho sembla —va fer en Sam—. Bé, no podem fer més que esperar, vejam què passa —i, amb aquests mots, va asseure’s al costat d’en Frodo, sota l’ombra de l’espadat.

No van haver d’esperar gaire. Els orcs avançaven a marxes forçades. Els que encapçalaven les fileres sostenien torxes. Ja s’acostaven, flames roges contra la foscor, i augmentaven ràpidament. Presentment en Sam també va acotar el cap, confiant que li ocultés el rostre quan les torxes arribessin a la seva altura; i va posar els escuts davant els seus genolls per ocultar-los els peus.

«Si tinguessin tanta pressa que fossin capaços de deixar en pau un parell de soldats cansats i continuar endavant…», va pensar.

I, efectivament, semblà que havia de ser així. Els orcs del capdavant van arribar a grans gambades, panteixant, amb el cap baix. Era una companyia d’aquelles races més baixes i els empenyien, contra la seva voluntat, a les guerres del seu Senyor Fosc; l’única cosa que els preocupava era acabar d’un cop aquella marxa i defugir el fuet. Als costats, corrent amunt i avall de les fileres, hi havia dos uruks dels més grossos i ferotges, escridassant-los i fent espetegar els assots. Van anar passant, fileres i fileres, i la llum delatora de les torxes ja quedava força endavant. En Sam aguantava la respiració. Ja havia desfilat més de la meitat de la companyia. Llavors, tot d’una, un dels conductors dels esclaus descobrí les dues figures al costat del camí. Va fer tronar el fuet cap a ells i els cridà:

—Vosaltres, apa! Amunt!

Els hòbbits no van respondre i l’uruk va cridar una ordre i va fer aturar tota la companyia.

—Vinga, ganduls! —xisclà—. No és moment de fer el dropo —va avançar una passa en la seva direcció i, malgrat la foscor, va reconèixer els emblemes dels seus escuts—. De manera que desertant, eh? —grunyí—. O a punt de fer-ho? Tots vosaltres hauríeu d’haver arribat a Udûn ahir abans que es fes de nit. I ho sabeu. Amunt i afegiu-vos a la formació o us prendré el número i n’informaré.

Van incorporar-se amb esforç i, encara ben ajupits, coixejant com si fossin soldats amb els peus nafrats, es van dirigir cap a la cua de la formació.

—No, no us vull a la cua! —els va cridar el conductor d’esclaus—. A la tercera fila. I no us en mogueu o sabreu el que és bo quan torni a repassar la formació! —i va fer petar el llarg fuet damunt els seus caps; després, amb un altre espetec i un crit, va fer que la companyia tornés a posar-se en camí a pas lleuger.

Per al pobre Sam, cansat com estava, ja era prou dur; però per a en Frodo va ser un turment que no trigà a convertir-se en un malson. Va prémer les dents i procurà no pensar en res, tot esforçant-se per continuar endavant. La fetor que feia la suor dels orcs que el voltaven l’ofegava i començà a bleixar de set. Endavant, continuaven sempre endavant, i concentrà tota la seva voluntat a poder respirar i a fer que les cames no paressin de caminar; i, malgrat tot, no gosava imaginar quin podia ser el final fatídic d’aquell suplici i d’aquell turment. No tenia cap possibilitat d’escapar-se sense ser vist. De tant en tant el conductor dels orcs s’endarreria i els esperonava.

—Això està millor! —reia, fuetejant-los les cames—. On hi ha un bon fuet, mai no falta voluntat, dropos. Aguanteu! Ganes no me’n falten, d’eixorivir-vos un poc, però ja us donaran tota la corretja que les vostres pells siguin capaces de suportar quan arribeu tard al vostre campament. Us farà bé. Que no sabeu que estem en guerra?

Quan ja havien recorregut algunes milles i la carretera per fi, davallava per una llarga baixada cap a la planura, les forces d’en Frodo van començar a cedir i la seva voluntat vacil·là. Ensopegà i trontollà. En Sam intentà desesperadament ajudar-lo i mantenir-lo dret, tot i que tenia la sensació que ell tampoc no seria capaç de resistir aquella marxa gaire més. Sabia que ara, en qualsevol moment, els arribaria la fi: el seu amo es desmaiaria o cauria, tot seria descobert i els seus esforços amargs esdevindrien inútils. «Però com a mínim m’enduré pel davant aquest dimoni de conductor d’esclaus», pensà.

Aleshores, en el precís instant en què duia la mà a l’empunyadura de l’espasa, es produí un descans inesperat. Ara ja eren a la planura i s’acostaven a l’entrada d’Udûn. Més endavant, a certa distància, abans d’arribar a la porta que hi havia al capdavall del pont, la carretera de l’oest confluïa amb d’altres que venien del sud i de Bàrad-dûr. En tots aquells camins hi havia moviment de tropes; els Capitans de l’Oest avançaven i el Senyor Fosc enviava ràpidament les seves tropes cap al nord. Així, doncs, s’esdevingué que diverses companyies van arribar al mateix moment a l’encreuament, que quedava a les fosques, més enllà de la llum dels focs de guaita de la muralla. De seguida es produïren grans empentes i renecs, ja que cada companyia volia ser la primera a travessar la porta i concloure, així, la seva marxa. Tot i que els conductors cridaven i feien petar els fuets, s’organitzaren algunes batusses i alguns van desembeinar les espases. Una tropa d’uruks de Bàrad-dûr armats fins a les dents va atacar la companyia de Dúrthang i la dispersà enmig d’una gran confusió.

Tot i que el dolor i el cansament el tenien atordit, en Sam s’eixoriví, comprengué ràpidament que se’ls presentava una oportunitat i es llançà a terra, arrossegant en Frodo amb ell. Alguns orcs els van caure al damunt, grunyint i renegant. Lentament, de quatre grapes, els hòbbits van arrossegar-se lluny d’aquell rebombori fins que, a la fi, sense ser vistos, van saltar per damunt el voral més allunyat de la carretera. Hi havia una vorera alta que servia perquè els oficials de les tropes es guiessin en negra nit o en la boira i formava una mica de terraplè, alguns peus per damunt de la plana oberta.

Van romandre immòbils una estona. Era massa fosc per buscar un amagatall, suposant que n’hi hagués cap. Però en Sam intuïa que almenys havien d’allunyar-se més de les carreteres i evitar el redol de la llum de les torxes.

—Segueixi’m, senyor Frodo! —li xiuxiuejà—. Arrossegui’s una miqueta més i després ja podrà quedar-se ajagut.

Amb un esforç final i desesperat, en Frodo s’incorporà amb els braços i lluità per avançar potser unes vint iardes. Després es va enfonsar en una clota soma que inesperadament s’obrí davant seu, i s’hi quedà estès, com una cosa morta.





Capítol III

EL MONT DEL FAT


En Sam va col·locar la seva esparracada capa òrquica sota el cap del seu senyor mentre feia que el vestit gris de Lórien els tapés a tots dos; en fer-ho, els seus pensaments es dirigiren cap a aquell país bell i cap als elfs i confià que la roba teixida amb llurs mans tingués alguna virtut per mantenir-los, contra tota esperança, ocults en aquella terra salvatge d’espant. S’adonà que la batussa i l’enrenou s’esvanien a mesura que les tropes entraven a l’Isenbocar. Segons que semblava, en la confusió i barreja de moltes companyies de diversa mena no els havien trobat a faltar o, en qualsevol cas, no encara.

En Sam va beure un glopet d’aigua i obligà en Frodo a beure i, un cop el seu senyor s’hagué recobrat una mica, li va donar tota una galeta d’aquell pa-de-viatge impagable i l’obligà a mastegar-la. Després, massa lassos fins i tot per tenir una por excessiva, van ajeure’s a descansar. Van dormir una mica, a tongades, amb sobresalts; la suor se’ls glaçava al cos, les pedres dures se’ls clavaven i tremolaven. Provinent del nord, de la Porta Negra, i a través de Cirith Gòrgor, fluïa un airet fred, que xiuxiuejava per damunt de terra.

Amb el matí, tornà a aparèixer aquella llum grisosa, ja que a les zones altes continuava bufant el vent de l’oest, però a baix, al pedregar, darrere les defenses de la Terra Negra, l’aire semblava gairebé mort, fred i asfixiant alhora. En Sam mirà enfora del clot. Tot al voltant la terra era esgarrifosa, plana i d’una coloració monòtona. A les carreteres més pròximes ara no s’hi albirava cap moviment; però en Sam temia les mirades vigilants damunt la muralla de l’Isenbocar, que no es trobaven més que a un estadi en direcció nord. Cap al sud-est, molt lluny, dreçada com una ombra fosca, es retallava imponent la Muntanya. En brollaven diverses fumeres i, mentre que les que pujaven fins a les parts altes de l’atmosfera s’esfilagarsaven cap a l’est, uns nuvolots grans i feixucs suraven vessant avall i s’escampaven damunt la terra. A algunes milles cap al nord-est, els contraforts de les Muntanyes Cendroses es dreçaven com fantasmes llòbrecs i grisos i, darrere seu, els pics boirosos del nord s’alzinaven com una línia de núvols llunyans, a penes un xic més foscos que el cel encapotat.

En Sam intentà endevinar les distàncies i decidir quin camí havien d’agafar.

—Pel cap baix hi ha cinquanta milles ben galdoses —remugà en veu baixa, apesarat, tot observant la muntanya amenaçadora que tenia al davant— i, amb el senyor Frodo en l’estat en què es troba, encara que només fos un dia, trigaríem una setmana.

Bellugà el cap i, mentre rumiava les coses, a poc a poc, una idea nova i tenebrosa va anar cobrant forma al seu magí. A l’interior del seu cor eixerit, l’esperança mai no havia mort per gaire temps, i sempre, sempre havia tingut present la tornada. Però ara, per fi, es va adonar de la veritat amarga: les provisions que duien els durarien, com a molt, fins que assolissin llur meta i, un cop acomplerta la missió, la seva fi els esperaria en aquell mateix indret, sols, desemparats, sense queviures enmig d’aquell desert terrible. No hi podia haver retorn.

«De manera que aquesta era la feina que vaig sentir que em calia acomplir quan vaig iniciar el viatge», pensà en Sam, «ajudar el senyor Frodo fins a l’última passa i després morir amb ell? Bé, si aquesta és la tasca, hauré de fer-la. Però m’agradaria moltíssim tornar a veure Voralaigua i la Roseta Cabanelles i els seus germans, i el Vellot i la Ginestera i tots els altres. No puc acabar de creure que en Gàndalf hagués enviat el senyor Frodo en aquesta missió si no hagués existit absolutament cap esperança de tornar. Totes les coses van començar a sortir malament quan caigué a Mòria. Tant de bo no hagués succeït. De segur que hauria fet alguna cosa».

Però fins i tot mentre l’esperança agonitzava, o semblava agonitzar, en en Sam, això li proporcionà una nova força. El rostre de hòbbit senzill d’en Sam esdevingué més auster, gairebé malcarat, a mesura que se li enduria la voluntat, i experimentà a través de tots els membres un calfred, com si s’estigués convertint en una criatura de pedra i d’acer que mai no cediria davant la desesperació, el cansament o aquella planura interminable i erma.

Tornà a fixar la mirada en la terra que tenia més a la vora amb un nou sentit de responsabilitat i estudià el pròxim moviment. A mesura que la llum anà augmentant una mica, va veure, amb gran sorpresa, que allò que des de lluny havien semblat extensions àmplies i sense relleu era, de fet, ple d’anfractuositats i roquissars. Tota la superfície de les planes de Gòrgoroth, efectivament, estava foradada amb grans codines com si, mentre encara era un erm de fang tou, l’haguessin esquitxat per mitjà de fones amb una pluja de projectils i de pedres colossals. D’aquests clots, els més grans estaven vorejats per un cercle de pedruscall i en sortien esquerdes amples en totes direccions. Era un terreny en què era possible anar d’amagatall en amagatall, a recer de qualsevol mirada que no fos excepcionalment penetrant. Era possible, si més no, per a algú que fos fort i no tingués cap pressa. Per contra, per a algú afamegat i abaltit, que encara havia d’arribar molt lluny abans que la vida se li esfondrés, l’aspecte que oferia era sinistre.

Reflexionant sobre totes aquestes coses, en Sam tornà cap a on era el seu senyor. No li calgué despertar-lo. En Frodo jeia d’esquena, amb els ulls oberts, la mirada fixa en el cel ennuvolat.

—Bé, senyor Frodo —va dir en Sam—, acabo de fer una inspecció pels voltants i he estat rumiant una mica. No es veu res en absolut a les carreteres i valdrà més que ens n’allunyem mentre encara hi som a temps. Creu que podrà?

—Podré —va dir en Frodo—. Haig de poder.

Un cop més van reprendre el camí, arrossegant-se d’un clot a un altre i esmunyint-se a cobert de les més petites proteccions que eren capaços de trobar, sense deixar d’avançar, emperò, de biaix, cap a la falda de la serralada nord. Amb tot, llur avenç seguia el mateix curs del camí que hi havia més a l’est; un camí que, després, s’allunyava molt, abraçant els estreps de les muntanyes, fins a perdre’s de vista en l’ombra negra del davant. Ara no es veia cap home ni cap orc que es mogués per aquelles rectes llargues i grises. El Senyor Fosc pràcticament havia completat el moviment de les seves forces i, fins i tot en la vastitud del seu reialme, cercava l’empara secreta de la nit, temorenc dels vents del món que se li havien girat en contra esqueixant-li els vels i preocupat per les noves d’espies agosarats que havien travessat les seves defenses.

Després d’haver avançat amb gran fatiga algunes milles, els hòbbits van aturar-se. En Frodo semblava gairebé acabat. En Sam comprengué que no podria continuar gaire més en aquelles condicions, arrossegant-se, amagant-se per terra, adés mirant d’encertar, amb recel i molt lentament, un camí, adés sortint-ne cuita-corrents entre ensopegades i rodolons.

—Tornem a la carretera mentre quedi llum, senyor Frodo —va dir en Sam—. Tornem a refiar-nos de la sort! L’última vegada ha estat a punt de fallar-nos, però no ens ha fallat del tot. Vejam si podem avançar a bon pas unes quantes milles més i, després, descansarem.

Corria un risc molt més gran del que es pensava; però en Frodo estava massa atribolat per la seva càrrega i amb la lluita que es produïa a la seva ment i gairebé se sentia massa desconhortat per preocupar-se’n. Van tornar a enfilar-se a la carretera i caminaren dificultosament endavant, per aquell camí dur i cruel que duia directament a la Torre Fosca. La sort encara els va ser favorable i durant la resta d’aquella jornada no van topar-se amb cap criatura vivent o que es mogués; i quan la nit va caure s’esvaniren en les tenebres de Mórdor. Ara tota la terra formiguejava com quan es congria una gran tempesta: perquè els Capitans de l’Oest havien passat la Cruïlla i havien calat foc als camps mortífers d’Ímlad Mórgul.

Així és com aquella empresa desesperada progressava, amb l’Anell camí del sud i els estendards dels reis cavalcant cap al nord. Per als hòbbits, cada dia, cada milla era més dura que l’anterior i se’ls afeblien les forces mentre la contrada esdevenia més sinistra. Durant aquell dia no van trobar enemics. De tant en tant, al llarg de la nit, mentre s’arreceraven o capcinejaven neguitosos en algun amagatall prop de la carretera, sentien els crits i l’enrenou de moltes petjades o el pas veloç d’algun corser cruelment esperonat. Però molt pitjor que tots aquests perills era l’amenaça cada cop més propera que els colpia a mesura que avançaven: l’amenaça espaordidora del Poder que estava a l’aguait, maquinant en els seus pensaments profunds i la seva maldat insomne darrere el vel llòbrec que envoltava el seu Tron. Cada cop era més a prop, es dreçava més negre, com si anunciés l’arribada d’una muralla de nit a l’extrem final del món.

Finalment arribà l’espantós crepuscle; i, al mateix temps que els Capitans de l’Oest s’atansaven als confins de les terres vivents, els dos viatgers se les havien amb un moment d’absoluta desesperació. Feia quatre dies que s’havien escapat dels orcs, però el temps quedava darrere seu com un somni cada cop més fosc. Durant tot l’últim dia en Frodo no havia pronunciat ni un mot i s’havia limitat a caminar, mig ajupit, ensopegant tot sovint, com si els ulls ja no distingissin el camí que tenia davant els peus. En Sam endevinava que, d’entre totes les seves sofrences, a en Frodo li havia tocat la pitjor, la càrrega creixent de l’Anell, un pes per al cos i un turment per a la ment. En Sam havia advertit, amb neguit, que la mà esquerra del seu senyor s’alçava sovint com si volgués aturar un cop o protegir els ulls encongits d’algun Ull maligne que intentava mirar-lo fit a fit. A més, de tant en tant, la mà dreta se li enfilava lentament cap al pit, aferrant-s’hi amb força, per, després, a poc a poc, a mesura que recobrava el domini de si mateix, allunyar-se’n.

Ara, mentre la negror de la nit retornava, en Frodo romania assegut, el cap entre els genolls, els braços penjant extenuats fins a terra, on les mans se li estremien quasi imperceptiblement. En Sam el contemplà fins que la nit els embolcallà tots dos i els amagà l’un de l’altre. Ja no trobava paraules per parlar-li; i es concentrà en els seus propis pensaments tenebrosos. Per la seva banda, tot i que estava esgotat i sota aquella ombra de temença, encara conservava unes últimes forces. El lembas tenia una virtut sense la qual ja haguera fet molt de temps que haurien cedit, bo i jaient, a esperar la mort. Malgrat tot, no satisfeia el desig i, de tant en tant, el cap d’en Sam s’omplia de records de menjars i d’un anhel de pa i viandes senzilles. I, tanmateix, aquell pa-de-camí èlfic tenia una potència que augmentava a mesura que els viatgers en depenien exclusivament i no el barrejaven amb altres menges. Nodria la voluntat i donava forces per resistir i dominar els membres i els músculs més enllà del que és comú en els mortals. Ara, però, calia prendre una nova decisió. Ja no podien seguir més aquell camí perquè s’endinsava cap a l’est, cap a la gran Ombra, però la Muntanya ja era a la seva dreta, gairebé recta al sud, i havien de tombar cap allà. Amb tot, encara abans d’arribar-hi, hi havia tota una extensa regió de terres ermes, plenes de vapors i colgades de cendres.

—Aigua, aigua! —murmurà en Sam. Havia restringit la seva ració i la llengua, a la boca resseca, li semblava inflada i espessa. Però, malgrat el seu control, ja els en quedava molt poca, potser només la meitat de la seva cantimplora, i era possible que encara els quedessin dies de camí. Si no haguessin gosat seguir la carretera dels orcs, ja faria dies que l’haurien acabada. En aquella carretera hi havien construït, a llargs intervals, unes cisternes per a ús de les tropes que eren enviades a corre-cuita per aquelles zones sense aigua. En una en Sam hi havia trobat una mica d’aigua, passada, embrutada pels orcs, però suficient davant la seva situació desesperada. Ara bé, d’ençà d’aleshores ja havia transcorregut tot un dia. I no hi havia esperances de trobar-ne més.

Finalment, en Sam, cansat de tantes preocupacions, s’endormiscà deixant les cuites de l’endemà per a l’endemà mateix. No podia fer-hi res més. El son i la vetlla es mesclaven nerviosament. Va veure llums com ulls maliciosos i exultants i ombres tenebroses que s’arrossegaven, i sentí sorolls de salvatgines o laments esgarrifosos de coses que eren torturades, i es despertava de sobte per descobrir el món absolutament fosc i, arreu, només la negror buida. Només un cop, en incorporar-se i esguardar amb espant al voltant, li semblà que, tot i que ara estava despert, encara podia veure uns llumets pàl·lids com uns ulls, però de seguida van espurnejar i desaparegueren.

Aquella nit odiosa va transcórrer lentament, com si no volgués acabar-se. L’alba que la seguí va ser molt apagada, ja que allí, a mesura que s’acostaven a la Muntanya, l’aire hi era sempre enrarit i de la Torre Fosca s’arrossegaven enfora els vels d’Ombra que en Sàuron teixia al seu voltant. En Frodo jeia d’esquena i no es movia. En Sam es plantà al seu costat, temorós de parlar però sabent, tanmateix, que ara era ell qui tenia la paraula: havia de convèncer la voluntat del seu senyor per iniciar una altra etapa. Finalment, ajupint-se i acaronant amb la mà el front d’en Frodo, li parlà a cau d’orella.

—Desperti, senyor! —li va dir—. És hora de tornar-nos-hi a posar!

Com si una campana inesperada l’hagués despertat, en Frodo s’incorporà tot d’una, s’aguantà dret i mirà cap al sud; però quan la seva mirada descobrí la Muntanya i el desert, tornà a defallir.

—No puc, no ho aconseguiré, Sam —va dir—. És una càrrega tan feixuga, tan feixuga.

Abans de parlar, en Sam comprengué que era inútil i que els seus mots causarien més mal que no pas bé, però la compassió no li permetia romandre callat.

—Aleshores permeti’m que la hi dugui jo una mica, senyor —va dir—. Ja sap que ho faré, i amb molt de gust, mentre em quedin forces.

Una llum feréstega aparegué a la mirada d’en Frodo.

—No t’acostis! No em toquis! —exclamà—. És meu, t’he dit. Fora! —la mà se li’n va anar cap a l’empunyadura de l’espasa. Però llavors, ràpidament, canvià de veu—. No, no, Sam —va dir entristit—. Però ho has de comprendre. És la meva càrrega i no la pot dur ningú més. Ara ja és massa tard, estimat Sam. Ja no em pots tornar a ajudar d’aquesta manera. Ja estic pràcticament sota el seu poder. Seria incapaç de deixar-lo i, si intentessis agafar-lo, em tornaria boig.

En Sam assentí.

—Ho comprenc —va dir—, però he estat pensant, senyor Frodo, que hi ha altres coses de les quals podríem prescindir. Per què no ens descarreguem una mica? Ara anem a seguir aquest camí, tan recte com puguem —i assenyalà cap a la Muntanya—. I hi ha coses que, si no estem segurs de necessitar-les, no cal que les agafem.

En Frodo tornà a esguardar la Muntanya.

—No —va dir—, no ens caldrà gran cosa per fer aquest camí. I, quan siguem a la fi, ja no res.

Va agafar el seu escut òrquic i el llençà ben lluny i després llençà el casc. Després es va treure la capa grisa i va descordar-se el cinturó feixuc i el deixà caure a terra i, al seu costat, l’espasa i la beina. Els parracs de la capa negra els acabà d’estripar i els va escampar.

—Apa, ja no tinc res a veure amb els orcs —exclamà—, i no duré cap arma, bella o malvada. Si m’han d’agafar, que m’agafin!

En Sam va fer el mateix i deixà de banda tot el seu equipament d’orc; i va treure totes les coses que duia a la motxilla. Per alguna raó havia acabat afeccionant-se a totes, encara que només fos perquè l’havien acompanyat fins a tan lluny a través de tantes peripècies. Allò que més li costà va ser abandonar els estris de cuinar. Davant la idea de desfer-se’n, li van venir llàgrimes als ulls.

—No se’n recorda, d’aquella mica de conill, senyor Frodo? —va dir—. I del lloc que vam trobar sota aquell ribatge càlid al país del capità Fàramir, el dia que vaig veure l’olifant?

—No, em sembla que no, Sam —va dir en Frodo—. Com a mínim sé que són coses que han succeït, però sóc incapaç de veure-les. No em queda cap gust dels menjars ni cap sensació de l’aigua, ni so del vent ni record d’arbres, herbes o flors, ni cap imatge de la lluna o dels estels. Estic despullat en la fosca, Sam, i no hi ha cap vel entre la roda de foc i jo. Començo a veure-la fins i tot quan estic despert i tota la resta es marceix.

En Sam se li acostà i va besar-li la mà.

—Llavors, com més aviat ens en desempalleguem, més aviat podrem descansar —va dir vacil·lant, per manca d’alguna cosa millor a dir—. Carregar-nos de coses no ens ajudarà en res —mormolà per a si mateix, tot recollint les coses de què havien decidit desprendre’s. No creia oportú abandonar-les allí mateix a camp obert perquè qualsevol les pogués descobrir—. El Pudaner va recollir aquella cota òrquica, segons sembla, i no vull que ara hi afegeixi una espasa. Les seves mans ja són prou malvades quan les té buides. I no n’ha de fer absolutament res, de les meves paelles!

Amb aquests mots va endur-se tot l’equipament cap a una de les fissures badades que clivellaven la terra i el llençà dins. Per al cor d’en Sam, la dringadissa de les seves precioses paelles en caure cap a la fosca va ser com un toc de difunts.

Va tornar al seu senyor i aleshores va tallar un trosset de la seva corda èlfica perquè servís de cenyidor a en Frodo i li lligués més bé la capa èlfica a la cintura. La resta la va enrotllar amb tota cura i la tornà a desar a la motxilla. Llevat d’això, només va conservar les restes del pa-de-camí i la cantimplora, i la Fibló, que continuava penjada del seu cinturó; i, amagat en una butxaqueta de la seva túnica, damunt el pit, el flascó de Na Galàdriel i la capseta que la Senyora li havia donat.



Per fi, doncs, van girar-se de cara a la Muntanya i es van posar en camí, sense preocupar-se ja gens d’amagar-se, acotant llur abaltiment i llur voluntat afeblida a l’única missió de continuar endavant. Fins i tot en aquelles terres a l’aguait i en la penombra d’aquell dia sinistre, les coses que els podrien haver albirat, si no era de ben a prop, eren comptades. De tots els esclaus del Senyor Fosc, només els Nazgûl el podrien haver previngut del perill que s’infiltrava, petit però indomable, cap al cor mateix del seu tan vigilat reialme. Però els Nazgûl, amb llurs ales negres, es trobaven lluny en una altra comesa: s’havien reunit molt lluny, per seguir la marxa dels Capitans de l’Oest, i era cap allí que es dirigien els rumiaments de la Torre Fosca.

Durant aquell dia a en Sam li semblà que el seu senyor havia recuperat algunes forces, més de les que podia justificar el petit alleugeriment de la càrrega que havia de dur. Durant les primeres tirades van anar més lluny i més de pressa del que havia pensat. El paisatge era esquerp i hostil i, tanmateix, van avançar força i la Muntanya era cada cop més a prop. Però, a mesura que el dia s’anà esllanguint i que, encara massa d’hora, la llum insuficient començà a fallar, en Frodo es tornà a acotar i ensopegà altre cop, com si aquell esforç renovellat li hagués fet malbaratar les forces que li restaven.

A l’última parada va deixar-se caure i digué:

—Tinc set, Sam —i no tornà a dir res més.

En Sam li va donar un glop d’aigua; només en quedava un altre. Ell no begué; i ara, quan un cop més la nit de Mórdor es tancava damunt seu, tots els pensaments li duien records d’aigua; i cada torrent, rierol o broll que havia vist al llarg dels anys, sota el verd ombrívol de les salzedes o centellejant sota el sol, li ballava i fluïa per a turment seu darrere la ceguesa dels seus ulls. Notava als dits dels peus el fang fresc mentre xipollejava a la bassa de Voralaigua amb la Jolly Cabanelles i en Tom i en Nibs i la seva germana Roseta.

—Però de tot això fa molts anys —sospirà—, i era molt lluny. El camí de tornada, si és que existeix, passa per la Muntanya.

No podia dormir i discutia tot sol.

—Va, apa, ens n’hem sortit molt millor del que esperaves —deia, sorrut—. Hem començat molt bé. Diria que hem travessat més de la meitat del camí, abans de la primera parada. Un dia més i ho haurem aconseguit.

Aleshores va fer una pausa.

—No siguis ase, Sam Gamgí —va ser la resposta de la seva mateixa veu—. El senyor Frodo no resistirà un altre dia com aquest, suposant que arribi a moure’s. I tu no aguantaràs gaire més si li continues donant tota l’aigua i gairebé tot el menjar.

—Però encara puc fer una bona caminada, i la faré.

—Cap a on?

—Cap a la Muntanya, evidentment.

—Però, i aleshores què, Sam Gamgí, aleshores què? Un cop hi hagis arribat, què hi faràs? El senyor Frodo tot sol serà incapaç de fer res.

Amb gran desolació, en Sam s’adonà que no tenia resposta a aquesta pregunta. No se n’havia fet una idea gens clara. En Frodo no li havia parlat gaire de la seva missió i en Sam només sabia, vagament, que l’Anell hauria d’anar a parar d’alguna manera al foc.

—Les Esquerdes del Fat —murmurà, en venir-li al cap aquell nom antic—. Bé, si el senyor sap com trobar-les, jo no.

—Justa la fusta! —va fer la resposta—. Tot és força inútil. Ell mateix ho ha dit. El ximplet ets tu, que continues fent esforços i confiant. Et podries haver ajagut i haver-te posat a dormir com ell fa una pila de dies, si no hi estiguessis tan encaparrat. De tota manera acabaràs morint, o alguna cosa pitjor. Val més que t’ajeguis i et rendeixis ara. En qualsevol cas, mai no arribareu al cim.

—Sí que hi arribaré, encara que ho hagi de deixar tot enrere i només em quedin els ossos —va dir en Sam—. I hi pujaré el senyor Frodo jo solet, encara que m’hi deixi l’ànima i el cos. De manera que, prou de discutir!

En aquell instant en Sam advertí un sacseig a la terra i escoltà o sentí un enrenou sord, distant i profund, com un tro empresonat sota terra. Sota els núvols es va veure una breu flamarada vermella que espurnejà i es consumí. La Muntanya també dormia intranquil·la.

I arribà l’última etapa de la marxa cap a l’Oròdruin, però, comparat amb allò que en Sam havia imaginat que seria capaç de suportar, va ser un turment encara molt més gran. Estava completament exhaust i amb la boca tan resseca que ni tan sols era capaç d’empassar-se un mos de menjar. El temps s’havia mantingut fosc, no sols a causa dels fums de la Muntanya: semblava que es congriés una tempesta i molt lluny, cap al sud-est, s’entreveia la brillantor dels llamps sota els cels negres. El pitjor era que l’atmosfera era plena de vapors, respirar era difícil i dolorós i els entrà una mena de mareig, de manera que caminaven vacil·lants i sovint queien. Llurs voluntats, però, no flaquejaren i van continuar lluitant per avançar.

La Muntanya s’acostava més i més, fins al punt que, en alçar els caps feixucs, omplia totalment llur camp de visió, dreçant-se enorme davant seu: una massa descomunal de cendra i escòria i pedres cremades de la qual en sortia un con d’arestes costerudes que es perdia entre els núvols. Abans que aquella penombra que havia durat tot el dia acabés donant pas a la veritable nit, ja s’hi havien arrossegat, a empentes i rodolons, fins a la falda.

En Frodo es deixà caure a terra, panteixant. En Sam va asseure’s al seu costat. Amb gran sorpresa per part seva, estava escruixit però se sentia més lleuger i semblava que se li havia tornat a aclarir el cap. Ja no hi havia cap discussió que li neguitegés els pensaments. Coneixia tots els arguments a favor de la desesperació, però no pensava escoltar-los. Havia pres una decisió i només la mort podria frustrar-la. Ja no experimentava necessitat ni desig de dormir, sinó més aviat de vigilància. Sabia que tots els riscos i tots els perills convergien ara en un punt: l’endemà seria el dia fatídic, el dia de l’esforç final o del desastre, el darrer bleix.

Quan arribaria, però? La nit semblava interminable i eterna, un minut moria rere l’altre però tots plegats no semblaven mai sumar una hora, no duien cap canvi. En Sam començà a preguntar-se si s’hauria produït una segona foscor i si el dia ja no reapareixeria mai més. A la fi cercà a les palpentes la mà d’en Frodo. La tenia freda i tremolava. El seu senyor s’estremia.

—No hauria d’haver-me desfet de la manta —rondinà en Sam i, bo i jaient a terra, intentà reconfortar en Frodo amb els braços i el cos. Aleshores li entrà el son i la llum apagada del darrer dia del seu quest els trobà l’un al costat de l’altre. El dia abans el vent havia minvat en deixar de bufar de l’oest i, ara, arribava del nord i començava a agafar força. Lentament la llum oculta del sol s’esmunyí per entre les tenebres fins a on jeien els hòbbits.

—A l’atac! Ja és l’última embranzida! —va dir en Sam mentre feia un esforç per posar-se dempeus. Va ajupir-se cap a en Frodo i el desvetllà amb suavitat.

En Frodo remugà, però amb un gran esforç de voluntat s’incorporà titubejant, encara que de seguida va caure de genolls. Alçà la mirada amb dificultat cap als pendissos foscos del Mont del Fat que es dreçava molt amunt i, llavors, penosament, es posà a avançar de quatre grapes.

En Sam el contemplà i el cor se li omplí de llàgrimes, tot i que els seus ulls ressecs i irritats no en van vessar cap. «He dit que el duria encara que m’hi deixi el cos», va murmurar, «i a fe que ho penso fer!».

—Vingui, senyor Frodo! —li cridà—. No puc dur això en lloc de vostè, però el puc dur a vostè i això també. Apa, amunt! Vinga, estimat senyor Frodo. En Sam el portarà a collibè. Només li ha de dir on hem d’anar i ell l’hi durà.

Quan en Frodo se li hagué enfilat a l’esquena, amb els braços lassos per davant del coll d’en Sam i les cames fermament aferrades sota els seus braços, en Sam es posà dret tot trontollant; però llavors, amb gran sorpresa, sentí que la càrrega li resultava lleugera. Havia temut no tenir gairebé forces per alçar el senyor Frodo i, a més, s’esperava haver de compartir el pes aixafador del maleït Anell. Però no era així. Bé fos perquè en Frodo estava tan extenuat per les llargues sofrences, per la ferida del coltell, per la fiblada verinosa i per la por, el desconhort i aquell viatge sense descans, bé perquè algun do d’energia final li era atorgat, en Sam alçà en Frodo sense més dificultats que si es carregués un noiet dels hòbbits a collibè per saltironejar per les quintanes o els prats de La Comarca. Va respirar profundament i va emprendre la marxa.

Havien assolit la falda de la Muntanya pel vessant nord i una mica cap a l’oest; d’aquella banda, els aiguavessos grisos i llargs, encara que eren esquerps, no eren tan costeruts. En Frodo no deia res, de manera que en Sam s’afanyà el millor que pogué, sense altre guiatge que la decisió de pujar tan amunt com pogués abans de perdre les forces i que li flaquegés la voluntat. Va trescar penosament amunt i més amunt, tombant a dreta i esquerra per fer més suau el pendent i trontollant sovint endavant i, a la fi, arrossegant-se com un cargol amb un pes feixuc a l’esquena. Quan la voluntat ja fou incapaç de dur-lo més endavant i tots els seus membres s’atuïren, va aturar-se i diposità suaument en Frodo al terra.

En Frodo va obrir els ulls i sospirà profundament. Allí dalt era molt més fàcil respirar, per damunt de les pestilències que planaven i s’arremolinaven a baix.

—Gràcies, Sam —va dir amb un xiuxiueig esquerdat—. Quant queda, encara?

—No ho sé —va respondre en Sam—, perquè no sé on anem.

Va mirar enrere i, després, mirà amunt; i li sorprengué veure que el seu darrer esforç l’havia dut tan lluny. La Muntanya, vista tota sola i ominosa, els havia semblat més alta del que era. Ara en Sam va adonar-se que no era tan imposant com les collades altes d’Éphel Dúath que en Frodo i ell havien escalat. Els contraforts envitricollats i informes de la seva enorme base es dreçaven potser uns tres mil peus per sobre la planura i, per damunt d’aquests, sobresortia el con central, que devia tenir la meitat de la base, com una descomunal xemeneia o fornal coronada per un cràter oscat. En Sam, emperò, ja era a més de la meitat de la base i la planura de Gòrgoroth quedava més a baix, borrosa, embolcallada pels vapors i les ombres. En esguardar amunt, si la seva gargamella resseca li ho hagués permès, hauria esclafit un crit; perquè entre aquelles tosses i cimals abruptes descobrí amb tota claredat un viarany o camí. Pujava com un cinyell que s’enlairés des de l’oest i giravoltés, serpentejant, per la Muntanya fins que, abans de voltar i desaparèixer de la vista, assolia la banda est del peu del con.

En Sam no podia albirar el recorregut que feia precisament per damunt seu, a l’indret on era més baix, perquè, des d’on s’estava, hi havia un pendent molt pronunciat; però suposà que si era capaç de fer només un petit esforç addicional cap amunt, hi sortiria. Tornà a experimentar una guspira d’esperança. Potser sí que conqueririen la Muntanya. «Ves, sembla que l’hi hagin posat expressament!», es va dir. «De no ser per aquest camí, hauria hagut de confessar que havia estat derrotat a la fi».

El camí no l’hi havien posat per complaure en Sam. No ho sabia, però allò que observava era la carretera d’en Sàuron de Bàrad-dûr al Sàmmath Naur, les Sales del Foc. Sortia des de la gran portalada occidental de la Torre Fosca, salvava un abisme fondíssim gràcies a un ample pont de ferro i després, un cop a la plana, avançava durant una llegua entre dos esvorancs fumejants i finalment arribava en una calçada llarga i en pendent que conduïa al vessant est de la Muntanya. A partir d’aquell indret, tombava i rodejava la seva corpulenta base de sud a nord i, a la fi, s’enfilava, amunt pel con més alt, però encara lluny del cim de fumeres irrespirables, fins en una entrada fosca que s’obria de cara a l’est, mirant directament cap a la Finestra de l’Ull, a la fortalesa recoberta de tenebres d’en Sàuron. Aquell camí quedava bloquejat o era sovint destruït per les turbulències de les fornals de la Muntanya, però ara sempre tornava a ser reparat i netejat gràcies als treballs de moltíssims orcs.

En Sam respirà profundament. Hi havia un camí, però no sabia com s’ho faria per pujar aquell pendís. D’entrada, havia de calmar l’esquena adolorida. Durant una estoneta, va jeure ben pla al costat d’en Frodo. Cap d’ells dos no digué re. La llum augmentà lentament. Tot d’una s’apoderà d’en Sam una sensació d’urgència que no va comprendre. Era gairebé com si algú li cridés: «Ara, ara mateix, o serà massa tard!». Va armar-se de coratge i es posà dret. Semblava que en Frodo també havia sentit aquella crida. Amb un esforç, s’havia posat de quatre grapes.

—Ja m’hi arrossegaré, Sam —panteixà.

De manera que, passa a passa, com diminuts insectes grisos, van arrossegar-se pendís amunt. Van assolir el camí i s’adonaren que era ample i allisat amb trossets de reble i cendres ben petjades. En Frodo s’hi enfilà i, tot d’una, com mogut per alguna força superior, es girà lentament de cara a l’est. Allà lluny, les tenebres d’en Sàuron ho tapaven tot, però, esquinçat per algun grop de vent provinent del món o mogut per alguna poderosa torbonada interior, el mantell de núvols s’arremolinà i, per un instant, va apartar-se; i aleshores albirà, dreçant-se negríssims, més negres i foscos que les vastes ombres entre les quals s’alçaven, els pinacles cruels i la corona de ferro de la torre més alta de Bàrad-dûr. Només aparegueren durant un moment, però, com si sortís d’algun finestral enorme i incommensurablement alt, una flama vermella, com un punyal, es disparà cap al nord, guspira d’un Ull penetrant; i llavors les ombres ho van cobrir tot de bell nou i aquella visió terrible desaparegué. L’Ull no els mirava a ells: escodrinyava el nord, on els Capitans de l’Oest estaven acorralats, i era en aquella direcció que ara es projectava tota la seva maldat, mentre el Poder avançava per colpir amb un atac mortífer. Tanmateix, en Frodo, davant aquella llambregada espantosa, va caure com si hagués estat ferit de mort. La mà va buscar, tremolosa, la cadena que duia a l’entorn del coll.

En Sam se li agenollà al costat. Molt feble, gairebé inaudible, sentí que en Frodo murmurava:

—Ajuda’m, Sam! Ajuda’m, Sam! Agafa’m la mà! No la puc aturar.

En Sam agafà les mans del seu senyor, les hi ajuntà, palmell contra palmell, i les hi besà; i després les va subjectar suaument entre les seves. De sobte se li acudí: «Ens ha vist! Tot s’ha acabat o aviat s’acabarà. Això sí que és la fi de tot, Sam Gamgí».

Un cop més es carregà en Frodo i va posar les seves mans contra el pit, tot deixant que les cames li pengessin. Després acotà el cap i es posà a trescar amunt pel camí. No era una via tan planera com els havia semblat. Per sort les erupcions que s’havien produït amb les grans convulsions que en Sam havia contemplat des de Cirith Úngol havien vessat sobretot pels costers del sud i de l’oest, i el camí, en aquella banda, no havia quedat bloquejat. En molts indrets, tanmateix, s’hi havien produït esllavissades o era creuat per esquerdes engolidores. Després d’enfilar-se en direcció est durant una estona, tombava sobre si mateix amb un giravolt molt accentuat i, durant un tram, es dirigia cap a l’oest. El revolt mateix era tallat fondament en un espadat de roca vella i erosionada, vomitada molt de temps enrere pels fornals de la Muntanya. En Sam, panteixant sota aquella càrrega, va tombar el revolt; i, en fer-ho, va copsar de reüll alguna cosa que queia des de l’espadat, com un trosset petit de pedra negrosa que hagués rodolat avall en passar ell.

Un pes sobtat li va caure al damunt i es desplomà endavant, ferint-se la part posterior de les mans que encara subjectaven les d’en Frodo. De seguida va comprendre què havia passat perquè, de bocaterrosa, sentí, damunt seu, una veu odiada.

—Amo dolent! —xiuxiuejà—. Amo dolent enganya a nosaltress, enganya l’Sméagol, gòl·lum. No ha d’anar per aquest camí. No ha de fer mal Preciositat. Donar-la a l’Sméagol, sssí, donar-la a nosaltress!

Amb una empenta violenta, en Sam s’incorporà. Desembeinà l’espasa immediatament, però no pogué fer res. En Gòl·lum i en Frodo estaven aferrissadament agafats. En Gòl·lum donava grans estrebades a en Frodo, provant d’arrencar-li la cadena i l’Anell. Allò era probablement l’única cosa capaç de reviscolar en en Frodo el caliu esmorteït del seu cor i de la seva voluntat: un atac, un intent d’arrabassar-li a la força el seu tresor. Se’n defensà amb una fúria sobtada que sorprengué en Sam, i també en Gòl·lum. Tot i així, potser els esdeveniments haurien tingut un altre descabdellament si el mateix Gòl·lum hagués estat el mateix d’abans; però, fossin quins fossin els camins espantosos, solitaris, mancats de menjar i d’aigua, que hagués recorregut, empès per un desig que el devorava i per un espant terrible, la veritat és que hi havien deixat senyals cruels. Havia esdevingut una cosa esquelètica, esprimatxada, macilenta, un sac d’ossos, de pell tibant i esgrogueïda. Els ulls se li encenien amb una flamarada feréstega, però la seva perversitat ja no anava acompanyada de l’antiga força de les seves grapes. En Frodo se’n desempallegà d’una empenta i es posà dret amb peu vacil·lant.

—A terra, a terra! —bleixà, enduent-se la mà al pit, de manera que sota la protecció de la camisa de cuiro engrapava l’Anell—. A terra, criatura llefiscosa, i allunya’t del meu camí! Tens les hores comptades. Ara ja no em pots trair ni pots matar-me.

Aleshores, tot d’una, com anteriorment li havia succeït als encontorns de l’Emyn Muil, en Sam va veure aquells dos rivals sota una altra llum. Una forma agemolida, ja poc més que una ombra d’alguna cosa viva, una criatura ja totalment esfondrada i derrotada, però encara plena d’un desig i d’una fúria odiosos; i, davant seu, dreta, severa, com si ara la compassió ja no pogués afectar-la, una figura vestida de blanc, però que sostenia una roda de foc damunt el pit. I d’aquell foc en sortí una veu autoritària.

—Fuig i no em molestis més! Si mai més em tornes a tocar, et condemnaràs tu mateix al Foc del Fat.

La figura agemolida es va enretirar, els ulls parpellejant de terror i, tanmateix, al mateix temps, amb un desig insadollable.

Després aquella visió s’esvaní i en Sam distingí en Frodo dret, amb la mà damunt el pit, respirant amb un panteix ofegat, i en Gòl·lum als seus peus, descansant damunt els genolls i amb les mans ben esteses damunt el terra.

—Alerta! —va cridar en Sam—. Vol saltar! —i va fer un pas endavant tot brandint l’espasa—. De pressa, senyor! —bleixà—. Continuï endavant! Continuï! No podem perdre temps. Jo m’encarregaré d’ell. Continuï endavant!

En Frodo el va esguardar com si mirés algú que fos molt lluny.

—Sí, he de continuar endavant —va dir—. Adéu-siau, Sam! Ja hem arribat al final. Al Mont del Fat és on el fat ha de ser decidit. Adéu! —va fer mitja volta i s’allunyà, caminant lentament però amb altivesa, amunt pel camí que pujava.

—Finalment! —va dir en Sam—. Ara et podré donar el que et mereixes! —i saltà endavant amb l’espasa desembeinada, disposat a lluitar. Però en Gòl·lum no va saltar. Es va deixar caure estès a terra i gemegà.

—No matar a nosaltres —va ploriquejar—. No fer-nos mal amb l’acer dolent i cruel! Deixar-nos viure, ssí, viure només una miqueta més. Perduts, perduts! Nosaltres estem perduts. I quan la Preciositat desapareix nosaltres morirem, morirem en la pols —va escarbotar les cendres del camí amb els seus dits llargs i escanyolits—. Polsss! —xiuxiuejà.

La mà d’en Sam vacil·là. Tenia el cap encès per l’odi només de recordar-ne la maldat. Hauria estat just aniquilar aquella criatura traïdora i criminal, just i reiteradament merescut; i, a més, semblava l’única cosa segura a fer. Però al fons de tot del cor hi havia alguna cosa que el refrenava: no podia acabar amb aquella cosa agemolida a la pols, desemparada, abaltida, absolutament malaurada. Ell mateix, tot i que només durant una breu estona, havia dut l’Anell i ara endevinava vagament el suplici de la ment i del cos emmusteïts d’en Gòl·lum, esclavitzats per aquell Anell, incapaços de tornar a trobar mai més de la vida pau o alleujament. Però en Sam no tenia paraules per expressar el que sentia.

—Oh, maleïda siguis, criatura pudenta! —va dir—. Vés-te’n! Fora! No me’n fio gens, de tu, no me’n fio ni un pèl; però fuig. O aleshores sí que et faré mal, sí, amb aquesta fulla dolenta i cruel.

En Gòl·lum es posà de quatre grapes i va fer diverses passes enrere i després es girà i, quan en Sam estava a punt de donar-li una puntada de peu, va sortir fugint camí avall. El hòbbit ja no hi tornà a parar atenció. De sobte es recordà del seu senyor. Va mirar camí amunt però ja no se’l veia. Si hagués mirat enrere, hauria observat que en Gòl·lum, no gaire més avall, tornava a fer mitja volta i, amb una lluentor salvatge de bogeria brillant-li als ulls, s’arrossegava ràpid però amb molta cautela darrere seu: una ombra furtiva entre els penyals.

El camí continuava pujant. De seguida tornava a tombar i, amb un darrer tram en direcció est, passava per un espadat tallat a la cara del con i arribava fins en una porta fosca a l’aiguavés de la Muntanya, la porta del Sàmmath Naur. Molt lluny, el sol, que ara s’aixecava cap al sud, travessant els vapors i les boires, lluïa de manera sinistra, com un disc vermell apagat i lleganyós, però tot Mórdor s’estenia al voltant de la Muntanya com un país mort, silenciós, colgat per les ombres, tot esperant una escomesa terrible.

En Sam arribà en aquella boca badada i esguardà endins. Era fosc i hi feia calor i una remor profunda estremia l’aire.

—Frodo! Senyor! —cridà. Però no li arribà cap resposta. Va romandre quiet uns segons, el cor li bategava amb les pitjors temences, i finalment s’hi ficà. Una ombra s’esmunyí darrere seu.

D’entrada no hi veia res. Endut per la necessitat peremptòria va treure, un cop més, el flascó de la Senyora Galàdriel, però en la seva mà tremolosa era pàl·lid i fred i no projectava gens de llum en aquella tenebra asfixiant. Havia arribat al cor del reialme d’en Sàuron i a les fargues del seu antiquíssim poder, les més impressionants de tota la Terra Mitjana; allí, tots els altres poders quedaven apagats. Atemorit, va fer algunes passes titubejants en la foscor i, llavors, tot d’un plegat, es produí una flamarada vermella que saltà cap amunt i llepà l’altíssima i negra volta. Aleshores en Sam copsà que es trobava en una cova o túnel llarg que perforava el con fumejant de la Muntanya. Però només un mica més endavant, el terra i les parets a banda i banda eren fendits per una gran esquerda de la qual n’havia sortit aquella resplendor vermella que tan aviat flamejava amunt com s’esmorteïa en la foscor. Mentrestant, a sota de tot, continuava aquell brogit i aquell traüt com la pulsació i l’esforç de grans màquines.

La llum tornà a brollar amunt i allí, al caire mateix de l’abisme, a la mateixa Esquerda del Fat, hi distingí en Frodo, una silueta negra retallada contra la resplendor, tens, rígid, però immòbil com si s’hagués tornat de pedra.

—Senyor! —va exclamar en Sam.

Llavors en Frodo es mogué i va parlar amb veu clara, molt més clara, a dir veritat, i molt més potent del que en Sam mai no li havia sentit, i la seva veu s’imposà a l’enrenou i al sotragueig del Mont del Fat, ressonant a la volta i a les parets.

—Sóc aquí —va dir—. Però ara he decidit no fer allò que havia vingut a fer. No consumaré aquesta missió. L’Anell és meu! —i, de sobte, en posar-se’l al dit, desaparegué davant dels ulls d’en Sam.

En Sam es quedà bocabadat, però no va tenir ocasió de cridar, perquè en aquell instant s’esdevingueren moltes coses.

Alguna cosa colpejà amb violència la seva esquena, les cames li van fallar i va sortir llançat per l’aire cap a un costat i es colpejà el cap contra el terra de pedra mentre una forma fosca saltava per damunt seu. Va restar quiet i per uns segons tot quedà a les fosques.

I, mentre en Frodo es posava l’Anell i el reclamava per a si, al mateix Sàmmath Naur, al cor veritable del seu reialme, molt lluny, el Poder de Bàrad-dûr trontollà i la Torre va estremir-se des dels seus fonaments fins a la seva corona orgullosa i implacable. El Senyor Fosc s’adonà de sobte de la seva presència i el seu Ull travessà totes les tenebres i escodrinyà des de l’altra banda de la planura endins de la porta que ell havia bastit; i la magnitud de la seva pròpia follia li fou revelada en un llampec encegador i per fi va comprendre amb claredat tots els estratagemes dels seus enemics. Llavors la seva còlera s’encengué amb flames roents, ja que la seva por muntà com un enorme fum negre per asfixiar-lo. Perquè s’adonava del perill mortífer en què es trobava i del fil del qual ara penjava el seu fat.

La seva ment s’alliberà de totes les seves conxorxes i maquinacions de traïció i aterriment, de tots els seus estratagemes i guerres; i, d’un cap a l’altre, el seu reialme fou sacsejat amb una convulsió; els seus esclaus gemegaren, els seus exèrcits van deturar-se i els seus capitans, perdut sobtadament el nord, mancats de voluntat, van vacil·lar i es van deixar endur per la desesperació. Perquè els havia oblidat. Tot el pensament i la intencionalitat del Poder que els sustentava estava ara dirigida, amb una força abassegadora, cap a la Muntanya. I a la seva crida, els Nazgûl, els Espectres de l’Anell, tot giravoltant amb un xiscle que fendia l’aire, hi van volar, en llur última i més desesperada cursa, més ràpids que els vents i, amb una tempesta d’ales, van sortir disparats vers el sud, cap al Mont del Fat.

En Sam s’enlairà. Estava atordit i la sang li regalimava del cap per damunt dels ulls. Va maldar per avançar de quatre grapes i, llavors, presencià una escena sorprenent i espaordidora. En Gòl·lum, al caire mateix de l’abisme, lluitava com un boig total amb un enemic invisible. Oscil·lava endavant i endarrere, adés tan a prop de la vora que estava a punt de precipitar-s’hi, adés enretirant-se’n, i caient a terra, per alçar-se i tornar a caure de bell nou. I durant tota l’estona, no parà de panteixar amb aquell xiulet seu, però no va dir ni un mot.

Els focs subterranis havien reviscolat amb gran còlera, la llum rogenca refulgia i tota la caverna era plena d’aquella resplendor i d’aquella calor increïbles. Tot d’un plegat en Sam va veure que les mans llargarudes d’en Gòl·lum pujaven cap a la seva boca; els ullals blancs li resplendiren i, llavors, feren un soroll sec en mossegar. En Frodo va proferir un xiscle i aparegué allí, caigut de genolls, a la vora de l’abisme. Però en Gòl·lum, ballant com si fos boig, sostenia l’Anell enlaire, amb un dit encara dins el cercle. Ara l’Anell lluïa com si realment estigués forjat de foc roent.

—Preciositat, preciositat, preciositat! —exclamava en Gòl·lum—. La meva Preciositat! Oh, Preciositat meva! —i mentre deia aquests mots, amb els ulls encara enlairats per delitar-se en el seu botí, va fer una passa de més, ensopegà, trontollà un segon al caire i, després, caigué a l’abisme amb un esgarip. Des de les fondàries arribà el seu darrer udol: «Preciositat», i desaparegué.

Es produí un gran renou i una baluerna confusa de sorolls. Les flamarades saltaren amunt fins a llepar la volta. El traüt esdevingué un tumult descomunal i tota la Muntanya s’estremí. En Sam va córrer fins a en Frodo i l’agafà i se l’endugué cap a la porta. I allí mateix, al llindar tenebrós del Sàmmath Naur, per damunt de les planures de Mórdor, la meravella i el terror que albirà van ser tan imposants que hi restà immòbil, oblidant tota la resta, i romangué bocabadat com si s’hagués quedat de pedra.

Pogué copsar breument un núvol que giravoltava i, al centre, hi havia torres i fortificacions, altes com pujols, bastides damunt un impressionant tron muntanyenc, per damunt de fossars incommensurables; patis grisencs i masmorres, presons sense obertures, escarpades com penya-segats, i portalades adamantines d’acer, badades; i aleshores tot desaparegué. Les torres s’enderrocaren i les muntanyes s’esllavissaren; les muralles van derruir-se i es van fondre i caigueren enrunades; enormes columnes de fum i brolls de vapor s’alçaren en grans columnes, amunt, amunt, fins que van recargolar-se com una onada aclaparadora i la seva cresta indòmita es recargolà i va desplomar-se escumejant damunt la terra. I llavors, a la fi, d’aquell espai de milles i més milles, n’arribà un enrenou que augmentà fins a convertir-se en un cruiximent i un brogit eixordadors; la terra s’estremí, la planura bleixà i s’esquerdà i l’Oròdruin tentinejà. El seu cim esberlat vomità foc. Els cels esclataren amb una tronadissa fendida pel llampegueig i una pluja negra, com assots desfermats, es desbordà com un torrent. I, al bell mig de la tempesta, amb un xiscle que travessà tots els altres sons, esqueixant els núvols a llenques, aparegueren els Nazgûl, baixant com llampecs flamígers i, empresonats per l’ensulsiada absoluta del cel i la muntanya, crepitaren, es marciren i van desaparèixer.

—Bé, això sí que s’acaba, Sam Gamgí —va dir una veu al seu costat. I allí tenia en Frodo, pàl·lid i extenuat, però altre cop com sempre havia estat. I als ulls, ara, hi havia pau, sense cap mena de tibantor de la voluntat ni follia ni temença. Havia estat alliberat de la seva càrrega. Tornava a ser el senyor benvolgut dels dies agradosos de La Comarca.

—Senyor! —exclamà en Sam, i es deixà caure de genolls.

De moment, enmig de tota aquella ruïna del món, només sentia alegria, una gran joia. El pes havia desaparegut. El seu senyor s’havia salvat, tornava a ser el d’abans, era lliure. I aleshores en Sam va descobrir la mà mutilada i sagnant.

—La seva pobrissona mà! —va dir—. I no tinc res per embolicar-la-hi o que li pugui servir de calmant. M’hauria estimat més donar-li sencera una de les meves mans. Però ara ja no tornarà mai més, ha desaparegut per sempre.

—Sí —va dir en Frodo—. Però, recordes les paraules d’en Gàndalf?: «Potser fins i tot en Gòl·lum encara hi té algun paper a jugar». De no haver estat per ell, Sam, jo no hauria tingut forces per destruir l’Anell. El nostre quest, tot i haver arribat en aquest final amarg, hauria estat inútil. Perdonem-lo, doncs! Hem acomplert la missió i ja s’ha acabat tot. M’alegra que siguis aquí, al meu costat. Aquí, on acaben totes les coses, Sam.





Capítol IV

EL CAMP DE CORMAL·LEN


Les hosts de Mórdor s’enfellonien per tots els pujolars. Els Capitans de l’Oest s’esfondraven sota aquella marea creixent. El sol lluïa, vermell, i sota les ales dels Nazgûl les ombres de la mort es projectaven, tenebroses, damunt la terra. L’Àragorn romania sota el seu estendard, callat i sever, com algú perdut en el rumiament de coses molt distants o molt antigues; però els ulls li centellejaven com estels que més brillen com més es tanca la nit. En Gàndalf era situat al capdamunt del turó i se’l veia blanc i fred i no el tocava cap ombra. L’envestida furiosa de Mórdor esclatà com una onada contra els pujolars assetjats i les veus retronaven com la marea entre l’estrèpit i el martelleig de les armes.

En Gàndalf, com si els seus ulls haguessin rebut alguna visió inesperada, es va moure intranquil; i va girar-se, tot esguardant cap al nord, on els cels eren pàl·lids i clars. Llavors alçà les mans i va cridar amb veu poderosa, que ressonava per damunt l’eixordadissa:

—Vénen les àguiles!

I moltíssimes veus van respondre amb el mateix crit:

—Que vénen les àguiles! Les àguiles s’acosten!

I els exèrcits de Mórdor van enlairar la mirada tot preguntant-se què volia dir aquell senyal.

I allí arribava Gwàihir, el Senyor dels Vents, i Landròval, el seu germà, les més grans d’entre totes les àguiles del nord, els més poderosos descendents del vell Thoròndor, que havia construït els nius als cims inaccessibles de les Muntanyes Circumdants quan la terra mitjana era encara jove. Darrere seu, en una corrua llarga i veloç, arribaven tots els seus vassalls de les muntanyes septentrionals, que s’apressaven amb el vent que es començava a aixecar. Van caure directament sobre els Nazgûl, precipitant-s’hi de sobte des de molt amunt, i la fregadissa de llurs ales en passar pel damunt va ser com un vendaval.

Però els Nazgûl van girar cua i fugiren i desaparegueren en direcció a les tenebres de Mórdor, perquè els havia arribat la crida inesperada i terrible de la Torre Fosca; i en aquell moment fins i tot les hosts de Mórdor van estremir-se, el dubte els engrapà els cors, deixaren de riure, les mans els van tremolar i tots els seus membres van perdre força. El Poder que els empenyia endavant i que els omplia d’odi i de fúria trontollava, la seva voluntat s’apartava d’ells; i ara, en mirar els ulls dels seus enemics, hi descobriren una llum mortífera i van tenir por.

Aleshores tots els Capitans de l’Oest van cridar a l’uníson, perquè, enmig de la tenebra, el cor se’ls omplí d’una nova esperança. Des d’aquells turons que havien estat assetjats, els cavallers de Góndor, els genets de Ròhan, els Dúnedain del nord, i tot de companyies molt atapeïdes de guerrers valents van avançar contra els enemics que vacil·laven, bo i obrint-se pas amb l’empenta esmolada de llurs espases. Però en Gàndalf va alçar els braços i un cop més va cridar amb veu molt clara:

—Quiets, Homes de l’Oest! No us mogueu i espereu! L’hora del fat és arribada.

I fins i tot abans que hagués acabat de pronunciar aquestes paraules, la terra es convulsionà sota els seus peus. I, llavors, una tenebra altíssima i immensa s’alçà molt de pressa, molt per damunt de les torres de la Porta Negra i fins i tot per damunt de les muntanyes, i inundà tot el cel amb guspires de foc. La terra gemegà i grinyolà. Les Torres dels Ullals van balancejar-se, oscil·laren i caigueren enderrocades; aquella fortificació poderosíssima s’ensulsià; la Porta Negra saltà enlaire amb l’esllavissament; i, des de molt lluny, primer feblement i després amb més força, pujant fins als núvols, arribà un fragor retronador, un baluern, un llarguíssim eco que retrunyia amb l’estrèpit de l’esfondrament.

—El reialme d’en Sàuron s’ha acabat! —va dir en Gàndalf amb veu clara—. El Portador de l’Anell ha acomplert la seva Missió.

I mentre els Capitans miraven cap al sud, a les terres de Mórdor, els semblà que, pàl·lida contra aquell mantell de núvols, s’aixecava una forma descomunal d’ombra, impenetrable, coronada de llamps, que ocupava tot el cel. S’enlairà, enorme, per damunt el món i allargà cap a ells una mà amenaçadora i colossal, terrible però impotent; perquè, fins i tot mentre s’ajupia cap a ells, una gran ventada l’empenyé i la gropada va endur-se-la i la dispersà. I aleshores tot quedà en calma.

Els Capitans van abaixar el cap; i vet aquí que, quan van tornar a alçar-lo, els enemics corrien a la desbandada i el poder de Mórdor es dissipava com la pols sota el vent. De la mateixa manera que les formigues, quan la mort s’abranda contra aquella criatura inflada i prolífica que viu al seu turonet pul·lulant i les té sota el seu domini, corren errívoles i esmaperdudes i agonitzen a poc a poc, així també les criatures d’en Sàuron, orcs o ogres o bèsties esclavitzades per algun encanteri, es posaren a córrer arrauxades d’ací i d’allà; i algunes es van matar o van llançar-se als pous o van fugir udolant per amagar-se altre cop en caus i entaforar-se en llocs foscos i sense llum, lluny de tota esperança. Però els homes de Rhûn i de Harad, els orientalencs i sudaners, van adonar-se del fracàs de la seva guerra i de la glòria i gran majestat dels Capitans de l’Oest. I aquells que feia més que es trobaven en la més profunda i malvada esclavitud, odiant com odiaven l’Oest, i essent com eren homes orgullosos i agosarats, van aplegar-se per oferir una última resistència i presentar desesperadament batalla. La major part, emperò, va fugir cap a l’est a la desbandada, i alguns van llençar a terra llurs armes i van implorar clemència.

Aleshores en Gàndalf, deixant totes les qüestions referents a la batalla i al comandament en mans de l’Àragorn i dels altres senyors, pujà al capdamunt d’un turó i féu un crit; i de seguida baixà cap a ell una gran àguila, Gwàihir, el Senyor dels Vents, que es plantà davant seu.

—Gwàihir, amic, ja m’has dut un parell de vegades —va dir en Gàndalf—. A la tercera serà la vençuda, si no hi tens res a dir. Veuràs que no peso gaire més del que pesava quan em vas treure de Zirak-ziguil, on em consumia en vida.

—Us duré allà on vulgueu —va respondre Gwàihir—, i us hi duria encara que fóssiu de pedra.

—Som-hi, doncs, i que el teu germà ens acompanyi amb algunes de les àguiles més veloces! Ens cal ser més ràpids que qualsevol vent i hem de superar les ales dels Nazgûl!

—Bufa vent del nord però el vencerem —va dir Gwàihir. I s’enlairà amb en Gàndalf i van desaparèixer en direcció sud i, amb ell, van envolar-se Landròval i el jove i ràpid Menèldor. I van sobrevolar Udûn i Gòrgoroth, i van veure tota la terra devastada i la ruïna que tenien a sota i, al davant, el Mont del Fat, tot encès, que vomitava els seus focs roents.

—M’alegra que siguis aquí, al meu costat —va dir en Frodo—. Aquí, on acaben totes les coses, Sam.

—Sí, sóc aquí, al seu costat, senyor Frodo —va assentir en Sam, fent descansar amb suavitat sobre el seu pit la mà ferida d’en Frodo—. I vostè és amb mi. I s’ha acabat el viatge. Però, després de fer tant de camí, no vull rendir-me, no encara. Em penso que no és el que em pertoca, si entén el que vull dir.

—Potser no, Sam —va dir en Frodo—, però és així com són les coses, al món. Les esperances fracassen. Tot arriba a una fi. Ara ja haurem d’esperar poc. Estem perduts al bell mig de la ruïna i de l’esfondrament i no tenim escapatòria.

—Bé, senyor, però, com a mínim, podríem allunyar-nos un xic d’aquest lloc tan perillós, d’aquestes Esquerdes del Fat, si és així com se diuen. No li sembla? Va, senyor Frodo, no ens costa gens d’anar-nos-en camí avall!

—D’acord, Sam. Si vols que ens n’anem, et seguiré —va dir en Frodo, i van incorporar-se i van davallar lentament pel camí serpentejant i, mentre es dirigien cap a la falda de la Muntanya, que s’estremia, del Sàmmath Naur en brollà una gran fumera seguida de vapor i el costat del con s’esberlà i quedà badat i un vòmit immens, roent, va esllavissar-se i formà una cascada lenta i brogidora que davallà pel vessant oriental de la Muntanya.

En Frodo i en Sam no podien continuar avançant. Les seves últimes forces, mentals i físiques, s’eclipsaven veloçment. Havien arribat en un turonet cendrós que s’havia format al peu de la Muntanya; però d’allà ja no podien escapar-se per enlloc. S’havia convertit en una illa que, enmig dels turments de l’Oródruin, no resistiria gaire. Tot al voltant, la terra s’esquerdava i, d’aquelles afraus i gorges profundes, en sortien fumaroles i vapors. Darrere d’ells, la Muntanya es convulsionava. Els vessants s’esquinçaven amb grans clivelles. Rius de foc lents davallaven pels pendissos llargs cap a ells. No trigarien gaire a colgar-los. Queia una pluja de cendres calentes.

Es van posar dempeus; en Sam encara sostenia la mà d’en Frodo i la hi acaronava. Sospirà.

—Quina història que hem viscut, oi, senyor Frodo? —va dir—. M’agradaria tant poder sentir-la explicada! Li sembla que diran: «Ara ve la història d’en Frodo, el dels nou dits, i de l’Anell del Fat»? I aleshores tothom callarà, com vam fer nosaltres, quan ens van explicar a Rivendell la història d’en Beren, el d’una sola mà, i el Gran Joiell. M’agradaria tant sentir-la! Em pregunto com continuarà després de la nostra part.

Però mentre pronunciava aquests mots, a fi de mantenir la por a ratlla fins a l’últim moment, la seva mirada es perdia nord enllà, al nord cap al centre de l’huracà, on el cel llunyà era ben clar, perquè aquella ràfega freda, esdevinguda ja un vendaval, havia esbandit les tenebres i la ruïna dels núvols.

I així fou com Gwàihir els va veure gràcies a la seva mirada penetrant, tot volant a favor d’aquell vent desfermat. I, arriscant-se entre els grans perills d’aquells cels, va descriure un cercle a l’aire: dos puntets negres, abandonats, agafats de la mà damunt un turonet de no res, mentre tot el món s’estremia sota els seus peus i es clivellava i els rius de foc se’ls atansaven. I, sense perdre’ls de vista, va llançar-se en picat i veié que queien, exhausts o asfixiats pels gasos i per la calor o abaltits finalment per la desesperació, apartant la mort de la seva mirada.

Havien caigut de costat, i avall volà Gwàihir i avall anaren Landròval i Menèldor el ràpid; i en un somni, sense arribar a saber de quina sort havien estat víctimes, els viatgers van ser enlairats i enduts molt lluny de les tenebres i del foc.

Quan en Sam es despertà, s’adonà que jeia en un llit tou, però que, damunt seu, es bressaven suaument les branques esponeroses de la fageda i que, a través del fullam, centellejava, verda i daurada, la llum del sol. I l’aire era curull d’una aroma dolça i diversa.

Recordà aquella aroma: la fragància d’Ithílien.

—Àngela Maria! —mussità—. Quan de temps he estat adormit? —perquè aquella flaire l’havia retornat al dia en què havia encès la foguereta al recer de la riba assolellada; i durant uns segons tot el que li havia esdevingut d’aleshores ençà se li esborrà de la memòria. Es deixondí i inspirà profundament—. Mare meva, quin somni que he tingut! —murmurà—. M’alegro de despertar-me’n!

Va aseure’s i llavors s’adonà que en Frodo jeia al seu costat i que dormia tranquil·lament, amb una mà darrere el cap i l’altra descansant damunt la flassada. Era la mà dreta i li faltava el dit del mig.

Tots els records reviscolaren i en Sam exclamà en veu alta:

—No era un somni! On som, doncs?

I una veu li va respondre amb dolçor des de darrere:

—A la terra d’Ithílien i sota l’hospitalitat del monarca, que us espera —i, amb aquests mots, en Gàndalf se li va aparèixer al davant, tot vestit de blanc i amb la barba que ara li lluïa com si fos neu pura sota el centelleig de la llum filtrada pel fullam—. I doncs, mestre Samseny, com et trobes? —va dir.

Però en Sam es tornà a ajeure i se’l mirà bocabadat i, durant uns instants, a causa de l’esbalaïment i de l’enorme alegria, no va poder contestar-li res. Finalment, panteixant, va dir:

—Gàndalf! Però si creia que havia mort! És clar que també creia que jo era mort. És que totes les coses tristes acabaran essent falses? Què se n’ha fet, del món?

—N’ha fugit una gran Ombra —va dir en Gàndalf, i esclafí a riure i aquell so fou com una música o com l’aigua en una terra eixorca; i, tot escoltant-lo, en Sam barrinà que havia perdut el compte dels dies que feia que no havia sentit riure, que no havia sentit el so pur de la joia. A la seva oïda era com l’eco de totes les alegries que havia experimentat. En Sam, però, es posà a plorar. I després, com el plugim suau que l’oreig primaveral s’enduu per donar pas a un sol que lluu amb claror renovellada, les seves llàgrimes cessaren i li vingueren les rialles i, així, rient, es llevà del llit.

—Que com em sento? —exclamà—. Bé, no sé gaire bé com explicar-ho. Em sento, em sento… —i va fer anar els braços en l’aire—, em sento com la primavera després de l’hivern, amb el solet a les fulles, i com les trompetes i les arpes i com totes les cançons que he escoltat en ma vida! —va callar i es va girar cap al seu senyor—. Però, com es troba el senyor Frodo? —demanà—. No és llàstima el que li ha passat a la mà? Espero que, llevat d’això, no tingui res més. Les ha passades molt magres.

—Sí, no tinc res més —va dir en Frodo, asseient-se i esclafint també a riure—. M’he tornat a adormir tot esperant-te, Sam, dormilega. M’he despertat a primera hora del matí i ara ja deu ser prop de migdia.

—Migdia? —va fer en Sam—. Migdia, de quin dia?

—Del catorzè de l’Any Nou —va dir en Gàndalf—; o, si t’ho estimes més, el vuit d’abril segons el calendari de La Comarca.[7] Però ara, a Góndor, l’Any Nou començarà sempre el vint-i-cinc de març, el dia de la caiguda d’en Sàuron i el dia en què vau ser salvats del foc i duts al Rei. Ell ha tingut cura de vosaltres i ara us espera. Menjareu i beureu amb ell. Quan estigueu a punt us hi duré.

—El Rei? —va dir en Sam—. Quin rei, i qui és?

—El Rei de Góndor i Senyor de les Terres Occidentals —va respondre en Gàndalf—; i ha tornat a fer-se càrrec de tot el seu antic reialme. Aviat cavalcarà cap a la seva coronació, però ara us espera.

—Què ens hem de posar? —va dir en Sam; perquè l’única cosa que veia eren aquells vestits vells i esparracats que havien dut durant el viatge, plegats damunt el terra, al costat dels llits.

—Els vestits que vau dur durant el vostre viatge a Mórdor —va explicar en Gàndalf—. Fins i tot els parracs òrquics que vas dur a la terra fosca, Frodo, fins i tot aquests seran guardats. No hi ha seda ni lli, armadura ni escut que pugui ser més honorable. Més endavant ja us trobaré alguna altra roba, potser.

Llavors els oferí les mans i van veure que n’hi havia una que brillava amb llum.

—Què hi teniu? —inquirí en Frodo—. Pot ser…?

—Efectivament, t’he dut els teus dos tresors. Els tenia en Sam quan us vam rescatar. Són els obsequis de la Senyora Galàdriel: el teu flascó, Frodo, i la teva capseta, Sam. Estareu contents de tornar-los a tenir fora de perill.

Un cop es van haver rentat i vestit i després d’haver pres un menjar lleuger, els hòbbits van seguir en Gàndalf. Van sortir de la fageda on havien dormit i entraren en una prada llarga de gespa verda, que relluïa sota el sol, flanquejada d’arbres senyorials de fulles fosques, curulls de flors de color escarlata. Al darrere se sentia el soroll d’un salt d’aigua i un rierol davallava al seu davant entre els ribatges en flor, i al peu de la prada s’endinsava en un bosc de fullatge verd, i aleshores corria per sota una arcada d’arbres, a través de la qual hom podia albirar, ben lluny, el centelleig de l’aigua.

En assolir la clariana del bosc, es van sorprendre de trobar-hi cavallers amb cotes de malla lluents i soldats cepats vestits de negre i argent que hi feien la guàrdia i que els rendiren honors, i es van inclinar davant seu amb grans reverències. Llavors un d’ells va fer un toc amb una trompeta llarga i els hòbbits van prosseguir el camí per entre aquella avinguda d’arbres paral·lela al rierol mormolejador. D’aquesta manera van arribar en un espai esbarjós i verd i, més enllà, hi havia un riu ample recobert d’una boirina argentada, en la qual es dreçava una illa llarga i amb frondositat d’arbres, amb molts vaixells ancorats a les ribes. Però al camp on ara es trobaven s’havia congregat un gran exèrcit i les fileres i companyies relluïen sota el sol. I, en acostar-s’hi els hòbbits, les espases foren desembeinades, les llances s’enrigidiren, els corns i trompetes retrunyiren i els homes van cridar amb moltes veus i en moltes llengües:


Llarga vida als Mitgerols!

Elogiats siguin amb grans elogis!

Cuio i Pheriain anann! Aglar’ni Pheriannath!

Elogiats siguin amb grans elogis, Frodo i Samseny!

Daur a Berhael, Conin en Annûn! Eglerio!

Elogiats siguin!

Eglerio!

A laita te, laita te! Andave laituvalmet!

Elogiats siguin!

Cormacolindor, a laita tárienna!

Elogiats siguin! Els Portadors de l’Anell,

elogiats siguin amb grans elogis!



I d’aquesta manera, amb la cara enrojolada i les mirades brillants d’astorament, en Frodo i en Sam van avançar i s’adonaren que, al bell mig d’aquell exèrcit que els aclamava, havien aixecat tres setials bastits amb pans de gespa verda. Darrere el setial de la dreta, blanc sobre verd, onejava un gran cavall que corria lliure; al de l’esquerra hi havia una ensenya amb un vaixell amb la proa en forma de cigne que es feia mar endins, tot argent damunt blau; però darrere el tron més alt, al centre de tot, l’oreig feia voleiar un estendard molt gran que tenia un arbre blanc florit sobre un camper de sable sota una corona llambrejant i set estels que centellejaven. Al tron seia un home vestit amb cota de malla, amb una gran espasa damunt els genolls, però sense elm. En aproximar-s’hi, s’alçà. I aleshores el van reconèixer, tot i haver canviat tant i tenir un aspecte tan superior i alegre, tan reial, de Senyor dels Homes, i els cabells foscos i els ulls de color gris.

En Frodo va córrer al seu encontre i en Sam el seguí de ben a prop.

—Àngela Maria, això sí que ho supera tot! —va dir—. Si no és que encara estic adormit, és en Gambús en persona!

—Sí, Sam, en Gambús —va dir l’Àragorn—. Ha estat un llarg camí, oi?, des de Bree, on vas dir que no t’agradava el meu aspecte. Un camí molt llarg per a tots plegats, però el vostre ha estat el que ha seguit la via més fosca.

I aleshores, per a sorpresa i absoluta confusió d’en Sam, va clavar el genoll a terra davant d’ells; i els agafà de la mà, en Frodo a la dreta i en Sam a l’esquerra, i els va dur cap al tron i els instal·là als setials i, un cop fet això, es girà envers els homes i els capitans que estaven en posició de ferm i se’ls adreçà, cridant de manera que la seva veu ressonés per damunt de tot l’exèrcit:

—Elogiats siguin amb grans elogis!

I quan el crit d’alegria hagué crescut i tornat a minvar, davant la satisfacció total i absoluta d’en Sam i la seva més pura joia, un joglar de Góndor va fer-se endavant, clavà el genoll a terra i demanà la vènia del rei per cantar. I vet aquí el que va dir:

—Pareu esment!, senyors i cavallers i homes de valor sense vergonya, reis i prínceps i gent bella de Góndor i els Genets de Ròhan i vosaltres, els fills de N’Élrond, i els Dúnedain del Nord i l’Elf i el Nan i els nobles cors de La Comarca i tota la gent lliure de l’Oest, escolteu ara la meva troba. Perquè cantaré sobre en Frodo, el dels Nou Dits, i sobre l’Anell del Fat.

I, en sentir-ho, en Sam va esclafir a riure en veu alta de pura joia i es posà dret i va cridar:

—Oh, glòria i esplendor grans! Vet aquí que tots els meus desitjos s’han realitzat!

I després es posà a plorar.

I tot l’exercit reia i plorava i, enmig de llur alegria i de llurs plors, la veu cristal·lina del joglar s’alçà com or i argent i tots els homes van fer silenci. I cantà adreçant-se a ells, adés en la llengua èlfica, adés en la parla de l’Oest, fins que els seus cors, ferits de tantes paraules agradoses, sobreeixiren i llur joia resplendí com espases i, amb el pensament, es traslladaren a regions on dolor i joia corren aparellats i les llàgrimes són el nèctar mateix de la gaubança.

I, a la fi, quan el sol abandonà el migdia i les ombres dels arbres s’allargassaren, el joglar acabà:

—Elogiats siguin amb grans elogis! —va dir, i clavà el genoll a terra. I aleshores l’Àragorn es posà dempeus i tot l’exèrcit l’imità i van dirigir-se als tendals que havien disposat, per menjar i beure i gaudir mentre durés aquell dia.

En Frodo i en Sam van ser conduïts a part, cap a una tenda, i allí els van treure les vestimentes velles, que foren plegades i guardades amb gran honor, i els van donar roba neta. Aleshores arribà en Gàndalf i, per a astorament d’en Frodo, duia als braços la seva espasa i la seva capa èlfica i la cota de malla de mithril que li havia estat presa a Mórdor. I, per a en Sam, va dur una cota de malla daurada i la seva capeta èlfica, perfectament adobada de les taques i dels estrips que havia patit; i després diposità davant seu dues espases.

—No desitjo cap espasa —va dir en Frodo.

—N’hauràs de dur una, com a mínim aquesta nit —va dir en Gàndalf.

Aleshores en Frodo va agafar l’espaseta petita que havia estat d’en Sam i que aquest havia col·locat al seu costat a Cirith Úngol.

—La Fibló te la vaig donar a tu, Sam —va dir.

—No, senyor! El senyor Bilbo la hi va donar a vostè, i va amb la seva cota d’argent; i no li agradaria que ara la dugués una altra persona.

En Frodo cedí; i en Gàndalf, com si fos llur escuder, s’agenollà i els cenyí els cinturons amb les espases i, després, s’alçà i els va posar unes fines corones d’argent al cap. I, un cop agençats, es dirigiren a la gran festa; i van seure a la taula del Rei amb en Gàndalf i el rei Éomer de Ròhan i el príncep Ímrahil i tots els principals capitans; i també hi havia en Légolas i en Guimli.

Però quan, després del silenci tradicional, van dur el vi, dos patges van entrar per servir els monarques; o això era el que semblaven: l’un anava vestit amb l’argent i sable dels guàrdies de Minas Tirith, i l’altre, de blanc i verd. En Sam, tanmateix, es preguntà què hi feien, aquells noiets, en un exèrcit d’homes drets i fets. Llavors, tot d’una, quan s’acostaren més i els va poder veure amb detall, exclamà:

—Ei, miri, senyor Frodo! Miri allà! Que no és en Pippin, aquell? El senyor Peregrín Tuc, vull dir, i el senyor Merry! Com han crescut! Àngela Maria! Pel que veig, la nostra no deu ser l’única història per contar.

—No ho és, no —va dir en Pippin, girant-se cap a ells—. I començarem a contar-vos-les tan bon punt acabi aquesta festa. Mentrestant podeu provar amb en Gàndalf. Ara ja no és tan reservat com solia, tot i que ara riu més que no parla. De moment en Merry i jo estem molt atrafegats. Som cavallers de la Ciutat i de la Marca, com suposo que haureu observat.

Finalment aquell dia feliç arribà a les acaballes; i quan el sol hagué desaparegut i la lluna s’enlairà lentament per damunt les boires de l’Ànduin i centellejà per entre les fulles remoroses, en Frodo i en Sam van asseure’s sota els arbres que xiuxiuejaven envoltats per la fragància del bell Ithílien; i van estar xerrant fins ben entrada la nit amb en Merry i en Pippin i en Gàndalf i, una mica més tard, en Légolas i en Guimli també se’ls afegiren. En Frodo i en Sam van tenir coneixement de moltes de les coses que s’havien esdevingut a la Companyia d’ençà que llur Germandat s’havia dissolt aquell jorn malastruc a Parth Galen, al costat de les cascades de Rauros; i semblava que sempre tindrien més i més coses a preguntar i a respondre.

Orcs, arbres que parlaven i llegües d’herba i genets al galop i coves lluents i torres blanques i salons daurats i batalles i vaixells enormes que navegaven, totes aquestes coses van desfilar per davant la ment d’en Sam fins que, al capdavall, se sentí esbalaït. Però, d’entre totes aquestes meravelles, sempre tornava a sorprendre’s per la mida d’en Merry i d’en Pippin; i va fer que es posessin drets, esquena contra esquena, al costat d’en Frodo i d’ell mateix. I es gratà el cap.

—No ho puc entendre, a la seva edat! —va dir—. Però està ben clar: són tres polzades més alts d’allò que els correspon, o jo sóc un nan.

—Això segur que no ho sou —va fer en Guimli—. Però, que no ho vaig dir, jo?: els mortals no poden posar-se a beure de les fonts dels ents i confiar que seguiran tan frescos com si s’haguessin begut una gerra de cervesa.

—Les fonts dels ents? —preguntà en Sam—. Ja tornem a ser-hi, amb els ents aquests; la veritat és que no en puc treure l’entrellat. Ves, em penso que passaran setmanes abans no ho tinguem tot ben apamat!

—Setmanes, i tant… —va dir en Pippin—. I aleshores caldrà tancar en Frodo amb pany i clau en una de les torres de Minas Tirith perquè ho posi tot per escrit. Altrament n’oblidarà la meitat i el pobre Bilbo se sentirà terriblement decebut.

A la fi en Gàndalf s’alçà.

—Les mans del Rei són mans guaridores, estimats amics —va dir—. Però vosaltres vau anar fins al caire mateix de la mort abans que ell us cridés, exercint tot el seu poder, i us fes entrar al dolç oblit del son. I, tot i que heu dormit força i de manera reparadora, ja és hora que dormiu un altre cop.

—I això no val només per a Sam i en Frodo —va dir en Guimli—; vós també, Pippin. Us estimo molt, encara que només sigui pels maldecaps que m’heu causat, que mai no oblidaré. Com no oblidaré quan vaig trobar-vos al turó de l’última batalla. De no haver estat per en Guimli, el nan, us hi hauríem perdut. Ara, si més no, sé distingir l’aspecte d’un peu de hòbbit, encara que sigui l’única cosa que es pugui veure de sota una pila de cadàvers. I quan vaig treure aquella carcassa enorme de damunt vostre, hauria jurat que éreu ben mort. M’hauria arrencat la barba. I com que només fa un dia que us vau aixecar per primer cop i vau tornar a sortir, aneu-vos-en també al llit. Jo penso fer el mateix.

—I jo —afegí en Légolas— passejaré pels boscos d’aquesta terra bella, que ja m’és prou descans. En dies venidors, si el meu senyor èlfic ho permet, una part de la nostra gent hauria de fer cap aquí, i quan ens hi instal·lem serà, durant algun temps, un indret de benaurança. Durant algun temps: un mes, una vida, cent anys dels homes. L’Ànduin, però, és a prop, i l’Ànduin duu fins a la Mar. A la Mar!


A la Mar, a la Mar! Xisclen les blanques gavines,

el vent bufa fort, s’alça blanca l’escuma.

A l’oest, a l’oest distant, el sol rodó s’ajoca.

Nau grisa, nau grisa, no les sents com et criden,

les veus de la gent que ja han fet eixa via?

Adéu-siau, adéu-siau, boscos on jo vaig néixer.

Tenim els dies comptats, els nostres anys s’acaben.

Travessaré les grans aigües, navegant solitari.

Llargues són les onades a la Riba Darrera,

dolces les veus que des l’Illa Perduda em criden,

a Eressëa, a la Casa Èlfica que desconeixen els homes,

on les fulles no cauen: el meu poble hi viurà per sempre!



I, amb aquesta cançó, en Légolas es va perdre turó avall.



Llavors els altres també van acomiadar-se, i en Frodo i en Sam se n’anaren cap als seus llits i van dormir. I, al matí, van despertar-se altre cop plens de pau i d’esperança; i així van passar molts de dies a Ithílien. Perquè el camp de Cormal·len, on ara havia acampat l’exèrcit, era prop de Hèneth Annûn i, a la nit, se sentia el riu que s’estrenyia avall per aquella porta en la roca i baixava enllà de les seves cascades, fins anar a parar als prats amb flors i a les marees de l’Ànduin vora l’illa de Cair Andros. Els hòbbits van vagarejar-hi amunt i avall, tornant a visitar els indrets per on havien passat anteriorment; en Sam sempre esperava copsar, potser, entre les ombres boscanes o en alguna clariana amagada, una llambregada del gran olifant. I quan s’assabentà que un nombre considerable d’aquestes bèsties havia participat al setge de Góndor, però que totes havien estat destruïdes, considerà que es tractava d’una pèrdua trista.

—En fi, suposo que un no pot ser a tot arreu al mateix temps —va dir—. Però, pel que sembla, m’he perdut moltes coses.

Mentrestant la host s’havia preparat per al retorn a Minas Tirith. Els lassos havien descansat i els ferits eren guarits. Perquè alguns havien hagut de lluitar molt i durament amb les restes dels orientalencs i dels sudaners, fins a sotmetre’ls del tot. I, en darrer lloc, van retornar aquells que s’havien endinsat a Mórdor i que n’havien destruït les fortaleses de les contrades del nord.

Al cap i a la fi, quan ja s’acostava el mes de maig, els Capitans de l’Oest es van tornar a posar en camí; i es van embarcar amb tots els seus homes i van llevar àncores a Cair Andros i descendiren Ànduin avall fins a Osguíliath; i allí es deturaren un dia; i l’endemà arribaren als camps verdejants del Pelènnor i van tornar a albirar les torres blanques sota l’alt Mindòl·luin, la ciutat dels homes de Góndor, l’últim vestigi de l’Oestat, que havia travessat les tenebres i el foc envers un nou dia.

I, un cop allí, van plantar les tendes al bell mig dels camps i van esperar el matí, perquè eren a la vetlla de maig i el rei volia entrar a les portes de la ciutat amb el sol naixent.





Capítol V

EL SENESCAL I EL REI


Damunt la ciutat de Góndor havia planat l’enormitat de l’espant i del dubte. El temps bonancenc i el sol clar havien semblat una mena de befa a aquells homes que cada matí atalaiaven l’horitzó en cerca de notícies de l’ensulsiada. El seu senyor era mort i cremat i a la seva ciutadella havia mort també el rei de Ròhan i el nou rei que havia arribat fins a ells en la nit se n’havia tornat a anar en una guerra contra poders massa sinistres i terribles perquè la força o el valor els poguessin vèncer. I no els arribà cap notícia. D’ençà que l’exèrcit havia deixat enrere la Vall de Mórgul i havia enfilat el camí del nord sota l’ombra de les muntanyes, no havia retornat cap missatger ni els havia arribat cap rumor d’allò que s’esdevenia sota la tempesta que es congriava a l’est.

Quan només feia dos dies que els Capitans havien marxat, la Senyora Éowyn suplicà a les dones que la servien que li duguessin el vestit, i que no volia ser contradita, i es llevà; i un cop l’hagueren vestit i li van haver posat el braç en un cabestrell de lli, es dirigí al guardià de les Cases de Guariment.

—Senyor —va dir-li—, em sento molt neguitosa i no puc continuar plegada de braços.

—Senyora —va respondre ell—, encara no esteu guarida i me van manar que vos atengués amb una cura especial. D’acord amb les instruccions que me van donar, no vos hauríeu d’haver aixecat del llit durant uns altres set dies. Vos prego que vos torneu a allitar.

—Ja estic curada —va dir ella—, curada si més no corporalment, a excepció del braç esquerre, que malgrat tot no em fa mal. Però si no puc fer res crec que tornaré a posar-me malalta. No se sap res de la guerra? Les dones no me’n saben dir res.

—No tenim cap notícia —va dir el guardià—, només que els senyors han entrat a cavall cap a la Vall de Mórgul; i els homes diuen que el nou capità del nord és qui els comanda. És un gran senyor, a fe, i un guaridor; i aquesta és una cosa que trobo estranya, que la mà capaç de guarir sigui també la que sosté l’espasa. Als temps actuals, a Góndor no era així, tot i que així fou en d’altres temps, si hem de fer cas de les contalles antigues. Durant molts anys, emperò, l’única cosa que hem intentat fer els guaridors ha estat posar pegats a les ferides causades pels homes que manegen les espases. Tot i que, sense ells, de feina tampoc no mos en faltaria: el món és prou ple de ferides i d’infortunis perquè mos calguin les guerres que els multipliquen.

—Només cal un enemic perquè hi hagi guerra, no dos, mestre guardià —va respondre l’Éowyn—. I els que no tenen espases també hi poden morir al damunt. Voldríeu que la gent de Góndor es limités a collir-vos herbes mentre el Senyor Fosc aplega exèrcits? I no és sempre bo estar guarit corporalment. Ni és sempre dolent morir a la batalla, encara que sigui enmig de grans dolors. Si m’ho permetessin, en aquesta hora fosca, jo triaria la segona opció.

El guardià la sotjà. La Senyora s’estava allà, alta, els ulls centellejants en el rostre pàl·lid, el puny serrat en tombar-se i esguardar a través de la finestra que donava a l’est. El guardià sospirà i brandà negativament el cap. Després d’uns instants l’Éowyn tornà a mirar-lo.

—No hi ha res a fer? —va demanar—. Qui mana en aquesta Ciutat?

—No ho sé del cert —va respondre ell—. Aqueixes coses no són de la meua incumbència. Hi ha un oficial per als genets de Ròhan, i el senyor Hurin, segons m’han dit, és qui comanda els homes de Góndor. Però, a dreta llei, el senyor Fàramir és el Senescal de la Ciutat.

—On el puc trobar?

—En aqueixa mateixa casa, senyora. Va ser greument ferit, però sembla que ara ja torna a recuperar-se. Tot i que no sé si…

—Em voleu dur al seu davant? Aleshores ho sabreu.

El senyor Fàramir passejava tot sol pel jardí de les Cases de Guariment i el sol l’escalfava i advertia que la vida tornava a córrer per les venes; però tenia el cor apesarat i albirava per damunt de les muralles cap a l’est. I va aparèixer el guardià i pronuncià el seu nom i en Fàramir, en girar-se, va veure la Senyora Éowyn de Ròhan; i sentí compassió perquè s’adonà que havia estat ferida i la seva mirada penetrant en copsà el dolor i la basarda.

—Senyor —va dir el guardà—, ací hi ha la Senyora Éowyn de Ròhan. Va cavalcar al costat del rei i va ser greument ferida i ara es troba sota la meua tutela. Però no n’està satisfeta i desitja parlar amb el Senescal de la Ciutat.

—No l’interpreteu malament, senyor —va dir l’Éowyn—. El que em dol no és la manca d’atencions. No hi podria haver cases més belles per a qui desitja veure’s guarit. Però no puc romandre sense fer res, indolent, engabiada. A la batalla hi buscava la mort. Però no he mort i la batalla continua.

A un senyal d’en Fàramir el guardià va fer una reverència i s’enretirà.

—Què voldríeu que fes, senyora? —va dir en Fàramir—. Jo també sóc un presoner dels guaridors.

La va esguardar i, essent com era un home que la compassió commovia a fons, va tenir la impressió que tanta bellesa enmig de tanta pena li destrossaria el cor. I ella el sotjà i va copsar l’amabilitat severa dels seus ulls, tot i adonar-se, perquè no era debades que s’havia criat entre guerrers, que es trobava davant d’algú que cap dels genets de la Marca no hauria pogut vèncer en batalla.

—Què desitgeu? —va insistir ell—. Si és a les meues mans, ho faré.

—Desitjaria que donéssiu a aquest guardià l’ordre de deixar-me anar —va dir ella, però tot i que les seves paraules encara eren orgulloses, el cor li vacil·là i, per primer cop, va tenir dubtes. Endevinà que aquell home alt, amable i sever a l’ensems, podia considerar-la simplement capritxosa, com un infant que no té la fermesa intel·lectual de continuar fins al final amb una tasca avorrida.

—Jo mateix estic també sota la custòdia del guardià —va respondre en Fàramir—. Encara no he pres possessió de la meua autoritat a la Ciutat. I, encara que ho hagués fet, continuaria escoltant son consell i no m’oposaria a la seua voluntat en allò que fa referència a son art, llevat que em trobés en una gran necessitat.

—Però jo no tinc ganes de curar-me —va dir l’Éowyn—. Jo vull cavalcar cap a la guerra, com el meu germà Éomer o, millor encara, com el rei Théoden, que ja ha mort i gaudeix d’honor i de pau.

—Ara és massa tard per seguir els Capitans, senyora, suposant que en tinguéssiu les forces —va dir en Fàramir—. I, tant si volem com si no, tots hi som a temps, encara, de morir a la batalla. Estareu més ben preparada per enfrontar-vos-hi a vostra manera si, mentre encara hi som a temps, feu allò que el guaridor vos mana. Vós i jo hem de suportar amb paciència aqueixes hores d’espera.

Ella no li va respondre, però, en mirar-la en Fàramir, li semblà que alguna cosa s’ablania, com si un gebre dur comencés a estovar-se sota el primer presagi feble de la primavera. Una llàgrima va aparèixer als seus ulls i li rodolà per la galta, com una gota lluent de pluja. La testa orgullosa se li acotà una mica. Després, pausadament, més com si parlés amb si mateixa que no pas amb en Fàramir, va dir:

—Però els guaridors volen que encara m’estigui al llit uns altres set dies. I la meva finestra no dóna a l’est —ara la seva veu era la d’una donzella jove i entristida.

En Fàramir va somriure, tot i que ara tenia el cor ple de compassió.

—Vostra finestra no dóna a l’est? —repetí—. Això es pot solucionar. Donaré ordres al guardià sobre això. Si vos quedeu en aqueixes cases sota nostra cura, senyora, i descanseu com cal, podreu passejar per aqueix jardí tan sovint com volgueu, sempre que faci sol; i podreu esguardar cap a l’est, cap allà on han marxat totes nostres esperances. I aquí em trobareu, passejant i a l’aguait, i també atalaiant l’est. Si em parléssiu o passegéssiu amb mi de tant en tant, alleujaríeu les meues preocupacions.

Aleshores l’Éowyn alçà el cap i el mirà una altra vegada als ulls i la seva cara pàl·lida cobrà una mica de color.

—Com podria alleujar jo les vostres preocupacions, senyor? —va dir—. A més, no desitjo parlar amb els vius.

—Voleu que vos respongui francament? —va fer en Fàramir.

—Respongueu.

—Si així és, Éowyn de Ròhan, vos dic que sou molt bella. A les valls de nostres turons s’hi fan flors boniques i resplendents i noies encara més belles; però fins ara mai no havia vist en tot Góndor una flor ni una dona tan bella com vós. Ni tan desconhortada. És possible que sigui perquè només falten pocs dies perquè les tenebres caiguin damunt nostre món i, quan això s’esdevingui, espero enfrontar-m’hi amb serenitat, però m’alleujaria el cor si, mentre el sol encara brilla, vos pogués continuar veient. Perquè tant vós com jo, tots dos hem passat sota les ales de l’Ombra i ha estat una mateixa mà la que mos ha retornat.

—Aquest no és el meu cas, senyor, dissortadament! —digué l’Éowyn—. Encara duc l’Ombra al damunt. No em mireu a mi, si voleu alleujar-vos! Sóc una donzella guerrera i la meva mà no coneix gentileses. Però, com a mínim, us he d’agrair una cosa: que no hagi de quedar-me a la meva cambra. Podré passejar-me per gràcia del Senescal de la Ciutat —i li va fer una reverència i tornà caminant a la casa. Però en Fàramir passejà una llarga estona tot sol pel jardí i, ara, el seu esguard se n’anava més cap a la casa que no pas cap a les muralles de l’est.

Un cop tornat a la seva cambra, va fer cridar el guardià i escoltà tot allò que aquest fou capaç d’explicar-li sobre la Senyora de Ròhan.

—Però sense cap mena de dubte, senyor —va dir el guardià—, en podríeu saber moltes més coses si ho demanéssiu al mitgerol que és amb naltros; perquè ell va venir amb el seguici del rei i la Senyora, segons diuen, els seguia.

I així fou com en Merry va ser enviat davant d’en Fàramir i, mentre durà el dia, van xerrar llargament tots dos i en Fàramir n’aprengué moltes coses, moltes més de les que en Merry expressà amb paraules; i li semblà que ara entenia una mica millor el dolor i la basarda de l’Éowyn de Ròhan. I durant el vespre agradós, en Fàramir i en Merry van passejar pel jardí, però la Senyora no hi anà.

Al matí, tanmateix, en sortir en Fàramir de les Cases, la distingí, dreta damunt les muralles; i anava tota vestida de blanc, i resplendia sota el sol. La va cridar i ella baixà i, plegats, van passejar per l’herbei o segueren sota un dels arbres de capçada verda, adés en silenci, adés fent conversa. I, a partir d’aquell moment, cada dia van fer el mateix. I el guardià, que els sotjava des de la seva finestra, sentí que el cor se li eixamplava, perquè ell era un guaridor i les seves preocupacions es veien alleugerides. I, sense cap mena de dubte, tot i la feixugor de les temences i dels mals averanys d’aquells dies damunt el cor dels homes, aquells dos que es trobaven sota la seva cura van refer-se i cobraren cada dia noves forces.

I així arribà el cinquè dia d’ençà que la Senyora Éowyn s’havia dirigit a en Fàramir; i ara es trobaven un cop més damunt les muralles de la Ciutat, atalaiant l’horitzó. Encara no havia arribat cap notícia i tots els cors se sentien apesarats. El temps també havia deixat de lluir. Feia fred. Un vent que s’havia alçat durant la nit bufava ara amb força des del nord i no parava d’augmentar; però totes les terres del voltant tenien un aspecte grisós i trist.

Anaven vestits amb roba d’abric i capes pesants i, damunt de tot, la Senyora Éowyn duia una gran capa blava del color d’una pregona nit d’estiu, amb estels argentats a la vora i al coll. En Fàramir havia enviat a cercar aquesta capa i hi havia abrigat l’Éowyn; i pensà que, allí, de peu dret al seu costat, tenia veritablement un aspecte bell i reial. La capa havia estat teixida per a la seva mare, Finduilas d’Àmroth, traspassada prematurament, i per a ell era un pur record de bellesa en els jorns llunyans de la seva primera aflicció; i ara, aquella capa li semblava vestimenta d’allò més escaient per a la beutat i la tristesa de l’Éowyn.

L’Éowyn va estremir-se sota la capa estelada i esguardà cap al nord, per damunt d’aquelles terres grises i desertes, al centre d’aquell vent fred, on, molt lluny, el cel era més dur i clar.

—Què és el que cerqueu, Éowyn? —va dir en Fàramir.

—Que no és en aquella direcció, la Porta Negra? —va respondre ella—. I no creieu que ja hi deu haver arribat? Ja fa set dies que va sortir a cavall.

—Set dies —va repetir en Fàramir—. No malpenseu de mi, Éowyn, si vos dic: aquests set dies m’han fet experimentar una joia i un dolor que mai no havia pensat arribar a conèixer. La joia de veure-us i el dolor perquè ara les temences i els neguits d’aqueixos temps malvats s’han enfosquit extraordinàriament. Éowyn, no voldria que aqueix món acabés ara ni tampoc no voldria perdre tan aviat allò que acabo de trobar.

—Perdre el que acabeu de trobar, senyor? —repetí ella; però li dirigí una mirada severa i els seus ulls eren amables—. No sé què podeu haver trobat durant aquests dies que poguéssiu perdre. Però veniu, amic, no en parlem més! No diguem res! Em trobo al caire d’un abisme espantós i davant els meus peus és absolutament negre, encara que sóc incapaç de dir si hi ha alguna llum a la meva esquena. Perquè encara no puc girar-me. Espero alguna escomesa del destí.

—Sí, tots esperem l’escomesa del fat —va dir en Fàramir. I ja no van dir res més; i els semblà, allí aturats damunt les muralles, que el vent minvava i que la llum s’afeblia i que el sol semblava apagar-se i que tots els sorolls de la Ciutat o de les terres dels voltants quedaven esmorteïts; no podien sentir ni vent ni veus ni piuladissa ni fregadissa de les fulles ni el seu propi alenar. Fins i tot el batec del cor semblava aquietat. El temps s’havia aturat.

I mentre restaven així immòbils, les seves mans van trobar-se i s’estrenyeren, però sense que ells se n’adonessin. I van continuar esperant, sense saber el què. Tot seguit els semblà que, per damunt les carenes de les serralades llunyanes, s’aixecava una altra muntanya descomunal de tenebres, que s’alzinava com una onada que anés a engolir el món sencer i, tot al voltant, el cel llampeguejava; i llavors una tremolor va recórrer la terra i van sentir com les muralles de la Ciutat s’estremien. Un so com un sospir s’enlairà de totes les terres que els circumdaven; i els seus cors van tornar a bategar tot d’una.

—Me fa pensar en Númenor —va dir en Fàramir, i es meravellà de sentir la seva veu.

—En Númenor? —va dir l’Éowyn.

—Sí —va fer en Fàramir—, en la terra de l’Oestat que s’enfonsà i en la gran onada fosca que inundà les terres verdes i colgà els turons i que va dur, arreu, una tenebra indefugible. Ho somio sovint.

—Voleu dir que creieu que s’acosta la Tenebra? —va demanar l’Éowyn—. La Tenebra Indefugible? —i, de sobte, s’arraulí contra ell.

—No —va dir en Fàramir, sotjant-la a la cara—. Només era una imatge al pensament. No sé què s’esdevé. La raó de mon pensament serè em diu que un gran mal ha desaparegut i que mos trobem a la fi dels dies. Però el cor em diu que no; i sento lleugers tots els membres i m’inunda una esperança i una alegria que cap raó no podria negar. Éowyn, Éowyn, Senyora Blanca de Ròhan, en aqueix instant no crec que hi hagi cap tenebra que pugui durar! —i s’ajupí i li besà el front.

I així van restar a les muralles de la Ciutat de Góndor, i un gran vent s’alçà i bufà amb força i els seus cabells, daurats i d’atzabeja, van voleiar tot entrellaçant-se en l’aire. I l’Ombra desaparegué i el Sol quedà al descobert i la llum brillà amb força; i les aigües de l’Ànduin llambrejaren com l’argent i en totes les cases de la Ciutat els homes cantaren pel goig que els tornava a omplir el cor, encara que no sabien d’on provenia.

I abans que el sol s’hagués ocultat, des de molt lluny, del centre de l’est, arribà volant una gran àguila que els dugué noves molt millors del que esperaven de part dels Senyors de l’Oest, tot cridant-los:


Canteu ara, habitants de la Torre d’Anor,

és acabat per sempre el Reialme d’en Sàuron,

i la Torre Fosca ja jeu enderrocada.

Canteu i alegreu-vos, gent de la Torre de Guàrdia,

la vostra vigilància no ha estat debades,

i la Porta Negra ha estat esbotzada,

i el vostre Rei hi ha passat endins,

i és coronat per la victòria.

Canteu i exulteu, tots els fills de l’Oest,

perquè tornarà el vostre Rei,

i viurà entre vosaltres

tots els dies que duri la vostra vida.

I l’Arbre marcit tornarà a brostar,

i ell el plantarà als indrets més alts,

i la Ciutat serà afortunada.

Canteu tots, gent de Góndor!



I la gent es posà a cantar per tots els carrers de la Ciutat.

Els dies que seguiren van ser daurats, i primavera i estiu van posar-se d’acord per delectar-se als camps de Góndor. I ara els van arribar notícies, dutes per veloços genets que venien de Cair Andros, de tot el que s’havia esdevingut, i la Ciutat es preparà a rebre el Rei. En Merry fou avisat perquè cavalqués amb l’expedició de carretes que havien de dur els queviures fins a Osguíliath i, d’allí, amb vaixell, a Cair Andros; però en Fàramir no es va moure i, com que ja estava guarit, es va fer càrrec de l’autoritat que li corresponia com a Senescal, encara que només fos per un temps molt curt, ja que el seu deure era disposar-ho tot per a aquell que el substituiria.

I l’Éowyn tampoc no marxà, tot i que el seu germà li envià un missatge suplicant-li que anés al camp de Cormal·len. I, davant d’això, en Fàramir cavil·là molt, però la veia poc perquè estava molt atrafegat amb d’altres afers; i ella continuava vivint a les Cases de Guariment i passejava sola pel jardí i el seu rostre va tornar a empal·lidir i semblava com si en tota la Ciutat fos l’única que encara estava afligida i trista. I el guardià de les Cases s’inquietà i va parlar amb en Fàramir.

I aleshores aquest hi anà i va buscar-la i, un cop més, van anar junts fins a les muralles; i en Fàramir li va dir:

—Éowyn, per què resteu aquí i no vos sumeu a les festes de Cormal·len, enllà de Cair Andros, on vos espera vostre germà?

I ella va respondre:

—No ho sabeu?

I ell va dir:

—Hi poden haver dues raons, però no sé quina és la veritable.

I ella respongué:

—No vull jugar a endevinalles. Parleu més clar!

—Si és així, senyora —va fer ell—, vos diré que no hi aneu perquè només ha estat vostre germà qui vos hi ha reclamat i perquè contemplar el senyor Àragorn, l’hereu d’Eléndil, en ple triomf no vos seria motiu de goig. O bé perquè jo no hi vaig i encara desitgeu estar a prop meu. I potser per totes dues raons, sense que vós mateixa pugueu destriar entre totes dues. Éowyn, no m’estimeu o no voleu estimar-me?

—Volia ser estimada per un altre —va dir ella—. Però no vull la compassió de ningú.

—Això ja ho sé —va fer en Fàramir—. Desitjàveu tenir l’amor del senyor Àragorn. Perquè era important i poderós i volíeu tenir renom i glòria i enlairar-vos ben per damunt de les coses insignificants que s’arrosseguen per la terra. I ell vos semblava admirable, com ho és un gran capità a ulls del soldat jove. I ho és, és un senyor entre els homes, el més gran de tots els que avui existeixen. Però quan ell només vos atorgà comprensió i compassió, aleshores no en vau voler absolutament res i només desitjàreu morir ardidament en la batalla. Mireu-me, Éowyn!

I l’Éowyn esguardà en Fàramir una llarga estona, fixament; i en Fàramir va dir:

—No menyspreeu la compassió que és do d’un cor amable, Éowyn! Però jo no vos n’ofereixo gens, de compassió. Perquè sou una dona important i valerosa i vos heu fet creditora d’un renom que no serà oblidat; i sou una dona, crec, d’una bellesa que no podria ser descrita ni en la llengua èlfica. I vos estimo. Abans compadia vostra aflicció. Però ara, encara que no tinguéssiu cap pena, encara que no tinguéssiu cap temença ni cap insatisfacció, encara que fóssiu, fins i tot, la benaurada Reina de Góndor, jo vos continuaria estimant. Éowyn, no m’estimeu?

Llavors el cor de l’Éowyn canvià o, com a mínim, va ser capaç de comprendre’l. I, tot d’un plegat, el seu hivern s’esvaí i un sol esclatant brillà en ella.

—Sóc a Minas Anor, la Torre del Sol —va dir—, i vet aquí que l’Ombra ha desaparegut! Ja no seré la donzella que mena l’escut ni rivalitzaré amb els grans genets ni em complauré exclusivament en les cançons amb matances cruels. Seré una guaridora i estimaré totes les coses que creixen i que no són eixorques —i va mirar de bell nou en Fàramir—. Ja no desitjo ser reina —afegí.

I llavors en Fàramir esclafí una rialla molt alegre.

—Així m’agrada —va dir—, perquè, de rei, jo no en sóc pas. Tanmateix, me casaré amb la Senyora Blanca de Ròhan, si ella ho accepta. I, si ho fa, travessarem el Riu i quan els temps siguin més feliços podem anar a viure al bell Ithílien i fer-ne un jardí. Allí, si la Senyora Blanca hi ve, totes les coses hi creixeran gorjoses.

—Això vol dir que he d’abandonar la meva gent, home de Góndor? —demanà ella—. I voldríeu que la vostra gent orgullosa digués: «Allà va un senyor que ensinistrà una feréstega donzella amb escut del nord! És que no podia escollir cap dona de la raça de Númenor?».

—Sí que ho voldria —va dir ell. I l’agafà en braços i va besar-la sota el cel il·luminat pel sol i no li va fer res que fossin a dalt de tot de les muralles, a la vista de molta gent. I, efectivament, molta gent els va veure i va veure la resplendor que desprenien en baixar de les muralles i dirigir-se, agafats de la mà, a les Cases de Guariment.

I en Fàramir va dir al guardià de les Cases:

—Aquí teniu la senyora Éowyn de Ròhan: ara ja està curada.

I el guardià va dir:

—Si així és, l’allibero de la meua tutela i me n’acomiado. Que mai no torni a patir cap malaltia ni ferida de cap mena. Fins que retorni son germà, la poso sota la protecció del Senescal de la Ciutat.

Però l’Éowyn digué:

—Ara que he d’acomiadar-me’n per marxar, ara és quan, curiosament, m’hi quedaria. Perquè aquesta casa ha esdevingut, per a mi, la més benaurada de totes les cases —i allí romangué fins que el rei Éomer tornà.

Ara tot era a punt a la Ciutat; i hi havia una gran gernació, perquè les noves s’havien estès arreu de Góndor, des de Min-Rimmon fins al mateix Pínnath Guelin i la costa llunyana del mar; i tots els qui havien pogut anar a la Ciutat s’hi havien apressat. I la Ciutat tornava a ser plena de dones i d’infants bells que retornaven a llurs cases carregats de flors; i de Dol Àmroth van arribar els arpistes que millor sabien tocar l’arpa en tot aquell país; i hi havia músics que tocaven la viola i flautes i corns de plata i cantaires de veus clares procedents de les valls de Lebennin.

I per fi arribà el vespre en què, des de totes les muralles, hom va poder albirar les tendes plantades al camp i, durant tota la nit, hi hagué lluminàries enceses mentre els homes esperaven l’alba. I quan el sol sortí aquell matí clar per damunt les muntanyes de l’est, damunt les quals ja no quedava cap ombra, aleshores van començar a repicar totes les campanes i tots els estendards s’enlairaren i voleiaren al vent; i al capdamunt de la Torre Blanca de la ciutadella, l’ensenya dels Senescals, d’un argent lluent com la neu sota el sol, sense cap insígnia ni dibuix, fou hissada a Góndor per darrera vegada.

Presentment els Capitans de l’Oest van conduir llurs hosts cap a la Ciutat i els habitants els van veure avançar, fileres i més fileres, centellejant i llambrejant sota el sol de l’alba, com onades d’argent. Així fins arribar davant de la portalada i aturar-se a un estadi de les muralles. De moment, a la porta encara no hi havien instal·lat nous batents, però havien aixecat una barrera a l’entrada de la Ciutat i allí hi havia soldats vestits de negre i argent amb llargues espases desembeinades. I davant de la barrera esperava en Fàramir, el Senescal, i en Hurin, el guardià de les claus, i altres capitans de Góndor i la Senyora Éowyn de Ròhan, amb l’Elfelm, el comandant, i molts altres cavallers de la Marca; i a banda i banda de la portalada hi havia gran gernació de belles persones abillades amb molts de colors i amb garlandes de flors.

Així, doncs, ara quedava un espai considerable davant les muralles de Minas Tirith i aquest quedà encerclat per totes bandes pels cavallers i els soldats de Góndor i de Ròhan i pels habitants de la Ciutat i d’arreu d’aquelles terres. Tothom va fer silenci en aparèixer, al davant de l’exèrcit, els Dúnedain, vestits de gris i argent, i davant seu caminava lentament el Senyor Àragorn. Vestia una cota de malla negra amb cenyidors de plata i duia una capa d’un blanc pur subjectada al coll amb un gran joiell verd que brillava de lluny; però el cap el duia descobert, llevat d’un estel damunt el front que cenyia amb una cadeneta molt fina de plata. Amb ell anaven l’Éomer de Ròhan i el príncep Ímrahil i en Gàndalf, tot vestit de blanc, i quatre personatges petits que, en aparèixer, van cridar l’atenció de molts homes de la Ciutat.

—No, cosina, no són nens! —va dir la Ioreth a la seva parenta d’Ímloth Melui que era al seu costat—. Aqueixos són periain, vinguts del país llunyà dels mitgerols, on són prínceps de molta anomenada, segons diuen. Jo ho hauria de saber, perquè en vaig haver de curar un a les Cases. Són menuts, però molt valents. Fixa’t, cosina, un d’aqueixos se n’anà sol amb son escuder a la Terra Fosca i va lluitar amb el Senyor Fosc ell tot sol i, tant si t’ho creus com si no, li va cremar la Torre. Si més no això és el que conta la gent de la Ciutat. Deu ser aquell que camina amb el nostre Rei, el Senyor de la Pedra Èlfica. Són grans amics, pel que he sentit a dir. I ell diuen que és una meravella: no gaire tou quan parla, no creguis, però amb un cor d’or, que se sol dir; i té mans que serveixen per guarir. «Les mans del rei són les mans d’un guaridor», vaig dir jo; i així fou com es va descobrir tot. I en Mithràndir, en Mithràndir em va dir: «És possible que els homes recordin molts anys les vostres paraules, Ioreth, i…».

Però la Ioreth no va poder continuar donant explicacions a la seva parenta del camp, perquè se sentí el toc d’una sola trompeta i es va fer un silenci absolut. Aleshores en Fàramir s’avançà des de la portalada amb en Hurin, el portador de les claus, i ningú més, llevat de quatre soldats que els venien al darrere vestits amb els elms i l’armadura de la Ciutadella, que duien un gran cofre de lebethron negre amb cintes d’argent.

En Fàramir es trobà amb l’Àragorn al bell mig de tota la gernació allí congregada i, bo i clavant un genoll a terra, va dir:

—El darrer Senescal de Góndor suplica vostra vènia per deslliurar-se del càrrec —i va lliurar-li una vara blanca; però l’Àragorn va agafar la vara i la hi tornà, tot dient:

—El càrrec no s’ha acabat i serà teu i dels teus hereus mentre existeixi el meu llinatge. Ara compleix amb el teu càrrec!

Llavors en Fàramir s’alçà i va dir amb veu ben clara:

—Ciutadans de Góndor, escolteu ara el Senescal d’aquest Reialme! Atenció! Ha vingut algú que per fi en reclama el tron reial. Ací teniu l’Àragorn, fill d’Àrathorn, cap dels Dúnedain d’Àrnor, Capità de l’Exèrcit de l’Oest, portador de l’Estel del Nord, que empunya l’Espasa que ha tornat a ser forjada, victoriós en la batalla, les mans del qual duen guariment, la Pedra Èlfica, Eléssar de la línia de Vàlandil, fill d’Ísildur, fill d’Eléndil de Númenor. Ha de ser rei i entrar a la Ciutat i viure-hi?

I tot l’exèrcit i tot el poble van cridar: «Sí» com un sol home.

I la Ioreth va dir a la seva parenta:

—Aquesta és ben bé una de les moltes cerimònies que tenim a la Ciutat, cosina; perquè, d’entrar-hi, ja hi ha entrat, com t’he dit, i em va dir…

I aleshores va ser obligada a guardar silenci una altra vegada, perquè en Fàramir tornava a parlar.

—Ciutadans de Góndor, els mestres en el saber antic diuen que era costum ancestral que el rei rebés la corona de son pare abans que aquest morís; o que, si això no era possible, anés tot sol i la prengués de les mans de son pare a la tomba on aquest reposés. Però com que ara les coses han de ser fetes d’una altra faisó, en ús de l’autoritat de Senescal, he dut avui ací des de Rath Dinen la corona d’Eärnur, el darrer dels reis, que va viure en temps de nostres avantpassats de fa molt de temps.

Aleshores els soldats van fer-se endavant i en Fàramir obrí el cofre i n’enlairà una corona antiga. Tenia la mateixa forma dels elms dels guardes de la Ciutadella, però era més treballada i tota blanca i les ales, a banda i banda, eren cisellades amb perles i argent exactament com si fossin les ales d’una au marina, perquè era l’emblema dels reis que havien arribat per sobre la Mar; i set gemmes adamantines anaven encastades en el cercle i al capdamunt hi havia un sol joiell que desprenia una llum com una flama.

Llavors l’Àragorn sostingué la corona i l’aixecà, dient:

—Et Eärello Endorenna utúlien. Sinome maruvan ar Hildinyar tenn’Ambar-metta!

I aquests eren els mots que Eléndil havia pronunciat en sortir de la Mar en ales del vent: «Des de la Gran Mar a la Terra Mitjana sóc vingut. En aquest lloc viuré jo, i els meus hereus, fins a la fi del món».

Després, per a sorpresa de molts, l’Àragorn no es col·locà la corona, sinó que la tornà a en Fàramir, dient:

—Em faig càrrec de la meva herència gràcies al valor i als esforços de molta gent. Com a mostra de la meva estima, voldria que el Portador de l’Anell dugués la corona fins a mi i que en Mithràndir me la posés al cap, si així ho vol; perquè ell ha estat l’ànima de tot el que s’ha aconseguit i aquesta és la seva victòria.

Aleshores en Frodo s’avançà i agafà la corona de les mans d’en Fàramir i la va passar a en Gàndalf; i l’Àragorn s’agenollà i en Gàndalf diposità la Corona Blanca al seu cap i va dir:

—Comencen ara els dies del Rei, que rebin totes les benaurances mentre durin els trons dels Valar!

Però quan l’Àragorn s’incorporà, tots els que l’esguardaven quedaren bocabadats i en silenci, perquè els semblà que ara se’ls revelava per primer cop. Alt com els antics monarques de la mar, sobresortia per damunt de tots els que li eren a la vora; semblava tenir molts anys i fruir, tanmateix, de la flor de la vida; i el seu front mostrava saviesa i, les seves mans, força i guariment, i tot ell era embolcallat de llum. I aleshores en Fàramir cridà:

—Heus aquí el rei!

I en aquell instant van ressonar totes les trompetes i el rei Eléssar va caminar endavant i va arribar fins on hi havia la barrera i en Hurin, el portador de les claus, va obrir-la; i entre la música d’arpes i violes i flautes i els càntics de veus cristal·lines, el rei entrà a través dels carrers encatifats de flors i arribà fins a la Ciutadella i hi entrà, i l’estendard de l’Arbre amb els Estels fou desplegat a la torre més alta i aquest fou l’inici del regnat del rei Eléssar, sobre el qual s’han compost moltes cançons.

En aquesta època la Ciutat fou embellida com no ho havia estat mai fins en aquell moment, inclosos els temps de la seva glòria primera, i s’hi van plantar molts arbres i construir fonts i les portes van ser forjades de mithril i acer i els carrers enrajolats amb marbre blanc i la gent de la Muntanya hi va treballar i la gent del Bosc gaudia de visitar-la; i tot quedà guarit i va ser bo i les cases van estar plenes d’homes i dones i rialles d’infants i no quedà cap finestra tancada ni cap pati buit; i després de la fi de la Tercera Edat del món, conservà de cara a la nova era el record de la glòria dels anys passats.

Durant els dies que van seguir la coronació, el Rei va ocupar el seu tron al Saló dels Monarques i dictà sentències. Van acudir-hi ambaixades de molts països i pobles, de l’est i del sud, i des dels encontorns del bosc Llobregós, i de Terrafosca, a l’oest. I el Rei perdonà els orientalencs que s’havien rendit i els deixà en llibertat i va fer les paus amb els pobles de Harad; i va alliberar els esclaus de Mórdor i els va repartir la propietat de totes les terres al voltant del llac de Nurnen. I van ser conduïdes a la seva presència moltes persones per rebre l’elogi i la recompensa a llur valor; i, finalment, el capità de la guàrdia va fer comparèixer davant seu en Bèregond, perquè fos jutjat.

I el monarca va dir a en Bèregond:

—Bèregond, la vostra espasa va fer córrer la sang als Sacres Recintes, on està prohibit. A més, vau abandonar el vostre lloc sense autorització del Senyor o del Capità. Aquests càrrecs, antigament, eren penats amb la mort. És per això que jo ara he de pronunciar la vostra sentència.

»La pena ha estat redimida pel vostre valor a la batalla i, amb més motiu, ja que tot el que vau fer ho vau fer per estima del vostre senyor Fàramir. Tanmateix, haureu d’abandonar la Guàrdia de la Ciutadella i haureu de deixar la Ciutat de Minas Tirith.

Llavors la sang abandonà el rostre d’en Bèregond i se li estrenyé el cor i va acotar el cap. Però el Rei afegí:

—Així haurà de ser, perquè heu estat nomenat per a la Companyia Blanca, la guàrdia d’en Fàramir, príncep d’Ithílien, i a partir d’ara en sereu el capità i viureu a Emyn Arnen en honor i en pau i al servei d’aquell per qui ho arriscàreu tot a fi de salvar-lo de la mort.

I aleshores en Bèregond, adonant-se de la clemència i de la justícia del monarca, se n’alegrà i, de genolls, va besar-li la mà i en partí ple de gaubança i de felicitat. I l’Àragorn atorgà Ithílien a en Fàramir perquè en fes el seu principat i li va suplicar que es quedés a viure als turons d’Emyn Arnen, des d’on s’albirava la Ciutat.

—Ja que —afegí— Minas Ithil, a la Vall de Mórgul, serà totalment arrasada i, encara que potser en temps venidors arribi a estar lliure de contaminació, passaran molts i molts anys abans que hi pugui viure cap home.

I, en darrer lloc, l’Àragorn congratulà l’Éomer de Ròhan i es van besar i l’Àragorn va dir-li:

—Entre nosaltres no hi pot haver paraules de donar o rebre ni de recompensa, perquè som germans. Feliç l’hora en què l’Éorl baixà a cavall des del nord, perquè mai no hi ha hagut cap coalició de pobles més benaurada, ja que mai l’una ha fallat l’altra, ni mai no es fallaran. Ara bé, com sabeu, hem enterrat en Théoden el de Gran Anomenada en una tomba als Sacres Recintes i allí ha de descansar per sempre entre el reis de Góndor, si no hi teniu res a dir. Però, si ho desitgeu, anirem amb vós a Ròhan i l’hi durem perquè pugui descansar entre els seus.

I l’Éomer va respondre:

—D’ençà del dia que vau aparèixer davant meu entre les verdes pastures de les planes, he sentit gran estimació per vós i aquest amor no ha de faltar. Però ara me n’hauré de separar per anar durant algun temps al meu reialme, on queden tantes ferides per tancar i tantes coses per endreçar. Pel que fa a qui caigué en la guerra, quan tot estigui a punt tornarem a buscar-lo; mentrestant deixarem que reposi aquí durant un temps.

I l’Éowyn va dir a en Fàramir:

—Ara hauré de tornar al meu país per esguardar-lo per darrera vegada i ajudar el meu germà en totes les coses; però tornaré quan aquell que vaig estimar tant de temps com a pare descansi definitivament.

I així van transcórrer aquells dies feliços i, en arribar el vuitè dia de maig, els genets de Ròhan van aparellar-ho tot i sortiren a cavall pel camí del nord i, amb ells, van partir els fills de N’Élrond. Tot el recorregut era atapeït de gent que els volia fer honor i aclamar-los, des de la porta de la Ciutat fins a les murades del Pelènnor. Després, tots els que vivien lluny van tornar també a llurs cases curulls d’alegria; però a la Ciutat quedava feina per a totes aquelles mans que estiguessin disposades a reconstruir i renovar i a esborrar totes les cicatrius de la guerra i els records de les tenebres.

Els hòbbits encara van romandre a Minas Tirith, amb en Légolas i en Guimli, perquè a l’Àragorn li sabia molt de greu que la Germandat hagués de dissoldre’s.

—Ja sé que, a la fi, totes aquestes coses han d’acabar —va dir—, però m’agradaria que us esperéssiu un xic més: perquè encara no ha arribat la culminació de totes les empreses en què hem participat plegats. S’acosta un dia que he estat esperant durant tots els anys de la meva maduresa i, quan arribi, m’agradaria estar envoltat dels meus amics.

Però aquell dia no volgué explicar-ne res més.

Durant aquest temps, els membres de la Germandat de l’Anell van viure junts en una bella mansió, amb en Gàndalf, i anaven amunt i avall per on volien. I en Frodo li va comentar a en Gàndalf:

—Sabeu què és aquest dia a què l’Àragorn es refereix? Perquè aquí som feliços i no tinc cap desig de marxar, però els dies passen volant i en Bilbo ens espera; i la meva casa és a La Comarca.

—Pel que fa a en Bilbo —va dir en Gàndalf—, també espera que arribi aquest dia i coneix les causes que us retenen. Pel que dius dels dies que passen volant, només som a maig i encara falta per arribar al pic de l’estiu; i, encara que pugui semblar que totes les coses han canviat, com si hagués transcorregut una era sencera del món, per als arbres i per a l’herbei, nogensmenys, encara no fa un any que us vau posar en camí

—Pippin —va dir en Frodo—, no deies que en Gàndalf ja no era tan misteriós com abans? Doncs em penso que devia estar cansat de tanta feina. Ja se’n comença a refer.

I en Gàndalf comentà:

—Hi ha molta gent que vol saber per endavant quin plat trobaran a taula, però els qui han estat treballant per preparar la festa s’estimen més mantenir el secret; la sorpresa fa que els elogis siguin més grans. I el mateix Àragorn està esperant un senyal.

I arribà el jorn en què en Gàndalf no aparegué per enlloc i els companys de la Germandat van preguntar-se quina una se’n preparava. Però en Gàndalf s’havia endut l’Àragorn de nit, fora de la Ciutat, i el va dur fins als peus del vessant sud del Mindòl·luin; i allí trobaren un senderó obert en èpoques molt antigues que ara no gosava seguir gairebé ningú. Perquè s’enfilava muntanya amunt cap a una zona sagrada l’accés de la qual havia estat reservat als reis. Hi pujaren per pendissos costeruts, fins que arribaren en un camp molt elevat sota les neus que recobrien els cims imposants, i des d’allà es dominava el precipici que quedava darrere la Ciutat. I, aturats allí, van escodrinyar les terres, perquè ja havia traspuntat el matí; i molt avall van distingir les torres de la Ciutat, com llapis blancs tocats pels raigs del sol, i tota la vall de l’Ànduin era com un jardí i les Muntanyes de l’Ombra eren velades per una boirina daurada. D’una banda, la seva mirada abastava fins a l’Emyn Muil grisós i l’espurna de Rauros era com un estel que centellegés en la llunyania; i, a l’altra banda, van atalaiar el Riu com una cinta estesa fins a Pelàrgir i, més enllà, hi havia una llum a la vora del cel que anunciava la Mar.

I en Gàndalf va dir:

—Aquest és el teu reialme i és el cor del reialme encara més gran que arribarà a ser. La Tercera Edat del món s’ha acabat i s’ha iniciat una nova era; i és missió teva ordenar-ne els inicis i conservar-ne allò que pugui ésser conservat. Perquè encara que sigui molt el que s’ha salvat, també és molt el que ara haurà de desaparèixer; i el poder dels Tres Anells també ha finalitzat. I totes les terres que veus, i les que hi ha al voltant d’aquestes, seran habitades pels homes. Perquè ara s’acosta el Domini dels Homes i el Llinatge de l’Antigor s’esvairà o se n’anirà.

—Prou que ho sé, estimat amic —va dir l’Àragorn—, però encara podré gaudir dels vostres consells.

—No per gaire temps més —respongué en Gàndalf—. La Tercera Edat era la meva era. Jo era l’Enemic d’en Sàuron i la meva tasca ha conclòs. Marxaré aviat. Ara la càrrega haurà de descansar sobre les teves espatlles i sobre les de la teva estirp.

—Però jo moriré —va dir l’Àragorn—. Perquè jo sóc un home mortal i, encara que sigui allò que sóc i pertanyi a la raça de l’Oest sense màcula i, per tant, tingui una vida molt més llarga que els altres homes, tot plegat no serà sinó ben poca cosa; i quan aquells que ara són encara al ventre de les seves mares hagin nascut i siguin vells, jo també em faré vell. I qui governarà aleshores Góndor i tots aquells que consideren aquesta Ciutat com llur regina, si no s’acompleix el meu desig? L’Arbre al Pati de la Font continua marcit i estèril. Quan veuré un senyal que m’indiqui que potser algun dia serà d’una altra manera?

—Aparta la mirada del món ufanós i guaita cap a on tot sembla erm i fred! —va dir en Gàndalf.

Aleshores l’Àragorn es va girar i darrere seu hi havia un rost rocós que baixava des de les faldes de les neus; i mentre esguardava s’adonà que allí, solitària enmig d’aquell erm, hi havia una cosa que creixia. I s’enfilà fins allà i va veure que del caire mateix de la neu naixia un plançó que no tenia més de tres peus d’alçària. Ja havia tret fulles joves, llargues i ben proporcionades, fosques pel damunt i platejades per sota i, a la tofa esvelta, lluïa un petit ramell de flors amb uns pètals blancs que brillaven com la neu que el sol il·luminava.

Llavors l’Àragorn exclamà:

—Yé! utúvienyes! L’he trobat! Vet aquí un brot de l’arbre més vell de tots! Però, com és que és aquí? Perquè encara no té ni set anys.

I en Gàndalf s’acostà i l’examinà, i va dir:

—Veritablement aquest és un plançó de la línia del bell Nímloth; i aquest va ser un brot de Galàthilion, i aquest va ser fruit de Telpèrion, el dels diversos noms, el més vell dels arbres. Qui pot dir com ha vingut a parar aquí, al moment necessari? Però aquest és un antic indret sagrat i, abans que els reis desapareguessin o que l’Arbre es marcís al pati, devien plantar-ne una llavor aquí. Perquè, segons diuen, tot i que el fruit de l’Arbre rarament arriba a madurar, la vida que duu a dins pot, tanmateix, mantenir-se adormida durant molts i molts anys i ningú no és capaç de predir en quin moment tornarà a despertar. Recorda-ho. Perquè si, en alguna ocasió, un fruit arriba a madurar, aleshores ha de ser sembrat, perquè el seu llinatge no s’extingeixi al món. I aquest ha romàs aquí, amagat a la muntanya, fins i tot mentre la raça d’Eléndil s’ocultava a les terres ermes del nord. Tot i que l’ascendència del Nímloth és molt més antiga que el teu llinatge, rei Eléssar.

Llavors l’Àragorn tocà amb molta suavitat el plançó i vet aquí que semblava aferrat només feblement a la terra i el va treure sense danyar-lo, i l’Àragorn va tornar amb ell a la Ciutadella. Llavors van arrencar l’arbre marcit, però amb el màxim respecte; i no el van cremar, sinó que el van deixar descansar en el silenci de Rath Dinen. I l’Àragorn plantà el nou arbre al pati, al costat de la font, i de seguida arrelà i va créixer content i veloç. I quan arribà el mes de juny era ben esponerós de flors.

—És el senyal que calia —va dir l’Àragorn—, i el dia no és gaire llunyà —i va fer posar guaites a les muralles.



El dia abans del solstici d’estiu arribaren a la Ciutat missatgers d’Àmon Dîn que van assabentar-los que un seguici de gent de gran bellesa baixava a cavall des del nord i que ara ja era ben a prop de les muralles del Pelènnor. I el Rei va dir:

—Per fi han arribat. Que tota la Ciutat es disposi a rebre’ls!

I el mateix vespre del solstici, quan el cel era blau com els safirs i els estels blancs es badaven a l’est, però l’oest encara es conservava daurat, i l’aire era fresc i fragant, els genets arribaren per la carretera del nord a les portes de Minas Tirith. Al davant cavalcaven l’Èlrohir i l’Èl·ladan amb una ensenya d’argent i, després, venia en Glorfíndel i l’Èrestor i tota la cort de Rivendell i, darrere seu, venia la Senyora Galàdriel i En Cèleborn, el senyor de Lothlórien, muntats en corsers blancs, i, amb ells, una munió de gent formosa del seu país, amb capes grises i gemmes als cabells; i tancava el seguici N’Élrond, poderós entre els homes i els elfs, que duia el ceptre d’Annúminas, i al seu costat, en un gran palafrè, venia l’Arwen, la seva filla, l’Estel Vespral del seu poble.

I en Frodo, en veure-la arribar resplendent sota el vespre, amb estels al front i un dolç perfum que l’embolcallava, en quedà tan sorprès que digué a en Gàndalf:

—Per fi comprenc per què hem esperat! Això sí que és el final. Ara ja no sols ens serà car el dia, sinó que també la nit serà bella i beneïda i tots els seus terrors s’esvairan!

Llavors el Rei donà la benvinguda als seus convidats i tots desmuntaren; i N’Élrond deixà el ceptre i posà la mà de la seva filla a la mà del Rei i així, junts, van pujar fins a la Ciutat Alta i tots els estels centellejaven al cel. I l’Àragorn, el rei Eléssar, esposà l’Arwen Undómiel a la Ciutat dels Reis el dia mateix del solstici d’estiu, i el relat de llur llarga espera i de llurs treballs arribà així a la plenitud.





Capítol VI

MOLTS COMIATS


Un cop van haver passat aquells jorns de gaubança, els companys de la Germandat van pensar, a la fi, en el retorn a llurs cases. I en Frodo es dirigí al Rei, que era assegut prop de la font amb la Reina Arwen al costat, i aquesta cantava la cançó de Vàlinor mentre l’Arbre creixia i feia flor. Els monarques van donar la benvinguda a en Frodo i van alçar-se a saludar-lo; i l’Àragorn va dir:

—Sé què heu vingut a dir-me, Frodo: desitgeu tornar a la vostra casa. Bé, amic estimadíssim, l’arbre creix millor a la terra on va ser engendrat, però vós sereu sempre ben rebut en totes les terres de l’Oest. I encara que la vostra gent ha tingut poca anomenada a les llegendes dels grans, a partir d’ara en tindran més que no pas molts grans reialmes que ja han deixat d’existir.

—És cert que vull tornar a La Comarca —va fer en Frodo—; però, en primer lloc, he d’anar a Rivendell. Perquè, si en temps tan benaurats com aquests es pot trobar a faltar alguna cosa, jo trobo a faltar en Bilbo. I em va saber greu quan vaig veure que, de tota la cort de N’Élrond, ell era l’únic que no havia vingut.

—Us n’estranyeu, Portador de l’Anell? —va dir l’Arwen—. Coneixeu prou bé el poder d’aquesta cosa que ara ha estat destruïda; i tot el que va ser forjat per aquell poder ara desapareix. I el vostre parent va estar en possessió d’aquesta cosa més que vós mateix. Ara, pel còmput de la vostra raça, en Bilbo ja té moltíssims anys; i us espera, perquè ja no podrà emprendre cap altre viatge llarg, llevat d’un.

—Us demano la vènia per posar-nos en camí aviat —va dir en Frodo.

—Sortirem d’aquí a set dies —va dir l’Àragorn—. Perquè nosaltres us acompanyarem durant bona part del camí, fins al país de Ròhan. D’aquí a tres dies l’Éomer tornarà per endur-se el cos del rei Théoden perquè reposi per sempre a la Marca i nosaltres cavalcarem amb ell a fi d’honrar els que han mort. Ara, però, abans que marxeu, vull confirmar els mots que en Fàramir us va dir, i considereu-vos lliure per sempre de qualsevol lligam amb el reialme de Góndor, i també els vostres companys. I si hi hagués cap mena d’obsequi que us pugui atorgar a fi de compensar les vostres gestes, compteu-hi. I qualsevol cosa que desitgeu, no heu de fer més que agafar-la; i cavalcareu amb l’honor que us correspon i abillats com prínceps d’aquestes terres.

Però la reina Arwen afegí:

—Jo sí que us faré un obsequi. Perquè sóc filla de N’Élrond. I no me n’aniré amb ell quan ara marxi cap a les Rades, ja que he seguit les passes de Lúthien i he elegit el que ella va elegir, allò que és agre però que també és dolç. Però, quan arribi el moment, i si així ho voleu, vós anireu en el meu corser, Portador de l’Anell. Si les ferides encara us fan mal i el record de la vostra càrrega esdevé feixuc, aleshores podreu anar-vos-en cap a l’Oest, fins que us refeu totalment de les vostres ferides i del vostre abaltiment. I ara poseu-vos això, en record de la Pedra Èlfica i de l’Estel Vespral, amb qui la vostra vida ha quedat estretament lligada!

I agafà una gemma blanca semblant a un estel que li penjava del pit amb una cadena de plata i va col·locar la cadena al voltant del coll d’en Frodo.

—Quan el record de l’espant i de les tenebres us pertorbi —li va dir—, això us durà confort.

Tres dies més tard, tal i com havia dit el Rei, l’Éomer de Ròhan arribà a cavall a la Ciutat i amb ell arribà un éored dels cavallers més gentils de la Marca. Va ser benvingut; i quan van seure a la taula del Merethrond, el Gran Saló de les Celebracions, va adonar-se de la bellesa de les donzelles i en quedà meravellat. I abans d’anar-se’n a descansar va enviar a buscar en Guimli, el nan, i li va dir:

—Guimli, fill d’en Gloin, teniu la destral a punt?

—No, senyor —va respondre en Guimli—, però la puc anar a buscar immediatament, si cal.

—Decidiu-ho vós mateix —afegí l’Éomer—. Perquè entre nosaltres dos encara tenim pendents algunes paraules arrauxades sobre la Senyora del Bosc Daurat. I ara l’he vista amb els meus propis ulls.

—I, senyor… —va dir en Guimli—, què me’n dieu, ara?

—Ho sento! —va fer l’Éomer—, però jo no diria pas que és la més bella de totes les dones vives.

—Llavors me’n vaig a buscar la destral —va fer en Guimli.

—Però abans permeteu-me que m’excusi —va dir l’Éomer—. Si l’hagués vista en una altra companyia n’hauria dit tot el que vulgueu. Però ara posaria en primer lloc la reina Arwen, l’Estel Vespral, i, per part meva, estic disposat a barallar-me amb qualsevol que em dugui la contrària. Vaig a buscar la meva espasa?

Aleshores en Guimli va fer una gran reverència.

—No cal, senyor, per part meva teniu totes les excuses —va dir—. Vós heu elegit el Vespre, mentre que els meus sentiments es decanten cap al Matí. I el cor m’anuncia que aviat desapareixerà per sempre.

I arribà a la fi el dia de la partença i un estol nombrós i esplèndid es disposà a sortir a cavall de la Ciutat, en direcció al nord. Aleshores els reis de Góndor i de Ròhan es dirigiren als Sacres Recintes i arribaren a les tombes de Rath Dinen i van posar el rei Théoden en un fèretre daurat i van travessar tota la Ciutat en silenci. Després van col·locar el fèretre en un carruatge, envoltat d’una escorta de genets de Ròhan i precedit per l’estendard del rei. I en Merry, com a escuder d’en Théoden, va viatjar en el carruatge per guardar les armes del rei.

Els altres membres de la Germandat van rebre corsers proporcionats a llur estatura; i en Frodo i en Samseny cavalcaven al costat de l’Àragorn, i en Gàndalf cavalcà damunt el Grisencrín, i en Pippin anava amb els cavallers de Góndor i en Légolas i en Guimli, com sempre, cavalcaven plegats damunt de l’Àrod.

I amb ells cavalcaven també la reina Arwen i En Cèleborn i Na Galàdriel amb la seva gent i N’Élrond i els seus fills; i els prínceps de Dol Àmroth i d’Ithílien i multitud de capitans i de cavallers. Mai cap rei de la Marca no havia fet camí escortat com ho va fer el rei Théoden, fill de Thénguel, de retorn a la seva terra.

Sense presses i pacíficament, van arribar a Anórien i entraren al Bosc Gris sota Àmon Din; i allí escoltaren un so com de timbals que ressonessin a les muntanyes, tot i que no s’hi veia cap criatura vivent. I aleshores l’Àragorn va fer tocar les trompetes i els heralds van cridar:

—Atenció, ha arribat el rei Eléssar! I dóna el bosc de Drúadan a en Ghân-buri-ghân i al seu poble, perquè sigui seu per sempre; i a partir d’ara no hi podrà entrar cap home sense el seu permís!

Aleshores els timbals redoblaren amb més força i van callar.

Al cap i a la fi, després de quinze dies de viatge, el carruatge del rei Théoden deixà enrere els camps verds de Ròhan i arribà a Édoras; i allí tothom descansà. El Palau Daurat era embellit amb tapissos bonics i inundat de llum i hi van fer la festa més esplèndida que s’havia conegut d’ençà de la seva construcció. I després de tres dies, els homes de la Marca van preparar els funerals d’en Théoden i va ser enterrat en un pavelló de pedra amb les seves armes i molts altres objectes formosos que havia posseït i, al damunt, hi van erigir un gran túmul, sembrat de pans d’herba verda i de sempremembrances blanques. I ara, a la banda de llevant del Camptúmul, ja eren vuit els reis que hi descansaven.

Aleshores els genets de la Casa del Rei van galopar en corsers blancs al voltant del túmul i van cantar la cançó sobre en Théoden, fill d’en Thénguel, que el seu joglar, en Gléowine, havia compost. I després d’aquesta ja no en compongué cap altra. Les veus lentes dels genets van commoure el cor fins i tot d’aquells que no entenien la parla d’aquell poble; però la lletra de la cançó va dur llum als ulls de la gent de la Marca quan tornà a sentir de molt lluny el tro dels cascs del nord i la veu de l’Éorl cridant per damunt l’enrenou de la batalla al camp de Celèbrant; i la contalla dels reis anà rodolant i el corn d’en Helm retrunyí a les muntanyes, fins que arribà la tenebra i el rei Théoden es posà dempeus i galopà a través de l’Ombra fins al foc i morí ple de glòria, al mateix temps que el sol, en retornar quan l’esperança ja semblava perduda, centellejava al matí damunt els cims del Mindòl·luin.


Sortí del dubte i la foscor i cavalcà

de cara a l’alba, cantant al sol,

brandint l’espasa desembeinada.

Les esperances va revifar, finà en elles;

enllà de la mort, de l’espant, del fat,

deixant enrere la destrucció i fins la vida,

s’enlairà cap a una glòria eterna.



Però en Merry va romandre al peu d’aquell túmul verd i plorà, i quan la cançó hagué acabat, es reanimà i cridà:

—Rei Théoden, rei Théoden! Adéu-siau! Per a mi vau ser com un pare, encara que fos per poc temps. Adéu-siau!

Un cop acabat l’enterrament i quan els plors de les dones s’apaivagaren i en Théoden descansà finalment sol al seu túmul, aleshores la població s’aplegà al Palau Daurat per a la gran festa i per oblidar l’aflicció; ja que en Théoden havia viscut fins en una edat avançada i havia mort amb un honor no menor al dels seus més grans avantpassats. I quan arribà el moment en què, segons el costum de la Marca, havien de brindar en record dels reis, l’Éowyn, la Senyora de Ròhan, s’avançà, daurada com el sol i blanca com la neu, i va dur una copa plena a l’Éomer.

Llavors un joglar versat en els antics sabers s’incorporà i recità tots els noms dels Senyors de la Marca per ordre: Éorl el Jove; i Brego, constructor del Palau; i Àldor, germà de Bàldor, el desventurat; i Frea, i Fréawine, i Góldwine, i Déor, i Gram; i en Helm, que s’amagà a la Gorja d’en Helm quan la Marca fou envaïda; i així acabava amb els nou túmuls del costat de ponent, perquè aleshores el llinatge havia quedat interromput i, després, ja venien els túmuls de la banda de llevant: Fréalaf, fill de la germana d’en Helm, i Léofa, i Walda, i Folca, i Folcwine, i Fénguel, i Thénguel, i en Théoden, el més recent de tots. I quan en Théoden fou anomenat, l’Éomer buidà la copa. Llavors l’Éowyn pregà als que servien que omplissin les copes i tots els que s’havien aplegat van aixecar-se i van brindar pel nou rei, cridant:

—Salut, Éomer, Rei de la Marca!

Al capdavall, quan la festa ja decandia, l’Éomer va alçar-se i digué:

—Aquesta és la festa funeral del rei Théoden, però abans que marxeu vull fer-vos partícips de notícies de joia, ja que a ell no li sabria gens de greu sentir-me, tractant-se com es tracta de l’Éowyn, la seva filla i germana meva. Escolteu bé tots, convidats meus, gent gentil de reialmes diversos, tanta com mai no s’havia arribat a congregar en aquest Palau! En Fàramir, Senescal de Góndor i Príncep d’Ithílien, demana a l’Éowyn, Senyora de Ròhan, per esposa, i ella accepta de tot cor. Per això vull que es facin les prometences davant de tots vosaltres.

I en Fàramir i l’Éowyn s’avançaren i es van agafar de la mà; i tots els presents van beure a la seva salut i se’n congratularen.

—A partir d’ara, doncs —va fer l’Éomer—, l’amistat de la Marca i de Góndor queda refermada per un nou lligam, la qual cosa em complau extraordinàriament.

—Ningú no us podrà titllar d’avar, Éomer —va comentar l’Àragorn—, perquè doneu a Góndor la cosa més bella del vostre reialme!

Llavors l’Éowyn sotjà els ulls de l’Àragorn i va dir-li:

—Desitgeu-me felicitat, vós que sou el meu senyor i el meu guaridor.

I ell li va respondre:

—D’ençà que us vaig veure per primera vegada, sempre he desitjat la vostra joia. I em conhorta veure que ara heu trobat la felicitat.

Acabada la festa, aquells que havien de marxar van acomiadar-se del rei Éomer. L’Àragorn i els seus cavallers, i la gent de Lórien i de Rivendell, van aparellar les coses per posar-se en camí; però en Fàramir i l’Ímrahil van quedar-se a Édoras; i l’Arwen, l’Estel Vespral, també hi romangué i va acomiadar-se dels seus germans. Ningú no va presenciar la darrera reunió amb el seu pare, N’Élrond, perquè van anar-se’n amunt pels pujols i allí van parlar llargament tots dos, i llur separació va ser molt cruel, perquè havia d’allargassar-se més enllà de les fins del món.

En darrera instància, abans que els hostes marxessin, l’Éomer i l’Éowyn van dirigir-se a en Merry i li van dir:

—Adéu-siau, Meriadoc de La Comarca i Holdwine de la Marca de Ròhan! Que la sort us acompanyi en el vostre viatge, i torneu aviat galopant, que sereu ben rebut!

I l’Éomer va afegir:

—Els reis de l’antigor us haurien carregat amb presents que no podríeu dur ni en un carro per les vostres gestes als camps de Múndburg i, tanmateix, dieu que no voleu res més que les armes que us foren donades. Hi he consentit, perquè no posseeixo cap obsequi que sigui digne de vós; però la meva germana us suplica que accepteu aquesta coseta, en record d’en Celatelm i dels corns de la Marca en traspuntar el dia.

I aleshores l’Éowyn li va donar un corn antic, petit però tot ell destrament forjat de plata clara i amb cinyells verds; i els argenters hi havien cisellat veloços genets que cavalcaven en una filera que li donava tota la volta, des de la punta a la boca; i duia inscripcions rúniques d’extraordinàries propietats.

—Forma part de l’herència de la nostra família —va dir l’Éowyn—. Va ser afaiçonat pels nans i prové del tresor d’Scatha, el drac. Éorl el jove el va dur del nord. Qui el toqui en cas de necessitat durà terror al cor dels seus enemics i joia al cor dels seus amics, que el sentiran i acudiran al seu ajut.

Llavors en Merry va agafar el corn, perquè no el podia pas rebutjar, i besà la mà de l’Éowyn; i ells l’abraçaren i així van separar-se en aquella avinentesa.

Ara els convidats estaven a punt i van beure de la copa del comiat i amb grans elogis i amistat es van posar en camí i, a la fi, arribaren a la Gorja d’en Helm, on van descansar durant dos dies. Aleshores en Légolas va complir la promesa que li havia fet a en Guimli i anà amb ell a les Cavernes Resplendents; i quan en van tornar, va restar callat i va dir que en Guimli era l’únic que podia trobar mots escaients per descriure-les.

—I és la primera vegada que un nan pot vantar-se de vèncer un elf en una contesa de mots —va dir—. Ara, per tant, ja podem anar a Fàngorn per fer l’empat!

De l’enfondall de la gorja van cavalcar fins a Ísengard i van veure la feina que els ents hi havien estat fent. Tot el ròdol de pedra havia estat enderrocat i dispersat i la terra que quedava al mig havia estat convertida en un jardí ple de plantes i d’arbres i un rierol hi fluïa pel centre; però al bell mig de tot hi havia un llac d’aigua clara i, en aquest, encara s’enlairava la Torre d’Òrthanc, alta i inexpugnable, i la seva roca negra s’emmirallava a les aigües.

Els viatgers van seure una estona a l’indret on abans s’havien aixecat les antigues portes d’Ísengard; ara, allà hi creixien dos arbres alts, com sentinelles al capdamunt del senderó vorejat de verd que arribava fins a Òrthanc; i quedaren atònits davant els treballs que s’hi havien fet, però no hi van poder veure, ni lluny ni a prop, cap ésser viu. Tot d’un plegat, van sentir una veu que cridava hrum, hum, hrum, hum, i en Barbarbrat aparegué a grans gambades pel senderó per saludar-los, acompanyat d’en Moixera-que-guilla.

—Benvinguts a l’Arboclòs d’Òrthanc! —va dir—. Ja sabia que venieu, però tenia feina vall amunt; encara queda molt per fer. Però, pel que he sentit, ja sé que tampoc no heu estat plegats de braços al sud i a l’est; i tot el que he sentit a dir és bo, molt bo.

Aleshores en Barbarbrat va elogiar totes les seves gestes, que semblava conèixer amb tota mena de detalls; i, a la fi, callà i va mirar llargament en Gàndalf.

—Apa, ara veniu! —va dir—. Heu demostrat ser el més poderós i totes les vostres fatigues han tingut un bon final. Però, ara, us n’anireu? I per què heu vingut fins aquí?

—Per veure com avança la vostra feina, amic —va respondre en Gàndalf— i per regraciar el vostre ajut en el que hem aconseguit.

—Hrum, bé, em sembla just —va dir en Barbarbrat—, perquè el que és segur és que els ents hi han dit la seva. I no sols en haver-se-les amb aquest… hrum, amb aquest maleït assassí d’arbres que vivia aquí. Perquè s’havia produït una gran infiltració d’aquests… burárum, d’aquests ulls-lletjos, mans-negres, cames-tortes, cors-petris, dits-d’urpes, panxa-fastigosos, assedegats-de-sang, morimaitesincahonda, hrum… Bé, tant se val, com que sou gent apressada i el seu nom sencer és tan llarg com anys de turments…, aquestes vermines dels orcs van travessar el Riu i van baixar des del nord i per tots els encontorns del bosc de Laurelindórenan, on no van poder penetrar, gràcies als Majors que són allà.

Va fer una reverència al Senyor i a la Senyora de Lórien.

—I aquestes mateixes criatures repugnants van quedar més que sorpreses de topar-se amb nosaltres a l’Altiplà, perquè mai no n’havien sentit a parlar, de nosaltres; tot i que això també es podria dir de gent més com cal. I no n’hi haurà gaires que ens recordin, perquè els que aconseguiren d’escapar amb vida van ser pocs, i la major part van anar a parar al Riu. Però per a vosaltres va ser molt convenient, perquè, si no s’haguessin trobat amb nosaltres, el rei de les planures d’herbei no hauria pogut galopar gaire lluny i, d’haver-ho fet, s’hauria trobat sense un país on tornar.

—Prou que ho sabem —va dir l’Àragorn—, i ni a Édoras ni a Minas Tirith no serà mai oblidat.

—«Mai» és una paraula massa llarga fins i tot per a mi —va comentar en Barbarbrat—. No mentre durin els vostres reialmes, voleu dir; però a dir veritat hauran de durar realment bastant perquè semblin duradors als ents.

—Comença la Nova Era —va dir en Gàndalf— i en aquesta edat podria ser ben bé que els reialmes dels homes duressin més que vosaltres, amic Fàngorn. Ara, digueu-me una cosa: com teniu aquella feina que us vaig encomanar de fer? Com està en Sàruman? Encara no se n’ha cansat, d’Òrthanc? Perquè suposo que no pensa que heu millorat el panorama que veia des de les seves finestres.

En Barbarbrat va sotjar en Gàndalf llargament, amb una mirada d’extraordinària murrieria, pensà en Merry.

—Ah! —va dir—. Ja em semblava que acabaríeu preguntant-m’ho. Cansat d’Òrthanc? Finalment molt cansat; però no estava tan cansat de la seva torre com cansat de la meva veu. Hrum! Li vaig explicar algunes històries una mica llarguetes o, si més no, de les que podríeu considerar llargues en la vostra parla.

—Llavors, per què s’ha quedat a escoltar-vos? Que vau entrar a Órthanc? —preguntà en Gàndalf.

—Hrum, no, a Òrthanc no! —va explicar en Barbarbrat—. Però va sortir a la finestra a escoltar perquè no tenia cap altra manera de rebre notícies i, encara que les notícies li eren odioses, es moria de ganes de saber-les; i jo vaig tenir cura d’informar-lo fil per randa. Però a les notícies hi vaig afegir moltes coses que eren bones perquè ell hi anés reflexionant. I va quedar molt abaltit. Sempre havia anat amb presses. Això va ser la seva perdició.

—Observo, bon Fàngorn —va intervenir en Gàndalf—, que amb molt de tacte dieu «estava», «vaig explicar», «va quedar». Però, en el present, com «està»? Que ha mort?

—No, que jo sàpiga, no ha mort —va dir en Barbarbrat—. Però se n’ha anat. Sí, fa set dies que va marxar. Jo el vaig deixar marxar. No en quedava gran cosa, quan va sortir de quatre grapes, i aquella altra criatura seva que semblava un cuc no era més que una ombra lívida. Ara no em digueu, Gàndalf, que us vaig prometre guardar-lo ben vigilat; ja ho sé. Però les coses han canviat d’aleshores ençà. I l’he guardat fins que he considerat que estaria segur, segur de no tornar a fer més mal. Hauríeu de saber que, per damunt de qualsevol altra cosa, no suporto tenir engabiats els éssers vivents i, si no n’hagués existit una necessitat extrema, no hauria tingut tancades ni tan sols unes criatures com aquestes. Una serp sense dents pot arrossegar-se on vulgui.

—Potser teniu raó —va dir en Gàndalf—; però a aquesta serp encara li quedava una dent, pel que em penso. Tenia el verí de la seva veu i endevino que us va persuadir, fins i tot a vós, Barbarbrat, sabent com sabia quin era el punt feble del vostre cor. Bé, s’ha escapat i no cal parlar-ne més. Però la Torre d’Òrthanc ara torna a ser del Rei, a qui pertany. Encara que potser ell no l’haurà de menester.

—Això ja ho veurem més endavant —va dir l’Àragorn—. Però donaré tota aquesta vall als ents perquè en facin allò que desitgin, amb la condició que vigilin Òrthanc i no permetin que hi entri ningú sense la meva autorització.

—És tancada —va dir en Barbarbrat—. Vaig fer que en Sàruman la tanqués i que me’n donés les claus. Ara les té en Moixera-que-guilla.

En Moixera-que-guilla va fer una reverència com un arbre que es vincla sota el vent i lliurà a l’Àragorn dues grans claus negres de complicades formes, unides per una anella d’acer.

—Un cop més us regracio per tot —va dir l’Àragorn— i m’acomiado de vosaltres. Que el vostre bosc torni a créixer en pau. I quan aquesta vall estigui ben plena, teniu més lloc lliure a l’oest de les muntanyes, per on vau trescar fa moltíssim temps.

El rostre d’en Barbarbrat s’entristí.

—Les forests poden créixer —va dir— i els boscos poden escampar-se. Però no els ents. No tenim entellics.

—Però potser ara la vostra recerca pugui ser més esperançada —va dir l’Àragorn—. En direcció est tindreu accés a moltes terres que fins ara us eren vedades.

En Barbarbrat brandà la testa i afegí:

—És molt lluny per arribar-hi. I en aquest temps hi ha massa homes per aquella banda. Però m’oblidava dels meus deures de cortesia! Per què no us quedeu i descanseu una mica? I potser hi hagi alguns a qui els plagui de passar pel bosc de Fàngorn tot escurçant el retorn a casa —i va mirar cap a En Cèleborn i Na Galàdriel.

Però tothom, llevat d’en Légolas, va excusar-se perquè calia acomiadar-se i partir cap al sud o cap a l’oest.

—Apa, Guimli! —va dir en Légolas—. Ara, amb la vènia d’en Fàngorn, visitaré els llocs amagats del Bosquent i veurem arbres com no se’n veuen enlloc més en tota la Terra Mitjana. Podeu venir amb mi i així complireu la vostra paraula; i podem fer plegats el viatge fins a les nostres terres del bosc Llobregós i de més enllà.

En Guimli acceptà la proposta, tot i que, segons semblava, no amb excessiva alegria.

—Aquí, doncs, per fi, es dissol la Germandat de l’Anell —va dir l’Àragorn—. Tanmateix espero que, abans de no gaire, torneu a les meves terres amb l’ajut que em vau prometre.

—Hi tornarem, sempre que els nostres propis senyors ens ho permetin —va dir en Guimli—. Bé, adéu-siau, estimats hòbbits! Suposo que ara tornareu sans i estalvis a les vostres cases i ja no hauré de romandre despert per por dels perills que pugueu córrer. Us enviarem unes lletres quan puguem i alguns potser ens tornem a veure de tant en tant; però temo que no ens tornarem a trobar tots junts mai més.

En Barbarbrat va acomiadar-se de tots ells per torn i va fer una lenta inclinació amb gran reverència davant d’En Cèleborn i Na Galàdriel.

—Fa molt, molt de temps que no ens havíem trobat a les monjoies de les soques o de les pedres. A vanimar, vanimálion nostari! —va dir—. És trist que només ens puguem trobar així, quan tot s’acaba. Perquè el món canvia: ho noto en l’aigua, ho noto en la terra, i ho ensumo en l’aire. No crec que tornem a trobar-nos mai més.

I En Cèleborn va dir:

—No ho sé, Vell entre els Vells.

Però Na Galàdriel va dir:

—No a la Terra Mitjana, no fins que les terres que es troben sota l’onada tornin a aixecar-se. Aleshores és possible que ens tornem a trobar a les salzedes de Tasarínan, a la primavera. A reveure!

En Merry i en Pippin van ser els últims a acomiadar-se del vell ent i aquest es posà més content en esguardar-los.

—Molt rebé, genteta alegroia —va dir—, voleu beure un altre glop amb mi abans d’anar-vos-en?

—I tant! —van dir els hòbbits, i en Barbarbrat se’ls endugué cap a una banda, sota l’ombra d’un dels arbres, i en arribar-hi van descobrir que hi havien col·locat una gran gerra de pedra.

En Barbarbrat en va omplir tres pitxers i van beure; i es van adonar que els seus ulls estranys els sotjaven per damunt el caire del seu pitxer.

—Aneu amb compte, aneu amb compte! —els va dir—. Perquè d’ençà que us vaig veure per última vegada ja heu crescut.

Tots van esclafir a riure i van empassar-se l’últim glop.

—Bé, adéu! —va dir—. I no oblideu que si al vostre país sentiu cap notícia sobre les mullerents m’ho heu de fer dir de seguida.

Després agità les seves mans enormes acomiadant-se de tota la companyia i va desaparèixer entre els arbres.

Ara els viatgers van cavalcar més de pressa i es van dirigir cap al Pas de Ròhan; i l’Àragorn s’acomiadà finalment de tothom prop d’aquell indret on en Pippin havia mirat en la pedra d’Òrthanc. Els hòbbits van plànyer molt la seva partença perquè l’Àragorn mai no els havia fallat i perquè els havia servit de guia a través de moltíssims perills.

—Tant de bo tinguéssim una pedra en la qual poguéssim veure tots els nostres amics —va dir en Pippin—, i que hi poguéssim parlar des de lluny!

—Només en queda una que podries fer servir —va respondre-li l’Àragorn—, perquè no t’agradaria veure el que la pedra de Minas Tirith et revelaria. Però el Palantir d’Òrthanc el guardarà el Rei, per veure el que passa al seu reialme i què fan els seus servidors. I no oblidis, Peregrín Tuc, que ets vassall de Góndor i que no t’allibero de les teves obligacions. Ara te’n vas de permís, però podria tornar-te a cridar. I recordeu, estimats amics de La Comarca, que el meu reialme s’estén també cap al nord i que potser algun dia hagi d’anar-hi.

Aleshores l’Àragorn va prendre comiat d’En Cèleborn i de Na Galàdriel; i la Senyora li va dir:

—Pedra Èlfica, heu assolit allò que constituïa la vostra esperança travessant les tenebres i ara el vostre desig és acomplert. Feu bon ús dels dies!

Però En Cèleborn va dir:

—Adéu, germà! Que el vostre destí sigui diferent del meu i que el vostre tresor resti amb vós fins a la fi!

I, amb això, van separar-se i era aleshores l’hora de la posta; i quan després d’una estona van girar-se per mirar enrere, van albirar el Rei de l’Oest assegut a la seva muntura i voltat de tots els seus cavallers; i el sol ponent resplendia damunt seu i feia que els seus arnesos centellegessin com or vermell i la capa blanca de l’Àragorn semblava una flama. Aleshores l’Àragorn agafà la pedra verda i l’enlairà i un foc verd brollà de la seva mà.

Aviat el grup cada cop menys nombrós girà cap a ponent i, bo i seguint el curs de l’Isen, travessà el Pas de Ròhan i entrà a les planures ermes que s’estenien a l’altra banda i, després, es va dirigir cap al nord i va passar pels límits de Terrafosca. Els terrafoscans fugien i s’amagaven perquè tenien por de la gent èlfica, tot i que aquests molt rarament havien estat al seu país; però els viatgers no els van prestar gaire atenció perquè encara formaven una companyia força nombrosa i anaven ben proveïts de tot allò que podien necessitar; de manera que van prosseguir el camí amb tota tranquil·litat i s’aturaven a muntar les tendes allà on més els vagava.

Al sisè dia d’haver-se separat del Rei van travessar un bosc que baixava des dels pujolars que hi havia al peu de les Muntanyes Boiroses, que ara quedaven a la seva dreta. En tornar a sortir a camp obert, quan ja llostrejava, van avançar un vell que es recolzava en una vara i que anava vestit amb parracs bruts de color gris i color blanc i, al darrere, duia un altre captaire que deambulava amb el cap cot i gemegós.

—Bé, Sàruman! —va dir en Gàndalf—. Es pot saber cap on vas?

—Tu què n’has de fer? —va respondre en Sàruman—. Encara vols ordenar-me on he d’anar; és que no en tens prou amb la meva ruïna?

—Coneixes molt bé les respostes —va dir en Gàndalf—: no i no. En qualsevol cas, els dies dels meus treballs ja toquen a la seva fi. Ara el Rei m’ha rellevat en la càrrega. Si haguessis esperat a Òrthanc, l’hauries vist i ell t’hauria donat mostres de la seva comprensió i clemència.

—Raó de més per haver marxat abans —va dir en Sàruman—, perquè, d’ell, no en vull ni una cosa ni l’altra. I si de debò vols una resposta a la teva primera pregunta, busco un camí per allunyar-me del seu reialme.

—Aleshores, un cop més, has triat el camí dolent, Sàruman —va fer en Gàndalf—, i no veig que el teu viatge pugui oferir-te cap esperança. Rebutges el nostre ajut? Perquè te l’oferim.

—A mi? —va interrogar en Sàruman—. No, si us plau, no us burleu de mi! Més m’estimo veure’t cellajunt. I pel que fa a aquesta Senyora, no me’n fio: sempre m’ha odiat i sempre ha estat intrigant en favor teu. Estic convençut que t’ha dut per aquest camí per donar-se el gust de refocil·lar-se amb la meva pobresa. Si m’haguessin advertit que em perseguies hauria fet els possibles per estalviar-te aquest plaer.

—Sàruman —va dir Na Galàdriel—, nosaltres tenim altres comeses i altres preocupacions que ens semblen més urgents que no pas empaitar-te. Digues, més aviat, que la bona sort t’ha agafat d’improvís; perquè ara tens una última avinentesa.

—Si de debò és l’última, me n’alegro —va respondre en Sàruman—, perquè així m’estalviaré la trifulga de tornar a refusar-la. Totes les meves esperances se n’han anat en orris, però no desitjo compartir les vostres. Si és que en teniu.

Durant uns segons les seves pupil·les guspirejaren.

—Aneu-vos-en! —va dir—. No és debades que vaig estudiar llargament tots aquests afers. Us heu condemnat a vosaltres mateixos, i ho sabeu. I em servirà de consol, mentre vagarejo, saber que en destruir la meva casa també enderrocàveu la vostra. I ara, quin serà el vaixell que us durà de tornada cap a l’altra riba d’una mar tan ampla? —se’n rigué—. Serà un vaixell ben gris i ple de fantasmes.

Va esclafir a riure, però la seva veu era repulsiva i esquerdada.

—Alça’t, ximple! —escridassà a l’altre captaire que s’havia assegut a terra, i el bastonejà amb la vara—. Mitja volta! Si aquesta genteta delicada van pel nostre mateix camí, nosaltres en seguirem un altre. Arri, o no et donaré cap rosegó per menjar!

El captaire va girar-se i passà mig agemolit, sense parar de gemegar.

—Pobrissó Grima! Pobrissó Grima! Sempre li toca el rebre! Com l’odio! Tant de bo me’n pogués desempallegar!

—Doncs deixa’l! —va intervenir en Gàndalf.

Però en Llenguadeserp només va llançar una llambregada amb els seus ulls borrosos i aterrits a en Gàndalf i després s’esmunyí ràpidament cap a darrere d’en Sàruman. En desfilar aquests desgraciats per davant la companyia, van arribar als hòbbits i en Sàruman s’aturà i els va mirar de fit a fit; però aquests el contemplaren compadits.

—De manera que vosaltres també us en llepeu els dits, oi, marrecs? —va dir—. No us importa allò que un pidolaire pugui necessitar, oi? Vosaltres ja teniu tot el que desitgeu, menjar i vestits elegants i la millor herba per a les vostres pipes. Ah, sí, no cal que m’ho digueu! Prou que ho sé, d’on ve! Seríeu incapaços de donar-ne a un captaire perquè en carregués la pipa, oi?

—Prou que us en donaria, si en tingués —va dir en Frodo.

—Si espereu un moment, podeu agafar la que em queda —va dir en Merry, i desmuntà i escorcollà l’alforja. Després donà a en Sàruman una bosseta de cuiro—. Us podeu quedar amb el que hi ha —va dir—. Que us faci bon profit, prové de les despulles que flotaven a Ísengard.

—És meva, és meva! Sí, i vaig haver de pagar-la molt cara! —va exclamar-se en Sàruman, aferrant-se a la bosseta—. Això és només un pagament a compte; perquè em vau robar molt més, m’hi jugaria qualsevol cosa. De tota manera, el captaire ha d’estar agraït fins i tot al lladre que li torna un mos d’allò que li pertanyia. Bé, si quan torneu a casa trobeu que les coses al Quartó Sud no són tan bones com voldríeu, ho tindreu ben merescut. Que durant molt de temps la vostra terra es quedi sense fulles!

—Moltes gràcies! —va dir en Merry—. Com que sí, oi? Doncs ja em podeu tornar la meva bosseta, que no és pas vostra i ha viatjat amb mi fins molt lluny. Emboliqueu l’herba en un dels vostres parracs.

—Entre lladres no es perd res —va dir en Sàruman, i va donar l’esquena a en Merry, clavà una puntada de peu a en Llenguadeserp i s’allunyà en direcció al bosc.

—Home, aquesta sí que és bona! —va dir en Pippin—. Lladre, ja ho pot ben dir! I de les nostres queixes per haver estat assaltats, ferits i arrossegats pels orcs per tot Ròhan, què?

—Ah! —va fer en Sam—. I ha dit «pagar-la». Em pregunto com la pagà. I no m’ha agradat gens el que ha dit sobre el Quartó Sud. Comença a ser hora de tornar.

—Tens tota la raó —va acceptar en Frodo—, però, si volem veure en Bilbo, no podem anar més de pressa. Passi el que passi, jo primer aniré a Rivendell.

—Sí, crec que val més que feu això —corroborà en Gàndalf—. Pitjor per a en Sàruman! Temo que ja no podem fer res més per ell. S’ha marcit totalment. Tot amb tot, no estic convençut que en Barbarbrat tingués raó: em sembla que encara podria causar alguna malvestat, encara que sigui de manera menyspreable i vil.

L’endemà van entrar al nord de Terrafosca, que ara era deshabitat tot i ser una contrada verda i agradosa. Havia arribat setembre, amb els seus dies daurats i les nits argentades, i van cavalcar sense problemes fins a assolir el riu Estol dels Cignes i trobar l’antic gual, a l’est de les cascades, on el corrent es precipitava de sobte cap a les terres baixes. A l’oest, lluny, sota la calitja, hi havia les llacunes i illots a través dels quals serpentejava el Curs-gris: en aquella terra de canyissars hi vivien incomptables estols de cignes.

I d’aquesta manera arribaren a Erégion i, per fi, s’aixecà un matí molt bell, tornassolat per damunt de les boires lluents; i els viatgers, albirant des de llur campament en un turonet, van distingir el sol que, al llunyedar de l’est, encenia tres cims que s’enlairaven cap al cel per entre la mar dels núvols: el Caradhras, el Celèbdil i el Fanuídhol. Ja eren prop de les portes de Mòria.

Allí van romandre durant uns altres set dies, perquè havia arribat l’hora d’un nou comiat que els sabia molt de greu. En Cèleborn, Na Galàdriel i la seva gent aviat es dirigirien cap a l’est, per passar per la Porta del Corn Roig i avall per l’Escala del Torrent Bagueny fins al Riudargent i fins al seu país. Havien viatjat pels camins de l’oest fins en aquell punt perquè tenien moltes coses a parlar amb N’Élrond i amb en Gàndalf, i encara van atardar-se allí algun temps per poder conversar amb els seus amics. Sovint, molt després que els hòbbits s’haguessin deixat endur pel son, ells s’asseien sota els estels, evocant edats ja desaparegudes i totes llurs joies i treballs al món, o es reunien per parlar dels dies del futur. Si algú hagués encertat a passar-hi, vagarejant, no hauria vist ni sentit gran cosa, i només li hauria semblat entrellucar unes figures grises, cisellades a la pedra, records de coses oblidades, perdudes ara a les terres despoblades. Perquè no es movien ni parlaven amb la boca i només miraven d’una ment a l’altra; i tan sols llurs pupil·les brillants es bellugaven i espurnejaven a mesura que llurs pensaments circulaven de l’un a l’altre.

A la fi, però, s’ho van haver dit tot i es tornaren a separar per algun temps, fins que arribés el moment en què els Tres Anells desapareguessin. Esvanint-se ràpidament entre les pedres i les ombres, la gent de Lórien, abillada amb llurs capes grises, van cavalcar en direcció a les muntanyes i aquells que continuaven fins a Rivendell van quedar-se al turonet i els contemplaren fins que, d’entre la boira que s’espesseïa, els arribà un centelleig; i ja no van veure res més. En Frodo comprengué que Na Galàdriel havia aixecat enlaire el seu anell com a senyal de comiat.

En Sam va fer mitja volta i sospirà:

—Tant de bo també jo pogués tornar a Lórien!

Finalment, un capvespre, inesperadament, com sempre els ho sembla als viatgers, van arribar en aquells ermots elevats a la vora mateix de la vall de Rivendell, i a baix de tot van distingir els llums que brillaven a la casa de N’Élrond. I van baixar i creuaren el pont i arribaren a les portes i totes les estances eren plenes de llum i de cançons per l’alegria del retorn a casa de N’Élrond.

I abans de res, abans fins i tot de menjar o de rentar-se o fins i tot de llevar-se les capes, els hòbbits van anar a buscar en Bilbo. El van trobar que era tot sol a la seva petita cambra. Tot era un escampall de papers i llapis i plomes; però en Bilbo era assegut en una cadira davant d’un foquet guspirejant. Semblava molt vell, però assossegat i endormiscat.

Va obrir els ulls i alçà la mirada en veure’ls entrar.

—Hola, hola! —va dir—. De manera que ja sou de tornada? I demà és el meu aniversari, a més. Que simpàtic per part vostra! Sabeu què? En faré cent vint-i-nou. I, d’aquí a un any, si encara sóc viu, en tindré tants com en va fer el Vell Tuc. M’agradaria guanyar-lo; però ja ho veurem.



Després de la celebració de l’aniversari d’en Bilbo, els quatre hòbbits van estar-se a Rivendell alguns dies i van passar moltes estones asseguts amb el seu antic amic que, ara, llevat dels àpats, passava la major part del temps a la seva cambra. A les hores de menjar continuava essent, per regla general, molt puntual i era rara la vegada que no es despertava a temps per acudir-hi. Asseguts a la vora del foc, li van explicar per torns tot el que eren capaços de recordar de tots els seus viatges i aventures. Al principi va fer veure que prenia algunes notes; però s’adormia sovint i, quan es desensonyava, solia dir: «Esplèndid! Quina meravella! Però, on érem?», i aleshores ells continuaven la història al punt en què en Bilbo havia començat a capcinejar.

L’única part que realment semblà excitar-lo i mantenir la seva atenció va ser la descripció de la coronació i les noces de l’Àragorn.

—Em van convidar a la boda, naturalment —va explicar—. I la veritat és que l’havia estada esperant molt de temps. Però, per alguna raó, quan arribà el moment, vaig trobar que tenia tantes i tantes coses a fer aquí…; i això de fer les maletes és un embolic tan gros!

Quan ja havien transcorregut gairebé quinze dies, en Frodo mirà per la finestra i s’adonà que, durant la nit, havia gebrat i que les teranyines eren com xarxes blanquinoses. I tot d’una va comprendre que havia de marxar i que havia d’acomiadar-se d’en Bilbo. El temps, després d’un dels estius més bonics que la gent recordava, encara era encalmat i bo; però ja eren a l’octubre i aviat s’acabaria i tornaria a ploure i a bufar altre cop el vent. I encara els quedava un camí ben llarg per endavant. Però, en realitat, allò que el va deixondir no fou pas el fet de pensar en el temps. Tenia la sensació que ja era hora de tornar a La Comarca. I en Sam la compartia. Precisament la nit anterior havia dit:

—Bé, senyor Frodo, hem estat molt lluny i hem vist qui-sap-lo i, tot amb tot, crec que no hem trobat mai un lloc millor que aquest. Aquí hi ha una mica de tot, si entén el que vull dir: La Comarca i el Bosc Daurat i Góndor i les cases dels reis i les fondes i els prats i les muntanyes, tot ben barrejat. I, malgrat tot, tinc la impressió que hauríem d’anar-nos-en aviat. Si li he de dir la veritat, estic preocupat pel meu vellot.

—Sí, una mica de totes les coses, Sam, llevat de la Mar —li havia respost en Frodo; i ara s’ho tornà a repetir a si mateix—: Llevat de la Mar.

Aquell dia en Frodo parlà amb N’Élrond i van acordar que marxarien l’endemà al matí. Amb gran joia per part seva, en Gàndalf va dir:

—Em penso que jo també vindré. Com a mínim fins a Bree. Vull veure l’Oliu.

Al vespre van anar a acomiadar-se d’en Bilbo.

—Bé, si heu de marxar, doncs heu de marxar —va dir—. Ho sento. Us enyoraré. És agradable de saber que sou per aquí a la casa. Jo començo a tenir molta son.

Aleshores va donar a en Frodo la seva capa de mithril i la Fibló, oblidant que ja les hi havia donades, i també li va donar tres llibres sobre el saber tradicional que havia compost en èpoques diverses, escrits amb la seva lletra de mosca i retolats als lloms vermells: Traduccions de l’èlfic, per B. S.

A en Sam li va donar una bosseta d’or.

—És pràcticament la darrera engruna que em queda de la collita de l’Smaug —va explicar—. Pot resultar-te útil si vols casar-te, Sam.

En Sam s’enrojolà.

—No tinc gran cosa per donar-vos a vosaltres, jovenets —va dir a en Merry i a en Pippin—, com no siguin bons consells —i un cop els hagué donat una bona tongada d’això darrer, hi afegí una última mostra a l’estil de La Comarca—: Que el cap no se us torni mai massa gros per al capell! I si no pareu de créixer aviat, a fe que els capells i els vestits us costaran un dineral.

—Si vostè vol guanyar el Vell Tuc —va dir-li en Pippin—, no veig per què nosaltres no hem de provar de guanyar en Braubramador.

En Bilbo esclafí a riure i d’una butxaca es va treure dues pipes molt boniques amb broquets de perla i cisellades amb plata treballada molt finament.

—Penseu en mi quan hi fumeu! —va dir—. Me les van fer els elfs, però ara ja no fumo —i llavors, tot d’un plegat, va fer una capcinada i es quedà adormit una estoneta; i quan tornà a despertar-se va dir—: Dallonses… on érem? Ah, sí, repartia els regals. I, a propòsit, això em fa venir a la memòria: què se n’ha fet, Frodo, del meu anell que et vas endur?

—L’he perdut, estimat Bilbo —va dir en Frodo—. Me’n vaig desfer, recordes?

—Quina llàstima! —va dir en Bilbo—, m’hauria agradat tornar-lo a veure. Però no, quines bestieses que dic! És per això que te’n vas anar, oi?, per alliberar-nos-en. Però ho tinc tot tan empatollat, perquè hi ha tantes altres coses que s’hi han anat barrejant: els afers de l’Àragorn i el Consell Blanc i Góndor i els genets i els sudaners i els olifants… De debò en vas veure un, Sam?…, i cavernes i torres i arbres daurats, i aneu a saber encara quantes coses més.

»És evident que jo vaig tornar del meu viatge per un camí massa dreturer, crec que en Gàndalf m’hauria pogut ensenyar algunes cosetes. És clar que, aleshores, haurien enllestit la subhasta molt abans de la meva arribada i encara m’hauria trobat més problemes dels que vaig tenir. En fi, ara ja és massa tard; i, de debò, crec que s’està molt més còmode aquí assegut, escoltant-ho tot. La llar de foc aquí és molt agradable i el menjar és molt bo i, a més, hi ha elfs, si els vols per alguna cosa. Què més es pot desitjar?


El Camí va sempre endavant

des la porta on començà.

Molt enllà es va allunyant;

que el segueixi qui podrà!

Que iniciïn nou camí,

però jo a la fi amb peus cansats

iré a l’hostal il·luminat

per descansar-hi i dormir.



I mentre en Bilbo mussitava aquests darrers mots, el cap se li abaixà damunt el pit i quedà profundament adormit.

La foscor del capvespre es va fer més profunda a la cambra i la llum de la llar cremà amb més brillantor; i, en contemplar tots com dormia en Bilbo, van adonar-se que tenia un somriure als llavis. Van continuar asseguts una estona, en silenci, i després en Sam, tot mirant al voltant de la cambra i veient les ombres que es contorsionaven a les parets, va dir:

—Em sembla, senyor Frodo, que no deu haver escrit gaire mentre érem fora. I ara ja no crec que l’escrigui mai, la nostra història.

En aquest punt en Bilbo va entreobrir un ull, gairebé com si l’hagués sentit. I després es revifà.

—Ja ho veieu, m’entra tanta son —va dir—. I quan tinc temps per escriure, el que de debò m’agrada escriure és poesia. Frodo, tu que ets tan bon minyó, em pregunto si t’importaria gaire endreçar un xic les coses abans d’anar-te’n. Recollir totes les meves notes i els meus papers, i també el meu dietari, i t’ho enduus amb tu, si vols. Mira, jo ja no tinc gaire temps per triar i estructurar-ho tot. Que en Sam t’ajudi i, quan li hagis donat una mica de forma a tot plegat, tornes i jo li donaré un cop d’ull. No seré gaire primmirat.

—I tant que ho faré! —va exclamar en Frodo—. I, naturalment, tornaré aviat: ara ja no serà perillós. Ara hi ha un rei de debò, i no trigarà a fer que totes les carreteres estiguin en ordre.

—Gràcies, estimat cosí! —va dir en Bilbo—. Amb això realment em tranquil·litzes moltíssim els ànims —i després d’aquests mots tornà a caure adormit.

L’endemà, en Gàndalf i els hòbbits van acomiadar-se d’en Bilbo a la seva cambra, perquè fora hi feia fred; i després van acomiadar-se de N’Élrond i de tots els de la seva casa.

Quan en Frodo ja era al llindar, N’Élrond li desitjà bon viatge, li donà les seves benediccions i va dir-li:

—Em sembla, Frodo, que segurament no caldrà que torneu, si no és que penseu tornar de seguida. Quan torni a arribar aquesta època de l’any i les fulles siguin daurades però encara no hagin començat a caure, cerqueu en Bilbo als boscos de La Comarca. Jo hi seré amb ell.

Ningú més no sentí aquestes paraules i en Frodo les va mantenir en secret.





Capítol VII

CAMÍ DE CASA


Finalment els hòbbits van situar-se de cara cap a casa. Ara ja tenien ganes de tornar a veure La Comarca; però al començament només van cavalcar a poc a poc, perquè en Frodo havia estat una mica neguitós. En arribar al Gual del Bruinen, s’havia deturat i semblà poc disposat a travessar el corrent, i els altres van adonar-se que, durant una estoneta, els ulls d’en Frodo aparentment no els veien ni veien les coses que tenia al voltant. Durant tot el dia va romandre callat. Era el sis d’octubre.

—Que et fa mal alguna cosa, Frodo? —va preguntar-li en Gàndalf en veu baixa mentre cavalcava al seu costat.

—Doncs…, sí —va dir en Frodo—. L’espatlla. Em fa mal la ferida i el record de les tenebres m’abalteix. Avui fa exactament un any.

—Dissortadament hi ha algunes ferides que mai no arriben a guarir del tot! —va dir en Gàndalf.

—Temo que aquest deu ser el meu cas —afegí en Frodo—. No és realment un retorn. Encara que torni a La Comarca, ja no em semblarà igual; perquè jo no seré el mateix. Duc la ferida del coltell, del fibló i de les dents i d’haver dut una càrrega molt feixuga. On puc trobar repòs?

En Gàndalf no va contestar.

Al capvespre de l’endemà, el dolor i el neguit havien desaparegut i en Frodo es tornava a sentir alegre, tan alegre com si no recordés la negror del dia anterior. Després d’això, el viatge va transcórrer sense entrebancs i els dies van passar ràpidament; cavalcaven quan els abellia i s’aturaven sovint als boscos bellíssims on, sota el sol tardoral, les fulles tenien colors vermells i groguencs. Per fi van arribar a la Pica del Temps; començava a llostrejar i l’ombra del turó es projectava foscament a la carretera. Aleshores en Frodo els pregà que esperonessin les muntures i es negà a mirar cap a la Pica i cavalcà tot el tros que dominava la seva ombra amb el cap cot i ben embolcallat amb la capa. A la nit el temps canvià i va començar a bufar un vent de ponent que anunciava pluja. La ventada esdevingué més intensa i freda i les fulles esgrogueïdes van giravoltar per l’aire com si fossin ocellets. Quan van arribar al Bosc de Chet, el brancam ja estava gairebé pelat i una gran cortina de pluja ocultava Puigbree a la seva vista.

I així fou com, cap al final d’un capvespre esquerp i remullat de la darreria d’octubre, els cinc viatgers cavalcaren carretera amunt fins arribar a la porta sud de Bree. Era tancada amb pany i clau; i el xàfec els fuetejava la cara i al cel capvespral els núvols baixos passaven empaitant-se i llurs cors van sentir-se decebuts perquè esperaven una rebuda millor.

Després d’haver picat moltes voltes, per fi va sortir el porter i van adonar-se que duia una gran porra. Els sotjà amb temor i desconfiança; però quan va adonar-se que en Gàndalf era un dels viatgers i que els seus companys eren hòbbits, malgrat la manera estrafolària com anaven vestits, se li il·luminà el rostre i els donà la benvinguda.

—Endavant! —va dir, obrint la porta—. Nosaltres no ens quedarem pas aquí fora per saber què hi ha de nou, amb aquest fred i aquest xàfec; quin vespre tan espantós! Però de segur que el vell Oliu us rebrà amb molt de gust a El Cavallet i allí us explicaran tot el que hi ha per explicar.

—I allí sentireu vós després tot el que nosaltres hi expliquem, i més —va riure en Gàndalf—. Què se n’ha fet, d’en Harry?

El porter remugà amb les celles corrugades.

—Se’n va anar —va dir—. Però val més que ho pregunteu a l’Oliu. Bona nit!

—Igualment, bona nit! —van dir-li i van passar endins; i aleshores van advertir que, darrere el clos, havien edificat una cabana baixa i llarga i que un grup d’homes n’havia sortit i els esguardaven per damunt la tanca. Quan van ser a la casa d’en Bill Falgueres van adonar-se que el clos, d’aquella banda, era desigual i abandonat i que totes les finestres havien estat tapades amb fustes.

—Creus que el vas matar, d’aquell cop de poma, Sam? —va fer en Pippin.

—No seré tan afortunat, senyor Pippin —va respondre en Sam—. Però m’agradaria saber què se’n devia fer, d’aquell pobre poni. Hi he pensat moltes vegades, amb els llops que udolaven i tot allò.

Finalment van arribar a El Cavallet Presumit i aquest, com a mínim exteriorment, no semblava haver sofert cap canvi; i darrere les cortines vermelles de les finestres de la planta s’hi veien llums. Van trucar i en Nob acudí a la porta, en badà una escletxa i guaità enfora; i quan els va veure allà plantats sota el llum, va esclafir un crit de sorpresa:

—Senyor Oliu! Senyor! —va cridar—. Han tornat!

—De manera que han tornat, eh? Ja els ensenyaré, jo —arribà la veu de l’Oliu, i vet aquí que va sortir corrents, amb un garrot a la mà.

Però quan va veure qui eren, s’aturà en sec i l’expressió sorruda del seu rostre es mudà en astorament i joia.

—Nob, ets un babau i dels grossos! —exclamà—. Que no pots anomenar pel seu nom els vells amics? No hauries de donar-me aquests ensurts, amb aquests temps que corren. Ves per on! I es pot saber d’on vénen? Si els he de dir la veritat, no esperava tornar-los a veure mai més, a cap de vostès: anar-se’n a les terres salvatges amb aquell Gambús i amb tots aquells Homes Negres que campaven per on volien. Però estic contentíssim de tornar-los a veure, i especialment a vostè, Gàndalf. Endavant! Endavant! Les mateixes habitacions de l’altra vegada? Estan lliures. La veritat és que, amb aquests temps que corren, tenim lliures la majoria de les habitacions. No cal que els ho amagui, perquè ho descobriran de seguida. I vaig a veure què podem fer per sopar, alguna cosa que no trigui gaire; però és que ara vaig curt de personal. Ep, Nob, tortuga! Avisa en Bob! Ai, me n’oblidava, en Bob ja ha marxat: se’n va a casa dels seus pares quan es fa fosc. Apa, duu els ponis dels hostes als estables, Nob! I suposo que vostè, Gàndalf, durà el seu cavall al seu estable, segur. Un animal de primera, ja li ho vaig dir el primer cop que el vaig veure. Apa, passin! Com si fossin a casa seva!

En qualsevol cas, el senyor Oliu no havia canviat gens la seva manera de parlar i encara semblava viure en aquell mateix atrafegament que no el deixava respirar. Però gairebé no hi havia ningú i tot era molt tranquil; del saló-bar n’arribava un xiuxiueig baix de no més de dues o tres veus. I, vista de més a prop, a la llum de dues espelmes que va encendre i que enlairà a fi de mostrar-los el camí, la cara del senyor Ordi Oliu semblava força arrugada i aclaparada d’inquietuds.

Els va guiar corredor avall fins en aquell salonet que havien fet servir aquella nit estranya, feia ja més d’un any, i tots ells el van seguir, una mica intranquils, perquè els semblava evident que el vell Oliu intentava fer bona cara a alguna mena de mal temps. Les coses ja no eren com havien estat. Però no van dir res i esperaren.

Tal i com havien suposat, el senyor Oliu anà al salonet quan van acabar de sopar per comprovar que tot havia estat del seu grat. I, efectivament, ho havia estat, perquè, en qualsevol cas, encara no s’havia produït cap canvi negatiu en la cervesa i en les matèries culinàries d’El Cavallet Presumit.

—Bé, aquesta nit no seré tan temerari per suggerir-los que passin al saló-bar —va dir l’Oliu—. Deuen estar cansats i, de tota manera, aquest vespre no hi ha gaire gent. Però si em poden dedicar mitja horeta abans d’anar-se’n al llit, em moro de ganes de poder xerrar una estona amb vostès, a la callada, sense ningú més.

—Això és exactament el que a nosaltres ens agradaria —va fer en Gàndalf—. No estem cansats. Ens ho hem pres amb molta calma. Hem arribat xops, glaçats i afamegats, però totes aquestes coses ja ens les heu resolt. Apa, asseieu-vos! I si tinguéssiu una mica d’herba de pipa, ens acabaríeu de fer feliços.

—Uf, més m’hauria estimat que m’haguéssiu demanat qualsevol altra cosa —va dir l’Oliu—. Aquesta és una de les coses que sempre ens falta, perquè només tenim allò que podem cultivar nosaltres mateixos, i mai no en tenim prou. En aquests temps mai no ens n’arriba de La Comarca. Però veuré si hi puc fer res.

Quan retornà els en va dur prou per un o dos dies, un paquet de fulles sense tallar.

—De la rodalia del sud —va dir—, i és la millor que tenim; però no té res a veure amb la del Quartó Sud, jo ho he dit sempre, tot i que, ja me’n sabran disculpar, en la major part de coses sóc partidari de Bree.

El van fer seure en una gran butaca al costat del foc de llenya, en Gàndalf va seure a l’altre costat de la llar i els hòbbits es van col·locar entre tots dos, en unes cadiretes baixes; i així van xerrar durant moltes mitges hores i intercanviaren tota mena de notícies que al senyor Oliu li vagà d’escoltar o de donar. La major part de les coses que ells li hagueren d’explicar el van deixar esbalaït i bocabadat i quedaven fora de la seva capacitat, de manera que li provocaren pocs comentaris que no fossin: «No em digui!», repetit molt sovint a despit de l’evidència d’allò que les orelles del senyor Oliu escoltaven.

—No em digui, senyor Saquet, o li he de dir senyor Puigdavall? M’estic fent un embolic tan gros. No em digui, mestre Gàndalf! Qui ho diria! A qui se li hauria acudit, als nostres temps!

Però també ell va explicar molt de la seva collita. Les coses no anaven gens bé, segons opinava. Els negocis no servien ni tan sols per anar tirant, anaven clarament de mal borràs.

—Ara, a Bree, ja no s’hi acosta ningú de fora —va explicar—. I la gent d’aquí, gairebé tothom es queda a casa i amb la porta ben barrada. I tot a causa dels nouvinguts i dels vagabunds que van començar a pujar pel Camí Verd l’any passat, com potser recordaran; però després en van venir molts més. Alguns eren simplement pobres diables que fugien de la desgràcia; però la majoria eren homes dolents, dedicats al furt i a crear dificultats. I hi vam tenir problemes aquí mateix, a Bree, problemes greus. Fixin-s’hi, vam tenir una esbatussada de debò i hi van morir algunes persones, mortes i ben mortes! Encara que costi de creure.

—Ho crec —va dir en Gàndalf—. Quantes?

—Tres i dos —va dir l’Oliu, fent referència a la gent grossa i a la gent menuda—. Hi havia el pobre Mat Peubruguer i en Rol·li Pomariu i el petit Tom Llevaspinosa de l’altre costat de Puigbree; i en Billie Coster d’allà dalt, lluny, i un dels Puigdavall d’Estadill: tots bona gent, i encara els trobem a faltar. I en Harry Cabruja, que solia estar-se a la porta est, i aquell Bill Falgueres, aquests dos es van posar de la part dels forasters i després van marxar amb ells; i jo sóc del parer que van ser ells qui els van deixar entrar. La nit de l’estossinada, vull dir. I això va ser tot després que els féssim veure el camí cap a la porta i els féssim fora: abans de fi d’any, va ser això; i la baralla va ser al començament de l’any nou, després d’una nevada forta que vam tenir.

»I ara s’han convertit en bandolers i viuen al ras i s’amaguen als boscos de l’altra banda d’Archet i en aquelles parts més feréstegues de cap al nord. És una mica com en aquells temps antics i dolents de què parlen els contes, dic jo. Els camins no són segurs i ningú no vol allunyar-se, la gent es tanca a casa d’hora. Hem de mantenir vigilància tot al voltant de la tanca i, de nits, hem de posar una pila d’homes a les portes.

—Doncs a nosaltres no ens ha destorbat ningú —va dir en Pippin—, i això que hem fet camí molt a poc a poc i sense vigilància de cap mena. Crèiem que ja havíem deixat tots els problemes enrere.

—Ah, no els molestarien pas, no, senyor, i això encara fa més de compadir —afegí l’Oliu—. Però no m’estranya gens que els deixessin en pau. No gosen haver-se-les amb gent armada, amb espases i elms i escuts i tot això. S’hi devien pensar dues vegades, de segur que sí. I he de confessar que, quan els he vist, també he quedat força impressionat.

Tot d’un plegat els hòbbits van comprendre que la gent els havia estat esguardant amb esbalaïment, no perquè els sorprengués llur retorn, sinó per l’astorament que els causava llur equipament. S’havien acostumat tant a la guerra i a muntar amb guarniments lluents, que ja gairebé havien oblidat que la malla brillant que lluïa per dessota les capes i els elms de Góndor i de la Marca i els bells emblemes dels escuts havien de semblar coses extravagants al seu propi país. I fins en Gàndalf també muntava ara el seu gran cavall gris, tot vestit de blanc amb una gran capa blava i platejada al damunt i la llarga espasa Glàmdring al costat.

En Gàndalf esclafí a riure.

—Ves per on —va dir—, si s’espanten només de veure’ns a nosaltres cinc, podem dir que ens hem topat amb enemics pitjors al llarg del camí. De tota manera, de nit, mentre nosaltres siguem aquí, us deixaran tranquils.

—Fins quan s’hi estaran? —va demanar l’Oliu—. No negaré que hem d’estar contents de tenir-los aquí un temps. Veuran, no hi estem avesats, en aquests conflictes. I, pel que la gent em diu, tots els Muntaners han marxat. Crec que, fins ara, mai no havíem entès de debò tot el que feien per nosaltres. Perquè hi ha hagut coses pitjors que els bandolers. L’hivern passat els llops van estar udolant tot al volt de la tanca. I als boscos hi ha formes fosques, coses espantoses que et glacen la sang només de pensar-hi. Tot plegat ha estat molt empipador, si entenen el que vull dir.

—Suposo que ho ha estat —va dir en Gàndalf—, gairebé totes les terres han vist algun daltabaix, aquest darrer temps. I alguns han estat molt torbadors. Però, alegreu-vos, mestre Ordi! No heu estat més que a frec de les grans pertorbacions, i en el fons m’alegra saber que no us hi heu trobat més empantanegat. Però s’acosten temps millors. Potser millors que cap dels que recordeu. Els Muntaners han tornat. Nosaltres vam tornar amb ells. I hi torna a haver un rei, mestre Ordi. I no trigarà a pensar en els problemes d’aquesta part del món.

»I aleshores el Camí Verd tornarà a ser obert i els seus missatgers vindran cap al nord i tot seran anades i vingudes i les coses malignes seran foragitades dels erms. I, a dir veritat, fins els erms deixaran de ser-ho i, allà on abans només hi havia ermots, hi viurà gent i hi haurà conreus.

El senyor Ordi Oliu sacsejà el cap.

—Que hi passin quatre persones respectables, pel camí, no pot fer mal a ningú —va dir—; però no volem més xusma i malfactors. I no volem més forasters, a Bree; ni a Bree ni pels voltants. Volem que ens deixin en pau. No vull tota una munió d’estrangers acampats aquí o instal·lats allà o fent malbé els indrets feréstecs.

—Us deixaran sol, Oliu —va dir en Gàndalf—. Hi ha espai més que suficient entre l’Isen i el Curs-gris, o a les zones costaneres al sud del Brandivín, sense que ningú visqui a gaires dies de cavall de Bree. I hi ha molta gent que solia viure prou lluny cap a la banda nord, a cent milles o més d’aquí, al capdavall de tot del Camí Verd: als Turons del Nord o prop del llac Vespral.

—Allà dalt de tot, prop de la Resclosa dels Homes Morts? —va dir el senyor Ordi Oliu amb expressió encara més desconfiada—. Diuen que allò és una terra embruixada. Només els lladregots hi anirien.

—Doncs els Muntaners hi van —va dir en Gàndalf—. La Resclosa dels Homes Morts, dieu. I així ha estat anomenada d’ençà de molts anys, però el seu nom veritable, mestre Ordi, és Fórnost Erain, Castellnord dels Reis. I el Rei hi tornarà algun dia; i aleshores tindreu gent magnífica que passarà a cavall per Bree.

—Bé, això sona millor, ho accepto —va dir l’Oliu—. I serà bo per al negoci, sens dubte. Sempre que no ens toqui Bree.

—No el tocarà —va dir en Gàndalf—. Perquè el coneix i se l’estima!

—Ho diu de debò? —va fer l’Oliu amb expressió confosa—. Del cert que no sé per què l’hauria de conèixer, assegut al seu tron, al seu castell enorme, a centenars de milles de distància. I bevent vi d’una copa d’or, no m’estranyaria gens. Què pot representar El Cavallet per a ell, o una gerra de cervesa? No pas més que allò que la meva cervesa té realment de bo, Gàndalf. Que, a propòsit, d’ençà que vau venir la tardor passada i hi vau dir quatre bones paraules, ha sortit molt més bona del que era habitual. I he de dir que, enmig de tants maldecaps, això ha estat reconfortant.

—Ah! —va fer en Sam—. Doncs ell diu que la cervesa d’El Cavallet sempre ha estat bona.

—Això diu?

—I tant. Si és en Gambús. El cap dels Muntaners. Que encara no s’ho ha pogut ficar al cap?

Al cap i a la fi l’Oliu ho va comprendre i el seu rostre va ser una antologia de l’astorament. Els ulls de la seva carona ampla es van fer rodons i la boca se li badà més cada cop i es quedà bleixant.

—En Gambús! —exclamà per fi quan aconseguí recuperar l’alè—. Ell és el de la corona i la copa d’or? No sé pas on anirem a parar!

—A temps millors, com a mínim per a Bree —intervingué en Gàndalf.

—Això espero, segur —va dir l’Oliu—. Bé, aquesta ha estat la xerrada més entretinguda que he tingut des de fa un munt de temps. I no els negaré que aquesta nit dormiré més tranquil i amb el cor més lleuger. M’han donat una pila de coses importants per reflexionar; però, de moment, ho deixaré per demà. Me’n vaig al llit i estic segur que vostès també estaran contents de tenir un llitet. Ep, Nob! —va cridar, atansant-se a la porta—. Nob, vinga, tortuga!

»Ep! —va dir-se tot de cop, donant-se una plantofada al front—. Ep, això em recorda no sé ben bé què…

—Suposo que no serà alguna altra carta que ha oblidat, senyor Oliu, oi? —va dir en Merry.

—Prou, prou, senyor Brandiboc, no em torni a recordar aquell afer! Però, veu?, ara m’ho ha fet fugir del pensament. On era? En Nob, els estables, ah!, ja ho tinc. Tinc una cosa que els pertany. Se’n recorden, d’en Bill Falgueres i del robatori dels cavalls, i d’aquell poni que li van comprar?, bé, doncs és aquí. Va tornar tot sol, tal com els ho dic. On havia estat?, això ho deuen saber millor vostès que no pas jo. Va tornar com un gos vell, tot pelleringues, i escanyolit com un fideu, però era viu. En Nob l’ha curat.

—Caram! El meu Bill? —exclamà en Sam—. Ves, digui el que digui el meu vellot, vaig néixer amb la planeta bona. Vet aquí un altre desig que es fa realitat! On és? —i en Sam no se’n volgué anar a dormir fins després d’haver visitat el Bill a l’estable.

Els viatgers van restar a Bree tot l’endemà i al vespre següent el senyor Oliu no va tenir cap raó per exclamar-se del seu negoci. La curiositat va ser més poderosa que qualsevol tipus de por i el local es va omplir de gom a gom. Per simple cortesia, els hòbbits van visitar una estona el saló-bar durant el capvespre i van contestar una pila de preguntes. Com que a Bree les coses els quedaven ben gravades, en Frodo va ser interrogat moltes vegades sobre si ja havia escrit el llibre.

—No encara —va respondre—. Ara me’n torno a casa a endreçar les notes.

Va prometre que hi tractaria dels esdeveniments sorprenents de Bree, per tal de donar un xic d’interès a un llibre que, pel que semblava, tractaria principalment d’esdeveniments més remots i menys importants d’«allà baix al sud».

Aleshores un dels més joves va demanar que cantés una cançó. Però això va produir un silenci tens i xiuxiueigs i li van dirigir mirades recriminatòries, de manera que no tornà a repetir la petició. Era evident que ningú no desitjava que es tornessin a produir esdeveniments misteriosos al saló-bar.

Mentre els viatgers hi van restar, la pau de Bree no es va veure trasbalsada per cap problema diürn ni per cap so nocturn; però l’endemà al matí es van llevar d’hora, perquè encara feia un temps plujós i volien arribar a La Comarca abans que es fes fosc i hi tenien una bona tirada. Tots els habitants de Bree van sortir per veure com es posaven en camí i estaven de més bon humor que no ho havien estat durant tot l’any; i aquells que encara no havien vist els estrangers amb tota la seva parafernàlia en van quedar bocabadats. Al davant en Gàndalf, amb la barba blanca i la luminescència que semblava desprendre, com si la seva capa blava només fos un núvol damunt del sol brillant; i després els quatre hòbbits, que eren com cavallers sortits gairebé de contes oblidats a la recerca d’alguna aventura. Fins i tot els qui s’havien rigut de totes aquelles enraonies sobre el Rei començaren a pensar que potser sí que tenien alguna cosa de veritat.

—Bé, que tinguin bona sort pel camí, i bona sort en arribar a casa! —va dir el senyor Oliu—. Potser els hauria d’haver advertit per endavant que a La Comarca les coses tampoc no van gaire bé, si el que he sentit a dir és cert. Hi passen coses estranyes, diuen. Però una cosa en tapa una altra i, amb les meves preocupacions, jo ja en tenia de sobres. De tota manera, si em permeten de ser tan agosarat, els diré que han tornat canviats dels seus viatges i ara tenen més l’aspecte de gent capaç de resoldre qualsevol problema que es presenti. I estic convençut que de seguida ho tornaran a deixar tot com cal. Que la sort els acompanyi! I no s’estiguin de venir tan sovint com vulguin, que jo sempre n’estaré ben complagut.

Se’n van acomiadar i van posar els cavalls al pas, sortint per la porta oest, en direcció a La Comarca. El Bill, el poni, els acompanyava i, com en l’ocasió anterior, anava carregat amb una considerable quantitat d’equipatge, però trotava al costat d’en Sam i semblava encantat de la vida.

—Em pregunto a què es referia, el vell Oliu —va dir en Frodo.

—Jo en puc endevinar una part —va fer en Sam entristit—. Allò que vaig veure al Mirall: arbres tallats i jo què sé què més, i el meu vellot que l’han fet fora del Passatge. M’hauria d’haver afanyat més a tornar.

—I és segur que hi ha alguna cosa que no rutlla al Quartó Sud —va afegir en Merry—. Sembla que a tot arreu falta herba de fumar.

—Sigui el que sigui —va intervenir en Pippin—, el responsable de tot ha de ser en Lotho: jugueu-vos-hi el que vulgueu.

—Responsable potser sí, però de tot no —va dir en Gàndalf—. Us heu oblidat d’en Sàruman. Va començar a interessar-se per La Comarca abans que Mórdor s’hi interessés.

—Bé, ara el tenim a vostè amb nosaltres —va dir en Merry—, de manera que serà fàcil de resoldre-ho tot de seguida.

—Sóc amb vosaltres ara mateix —va fer en Gàndalf—, però aviat no hi seré. No vinc amb vosaltres a La Comarca. Haureu de resoldre’n els problemes vosaltres sols, és per a això que heu estat preparats. Encara no ho heu entès? El meu temps ja ha passat: ja no és feina meva endreçar les coses ni ajudar la gent a fer-ho. Ara ja sou grans. Tan grans que us heu fet altíssims; i us podeu comptar entre els més grans. Ara ja no hi ha cap de vosaltres que em faci patir gens.

»I, si ho voleu saber, penso desviar-me ben aviat. Vull tenir una xerrada ben llarga amb en Tom Bombadil: una xerrada com encara no he tingut ocasió de fer en tots els meus anys. Ell sap com surt la molsa i jo he estat una pedra que no ha parat de fer tomballons. Però els meus dies de rodolar amunt i avall ja s’acaben, de forma que ara tindrem moltes coses a explicar-nos l’un a l’altre.

Poc després van assolir aquell indret de la carretera de l’est on s’havien acomiadat d’en Bombadil i desitjaven i gairebé esperaven veure’l allí dret saludant-los quan passessin. Però no hi havia cap indici d’en Bombadil i, damunt del Tossal dels Túmuls, cap al sud, hi havia una boira grisa i, molt lluny, un vel espès tapava el Bosc Vell.

Van aturar-se i en Frodo mirà cap al sud amb anhel.

—M’agradaria moltíssim tornar a veure en Bombadil —va dir—. Em pregunto com deu estar.

—Tan bé com sempre, en pots estar segur —va respondre-li en Gàndalf—. Sense cap mena de problemes; i, pel que endevino, no gaire interessat per res del que hem vist o fet, llevat, potser, de les nostres visites als ents. Potser més endavant tinguis un moment per anar-lo a veure. Ara, però, si jo fos de tu, procuraria tornar a casa al més de pressa possible o no sereu a temps d’arribar al pont del Brandivín abans que tanquin les portes.

—Si no n’hi ha, de portes —va intervenir en Merry—; no pas a la carretera; ho sap prou bé. Hi ha la porta de La Boqueria, és clar, però per allà m’hi deixarien passar en qualsevol moment.

—El que vols dir és que abans no n’hi havia —va corregir-lo en Gàndalf—. Em penso que ara en trobareu algunes. I fins és possible que a la porta de La Boqueria tingueu més problemes que no penseu. Però us en sortireu. Adéu, amics molt estimats! No ens separem per última vegada, encara no. A reveure!

Va fer girar el Grisencrín enfora de la carretera i el gran cavall saltà per damunt la rasa que corria al seu costat; després, a un crit d’en Gàndalf, desaparegué veloç, galopant cap al Tossal dels Túmuls com un vent sortit del nord.

—Bé, vet aquí que ja tornem a estar junts els mateixos quatre que vam iniciar el viatge —va dir en Merry—. Tots els altres han anat quedant enrere, l’un després de l’altre. És gairebé com un somni que s’hagués esvaït lentament.

—No pas per a mi —va dir en Frodo—. Per a mi més aviat és com si m’adormís una altra vegada.





Capítol VIII

L’ASSOT DE LA COMARCA


Quan per fi, xops i cansats, els viatgers van arribar al Brandivín, ja era fosc i van trobar-se amb la carretera barrada. A banda i banda del pont hi havia una tanca grossa amb barrots acabats en punta; i van veure que a l’altre costat del riu hi havien construït algunes cases noves: de dos pisos, amb finestres estretes i rectangulars, mal il·luminades i sense cortines, tot plegat molt depriment i gens semblant a com solien ser les coses a La Comarca.

Van picar amb força a la tanca exterior i cridaren, però, d’entrada, no van obtenir cap resposta; després, amb gran sorpresa per part seva, algú tocà un corn i totes les llums de les finestres van apagar-se. Una veu va cridar des de l’obscuritat:

—Qui és? Marxeu! No es pot entrar. És que no sabeu llegir el rètol: «Prohibida l’entrada entre la posta i la sortida del sol»?

—Com vols que el llegim si tot és a les fosques? —va respondre en Sam cridant—. I si penseu deixar els hòbbits de La Comarca a fora, sota la mullena, en una nit com aquesta, quan trobi el vostre rètol l’enviaré a pastar fang.

Immediatament una finestra s’obrí de cop i un munt de hòbbits amb llanternes van sortir de la casa de l’esquerra. Van obrir la tanca més llunyana i alguns van travessar el pont. En veure els viatgers va semblar que s’espantaven.

—Apa, acosteu-vos! —va dir en Merry, que havia reconegut un dels hòbbits—. Si no em reconeixes, Hob Guardaclòs, hauries de fer memòria! Sóc en Merry Brandiboc i m’agradaria molt de saber a què treu cap tot aquest enrenou i què hi fa, un boquerenc com tu, en aquest lloc. Tu solies ser a la porta del clos.

—Renoi! Però si és el mestre Merry, segur, i tot vestit com si anés a la guerra! —va dir el vell Hob—. Però si deien que havies mort! Que, en qualsevol cas, t’havies extraviat al Bosc Vell. M’alegra veure que ets viu, malgrat tot!

—Doncs para de mirar-me bocabadat des de l’altre costat de les reixes i obriu la tanca! —va dir en Merry.

—Ho sento, mestre Merry, però obeïm ordres.

—Ordres de qui?

—Del Quefe, que és a l’Atzusac.

—Quefe? Quefe? Et refereixes al senyor Lotho? —va demanar en Frodo.

—Suposo que sí, senyor Saquet, però en aquests temps l’hem d’anomenar «el Quefe».

—Aquesta sí que és bona! —va dir en Frodo—. Bé, en qualsevol cas m’alegra que hagi deixat d’emprar el nom de Saquet. Però evidentment comença a ser hora que la família el cridi a capítol i li toqui el crostó.

Un sobtat silenci es va fer entre els hòbbits que eren a l’altra banda de la tanca.

—No us servirà de res parlar d’aquesta manera —va dir un—. Acabarà sabent-ho. I si feu tant de xivarri despertareu l’Homenàs del Quefe.

—El despertarem d’una manera que el deixarà ben sorprès —va dir en Merry—. Si voleu dir-nos que el vostre meravellós Quefe s’ha dedicat a contractar facinerosos de les terres salvatges, aleshores em sembla que hem arribat al punt —va descavalcar del poni i, veient el rètol que il·luminaven les llanternes, el va arrencar i el llençà per damunt la tanca. Els hòbbits van fer-se enrere i no van fer cap gest per obrir—. Som-hi, Pippin! —va dir en Merry—, amb dos n’hi ha prou.

En Merry i en Pippin van enfilar-se a la tanca i els hòbbits van fugir a corre-cuita. Va sonar un altre corn. De la casa més grossa que hi havia a la dreta, en va sortir una figura alta i corpulenta que quedà retallada contra la llum de la porta.

—Què és tot aquest aldarull? —grunyí mentre avançava—. Voleu saltar-vos la tanca? Fora d’aquí, porcs, o us clavaré una clatellada que us deixaré estesos!

Però llavors es va deturar perquè acabava de copsar el llambreig de les espases.

—Bill Falgueres —va dir en Merry—, si no obres aquesta tanca d’aquí a deu segons te’n penediràs. Si no obeeixes, et faré tastar l’acer. I un cop les hagis obert te n’aniràs per allà on vas venir i no tornaràs mai més. Ets un malfactor i un lladre de camins.

En Bill Falgueres reculà i s’acostà arrossegant els peus fins a la tanca i la va obrir.

—Dóna’m la clau! —va dir en Merry. Però el canalla la hi tirà al cap i va fugir corrents cap a l’obscuritat. En passar pel costat dels ponis, un d’aquests va aixecar les potes del darrere i li va tirar una guitza en passar. En Bill Falgueres va fer un esgarip, desaparegué en la nit i mai més no se’n va tornar a cantar gall ni gallina.

—Ben fet, Bill —va dir en Sam, referint-se al poni.

—Ja veieu que aviat ha estat esbandit, el vostre homenàs —va dir en Merry—. Ja anirem a veure el Quefe més endavant. Mentrestant vull un lloc on passar la nit i, com que sembla que heu enderrocat la Fonda del Pont i al seu lloc heu construït aquesta cosa tètrica, haureu d’acollir-nos-hi.

—Ho sento, senyor Merry —va dir en Hob—; però està prohibit.

—Què és el que està prohibit?

—Acollir la gent així a les bones i donar menjar extra i tot això —va dir en Hob.

—Què dimoni ha passat, aquí? —va dir en Merry—. És que ha estat un mal any o què? Pensava que havia fet un estiu molt bo i que havíeu tingut una bona collita.

—Bé, no, l’any no ha estat gens dolent —va dir en Hob—. Produïm molt menjar, però no sabem exactament què en fan. Són tots aquests «recol·lectors» i «repartidors», em penso, que van passant per comptar i mesurar i endur-s’ho als magatzems. Em penso que fan més col·lecta que no pas repartiment i la major part de les vegades no tornem a veure els productes mai més.

—Oh, apa! —va fer en Pippin amb un badall—. Tot això ho trobo avorridíssim, ara a la nit. Tenim menjar a les alforges. Doneu-nos només una habitació per dormir. Serà millor que molts dels llocs que he conegut.

Els hòbbits que s’estaven a la tanca encara semblaven neguitosos, era evident que se saltaven una ordre o altra; però no els hauria servit de res contradir aquells quatre poderosos viatgers, tots armats, dos dels quals eren d’una talla i d’una corpulència no gens habituals. En Frodo ordenà que tornessin a tancar amb pany i clau. En qualsevol cas tenia sentit que hi hagués vigilància, si hi havia malfactors pels voltants. Llavors els quatre companys es van dirigir al cos de guàrdia dels hòbbits i van instal·lar-s’hi tan confortablement com van poder. Era un bastiment despullat i lleig, amb una llar esquifida que no permetia fer-hi un bon foc. A les habitacions superiors hi havia petites fileres de llits durs i a cada paret hi havia unes instruccions i una llista de les Ordres. En Pippin les va arrencar. No hi havia cervesa i el menjar era escàs, però amb el que els viatgers duien i van repartir, tots plegats van tenir un sopar passable. I en Pippin va saltar-se la Regla 4 posant al foc gairebé tota la quota de llenya reservada per a l’endemà.

—Bé, què me’n dieu, ara, d’una bona pipa, mentre ens expliqueu les coses que han passat a La Comarca? —va dir.

—Ja no hi ha herba de pipa, ara —va dir en Hob—; només n’hi ha per als homes del Quefe. Sembla que totes les existències s’han esfumat. Hem sentit a dir que en van enviar carretades senceres pel camí vell avall des del Quartó Sud, en direcció a Sarngual. Això devia ser a finals de l’any passat, després que vau marxar. Però sembla que ja n’havien estat enviant a la callada des de feia algun temps, en petites quantitats. Que en Lotho…

—Més valdrà que et mosseguis la llengua, Hob Guardaclòs! —van cridar-li alguns dels altres—. Ja saps que aquesta mena de converses no estan permeses. Com el Quefe ho sàpiga, haurem begut oli.

—No n’ha de saber pas res, si no fóssiu uns xerraires —els replicà en Hob furiós.

—Està bé, està bé! —va dir en Sam—. Ja n’hi ha prou. No en vull sentir res més. Ni benvinguda ni cervesa ni herba per fumar i, en lloc d’això, una pila d’ordres i de xerrameca pròpia d’orcs. Esperava poder descansar, però ja veig que tenim feina per endavant i algun aldarull. Dormim i oblidem-nos-en fins demà al matí!

Evidentment el nou «Quefe» posseïa mitjans per assabentar-se de les notícies. Des del pont fins a l’Atzusac hi havia ben bé quaranta milles, però algú devia haver fet aquell camí a cuita-corrents. Com a mínim això és el que en Frodo i els seus amics no van trigar a descobrir.

No havien fet cap pla concret, però tenien mig pensat d’anar primer plegats fins a Comacric i descansar-hi una mica. Però ara, en veure com estaven les coses, van decidir de dirigir-se directament a Hobbiters. Així, doncs, l’endemà es van posar en camí carretera endavant i van mantenir una bona marxa. El vent havia afluixat, però el cel continuava gris. Les terres tenien un aspecte bastant tristoi i abandonat; però, al capdavall, era el primer de novembre i la tardor ja era a les acaballes. Tot i així semblava que es veia una quantitat sorprenent de focs i el fum s’enlairava des de molts indrets dels encontorns. Un nuvolot de fum pujava al lluny, cap a la banda de l’Extrem Boscós.

En començar el capvespre ja s’acostaven a Granotera, un poble que era a la mateixa carretera, a unes vint-i-dues milles del pont. Pensaven fer-hi nit: El Tronc Flotant de Granotera era una bona fonda. Però en arribar a l’extrem est del poble, van topar amb una barrera amb un rètol molt gros que deia: CAMÍ TALLAT; i darrere hi havia un nombrós grup de comarcalers amb garrots a les mans i plomes a les gorres, amb aspecte de donar-se importància i, al mateix temps, acovardits.

—Què és tot això? —va demanar en Frodo, que més aviat tenia ganes de riure.

—Això és el que és, senyor Saquet —va dir el cap dels comarcalers, un hòbbit amb dues plomes—. Esteu arrestats per forçar la tanca, per estripar les ordres, per assaltar els vigilants de la tanca, per ficar-vos en territori que no us pertany i per dormir en edificis de La Comarca sense autorització i per subornar els guàrdies amb menjar.

—I què més? —va dir en Frodo.

—De moment amb això n’hi ha prou —va dir el cap dels comarcalers.

—Doncs jo hi puc afegir alguna coseta més, si vols —va respondre en Sam—. Per insultar el vostre Quefe, per tenir ganes de plantar un bon cop de puny a la seva cara granelluda i per pensar que tots vosaltres, els comarcalers, sou una colla de caps de trons.

—Prou, senyor, ja n’hi ha prou. Les ordres del Quefe són que ens segueixin sense fer enrenou. Els hem de dur a Voralaigua i allí els lliurarem als homes del Quefe; i quan ell hagi judicat el seu cas aleshores podran dir el que vulguin. Però si no volen estar a les garjaules més del que cal, procuraria dominar la llengua, si estigués dins la seva pell.

Per a basarda dels comarcalers, en Frodo i els seus companys es van petar de riure.

—No siguis tanoca! —va dir en Frodo—. Jo vaig on vull i quan vull. Resulta que em dirigia a l’Atzusac per qüestions de negocis, però si insistiu a acompanyar-nos-hi, per vosaltres fareu.

—Molt rebé, senyor Saquet —va dir el cap dels comarcalers, enretirant la barrera cap a un costat—. Però no oblidi que l’he arrestat.

—No me n’oblidaré —va dir en Frodo—. Mai de la vida. Però pot ser que et perdoni. Ara, però, no penso anar més lluny, per avui, de manera que si voleu escortar-me amablement fins a El Tronc Flotant, us n’estaré molt agraït.

—És impossible, senyor Saquet, la fonda és tancada. Però hi ha la casa dels comarcalers a l’altre extrem del poble. El duré allà.

—Perfectament —va dir en Frodo—. Passeu al davant, nosaltres us seguirem.

En Sam havia estat repassant els comarcalers de cap a peus i n’havia vist un que coneixia.

—Ep, vine aquí, Robin Caupetit! —cridà—. Vull parlar un moment amb tu.

El comarcaler Caupetit, amb una mirada acoquinada al seu superior, que semblava colèric però que no gosà ficar-s’hi, es quedà enrere i va caminar al costat d’en Sam, que havia desmuntat del seu poni.

—Escolta’m bé, Robin crestallut! —va dir en Sam—. Tu vas néixer a Hobbiters i hauries de tenir una mica més de seny… Venint aquí a detenir el senyor Frodo i tots aquests romanços! I es pot saber què vol dir tot això que la fonda és tancada?

—Són totes tancades —va dir en Robin—. El Quefe no aprova la cervesa. Si més no, així és com va començar la cosa. Però ara suposo que són els seus homes els que ho controlen tot. I no tolera que la gent vagi d’un lloc a l’altre, de manera que si volen o han de viatjar, primer han de passar per la casa del comarcaler i explicar què volen fer.

—Hauries d’avergonyir-te de veure’t barrejat en totes aquestes ximpleries —va dir en Sam—. El que és a tu, abans t’agradava més l’interior de les tavernes que no pas l’exterior. Sempre acabaves traient-hi el nas, tant si estaves de servei com si no.

—I encara ho continuaria fent, Sam, si pogués. Però ara no em carreguis els neulers a mi. Què vols que hi faci? Ja saps que fa set anys que em vaig fer comarcaler, molt abans que comencés tot això. Em donava la possibilitat de passejar pel país i de conèixer gent i sabia totes les notícies i sabia on tenien la millor cervesa. Però ara és diferent.

—Doncs pots desdir-te’n, plega de fer de comarcaler, si és que ha deixat de ser una feina respectable —va dir en Sam.

—Ho tenim prohibit —va dir en Robin.

—Si torno a sentir un cop més la paraula «prohibit» —va fer en Sam—, perdré la paciència.

—No puc pas dir que em sabés greu veure-ho —va fer en Robin bo i abaixant la veu—. Si tots perdéssim la paciència potser es podria arribar a fer alguna cosa. Però són aquest homes, Sam, els homes del Quefe. Els envia a tot arreu i si qualsevol de nosaltres, de les criatures petites, vol fer valer els seus drets, t’enxampen i et duen a la garjola. Primer van agafar el vell Farinabolós i en Will Peublancat, el batlle, i després n’han agafat molts més. Darrerament la cosa ha empitjorat. Ara moltes vegades els apallissen.

—Aleshores, per què treballes per a ells? —va dir en Sam enfadat—. Qui us ha enviat a Granotera?

—Ningú. Ens estem aquí a la gran casa dels comarcalers. Ara constituïm la Primera Tropa del Quartó Est. Hi ha centenars de comarcalers, comptant-los tots, i encara en volen més, amb totes aquestes lleis noves. La major part hi entren a contracor, però no tothom. Fins i tot a La Comarca n’hi ha alguns a qui agrada de ficar el nas en els afers dels altres i de fer el fatxenda. I això no és pas el pitjor: n’hi ha uns quants que espien per al Quefe i per als seus homes.

—Ah! O sigui que així és com heu rebut la notícia de la nostra arribada?

—Justa la fusta. Ara no ens permeten enviar-hi res, però ells usen l’antic servei de Correu Urgent i mantenen corredors especials en indrets determinats. Anit en va arribar un de Solc-blanc amb un «missatge secret» i un altre el va dur a partir d’aquí. I aquesta tarda ha arribat un missatge dient que us arrestéssim i us duguéssim a Voralaigua, però no directament a les garjaules. És evident que el Quefe té ganes de veure-us de seguida.

—Em penso que quan el senyor Frodo l’hagi ben enllestit, n’hi hauran ben passat les ganes —va dir en Sam.

La casa dels comarcalers a Granotera estava en tan males condicions com la del pont. Era només d’una planta, però tenia les mateixes finestres estretes i era construïda amb unes totxanes pàl·lides i lletges, posades de qualsevol manera. A dins era humit i desangelat i el sopar va ser servit en una taula llarga, sense cap mena de parament, que feia setmanes que no havia estat netejada. El menjar era perfectament adient a l’entorn. Els viatgers van alegrar-se d’abandonar aquell lloc. Fins a Voralaigua hi havia unes divuit milles i es van posar en camí a les deu del matí. S’hi haurien pogut posar més d’hora si el retard no hagués enutjat de manera tan evident el cap dels comarcalers. El vent de ponent havia girat al nord i esdevenia més fred, però ja no plovia.

La desfilada que va abandonar el poble tenia un aspecte força còmic, tot i que els escassos habitants que van gosar sortir a contemplar «l’abillament» dels viatgers no semblaven estar gaire segurs de si els era permès o no de riure. Una dotzena de comarcalers havien estat assignats com a escorta dels «presoners»; però en Merry els havia fet caminar al davant, mentre que en Frodo i els seus amics cavalcaven al darrere. En Merry, en Pippin i en Sam muntaven ben tranquils, tot xerrant i cantant, mentre els comarcalers trescaven davant seu procurant tenir un posat sever i important. En Frodo, emperò, romania callat i tenia un aspecte trist i pensatiu.

La darrera persona amb qui es van creuar va ser un vell cepat que estava retallant una bardissa.

—Ves per on! —va dir—. Qui ha arrestat a qui?

Dos dels comarcalers van sortir de sobte de la formació i anaren cap a ell.

—Comandant! —va cridar en Merry—. Ordena als teus soldats que tornin immediatament al seu lloc, si no vols que m’entengui personalment amb ells!

Els dos hòbbits, a una ordre tallant del cap, van tornar amb el cap cot a la formació.

—I ara, endavant! —va ordenar en Merry, i després d’això els viatgers van assegurar-se que la marxa de llurs ponis era prou ràpida per empènyer els comarcalers al pas més ràpid que podien sostenir. Va sortir el sol i, malgrat el vent glaçat, ben aviat van començar a panteixar i suar.

A la Monjoia dels Tres Quartons van haver de rendir-se. Havien recorregut gairebé catorze milles amb un sol descans al migdia. I ara ja eren les tres. Estaven afamegats, tenien els peus encetats i no podien resistir aquell pas.

—Tant se val, ja acabareu de venir al vostre ritme! —va dir en Merry—. Nosaltres anem passant.

—Adéu-siau, Robin crestallut —va dir en Sam—, t’esperaré a fora d’El Drac Verd, si encara te’n recordes d’on és. No us entretingueu pel camí!

—Us esteu saltant l’arrest, això és el que feu —va dir el cap dels comarcalers, ben penedit—, i jo no me’n penso fer responsable!

—Encara ens pensem saltar moltes més coses i no te’n farem pas responsable —va dir en Pippin—. Endavant i bona sort!

Els viatgers van prosseguir al trot i, quan al llunyedar, a l’horitzó de ponent, el sol iniciava la davallada cap als Turons Blancs, van arribar a Voralaigua per la banda de l’estany; i allí és on per primera vegada es van veure dolorosament colpits. Aquella era la terra d’en Frodo i d’en Sam i ara descobrien que se l’estimaven més que qualsevol dels altres indrets del món. Moltes de les cases que coneixien havien desaparegut. Algunes semblava que haguessin estat cremades. Aquella agradable avinguda de caus de hòbbits a la banda nord de l’Estany era totalment abandonada i els jardinets que solien baixar immaculats fins a la mateixa riba de l’aigua eren un niu de males herbes. Pitjor encara: hi havia tota una filera d’aquelles lletgíssimes casotes tot a la vora de l’Estany, on la carretera de Hobbiters passava a frec de la riba. En aquell indret hi havia hagut una avinguda d’arbres. No en quedava ni rastre. I en mirar desconsoladament per la carretera en direcció a l’Atzusac van veure, una mica més lluny, una xemeneia alta de maons. Vomitava una fumarada negra cap al cel del vespre.



En Sam no podia contenir-se.

—Jo continuo ara mateix fins a casa, senyor Frodo! —va cridar—. Vull veure quina una n’han fet. Vull trobar el meu pare.

—Primer hauríem de saber amb què ens les hem d’heure, Sam —va dir en Merry—. M’imagino que el «Quefe» deu tenir preparada una bona colla de facinerosos. Més val que procurem trobar algú que ens expliqui com estan les coses per aquests topants.

Però al poble de Voralaigua totes les cases i tots els caus eren tancats i ningú no va sortir a saludar-los. Se’n feien creus, però no van trigar a descobrir-ne la causa. Quan van arribar a El Drac Verd, l’última casa cap a la banda de Hobbiters, ara deshabitada i amb les finestres esbotzades, van veure amb torbació que hi havia mitja dotzena d’homes cepats i d’aspecte ben poc afavorit, que es repenjaven mandrosament a la paret de la fonda; miraven guerxo i eren una mica grogosos de cara.

—Pastats a aquell amic d’en Bill Falgueres, a Bree —va dir en Sam.

—I com molts dels que vaig veure a Ísengard —murmurà en Merry.

Els facinerosos duien garrots a les mans i corns penjats dels cinturons, però no tenien, que els hòbbits poguessin distingir, armes de cap altra mena. A mesura que els viatgers s’hi acostaren, van deixar la paret i van avançar cap al centre de la carretera, barrant-los el pas.

—On us penseu que aneu? —va dir un, el més corpulent i malcarat de tota la trepa—. Per a vosaltres el camí s’acaba aquí. I on són aquests meravellosos comarcalers?

—Arribaran de seguida —va respondre en Merry—. Potser amb els peus una mica nafrats. Els hem promès que els esperaríem aquí.

—Refutris!, què us havia dit? —va dir el facinerós als seus camarades—. Ja vaig dir-li a en Xarquiu que no servia de res confiar en aquests ximplets que no aixequen un pam de terra. Hi hauríem d’haver enviat alguns dels nostres xavals.

—I quina hauria estat la diferència, si us plau? —va preguntar en Merry—. En aquesta terra no hi estem acostumats, als lladres de camí ral, però sabem com desempallegar-nos-en.

—Lladres de camí ral, eh? —va dir l’home—. De manera que aquest és el to que feu servir? Canvieu-lo o us el canviarem de seguida. Per ser la menudalla que sou, us esteu posant una mica massa tibats. No confieu massa en el bon cor del Quefe. Ha arribat en Xarquiu i el Quefe farà el que en Xarquiu mani.

—I què creieu que serà? —va dir en Frodo sense perdre la calma.

—Aquest país necessita despertar i una mica d’ordre —va dir el facinerós—, i en Xarquiu l’hi durà i us ho posarà difícil, si l’hi obligueu. Necessiteu un amo més gran. I, si continuen sortint entrebancs, en tindreu un abans que s’acabi l’any. I aleshores n’aprendreu una o dues de bones, rates menudes.

—Segurament. M’alegra saber els vostres plans —va dir en Frodo—. Ara precisament anava a veure el senyor Lotho i potser ell també estarà interessat a saber-los.

El facinerós esclafí a riure.

—En Lotho! Ja els coneix prou bé. No et preocupis. En Lotho farà el que en Xarquiu digui. Perquè si un Amo causa problemes, no ens costa gens canviar-lo. Entens? I si la genteta menuda intenta ficar-se on no la criden, tenim permís per posar fi a les seves entremaliadures. Queda clar?

—Sí, prou clar —va dir en Frodo—. D’entrada veig que esteu molt endarrerits, aquí, i que encara no us han arribat les notícies. D’ençà que vau marxar del sud han passat moltes coses. Els vostres dies, i els de tots els altres malfactors, han passat. La Torre Fosca ha estat enderrocada i hi ha un Rei a Góndor. I Ísengard ha estat destruït i el vostre estimat amo va pidolant per les terres salvatges. Ens el vam topar pel camí. Ara, pel Camí Verd, hi pujaran els missatgers del Rei i no els fatxendes d’Ísengard.

L’home el va sotjar i somrigué.

—Pidolant per les terres salvatges! —repetí, tot rifant-se’n—. Ah, de debò, oi? Ja pots anar fent el fatxenda, ja, i posar-te més alegre que unes pasqües. Però això no impedirà pas que continuem vivint en aquesta terra petita i grassoneta on heu estat fent el dropo durant tant de temps —i va fer petar els dits davant el nas d’en Frodo—. I pel que fa als missatgers del Rei… Mira què et dic, dels seus missatgers! Quan en vegi un, ja hi pensaré, si de cas.

Això va ser massa per a en Pippin. Els seus pensaments van retornar-lo al camp de Cormal·len i aquí hi havia aquell pinxo mig guerxo que anomenava fatxenda el Portador de l’Anell. Es va tirar la capa enrere, va desembeinar amb un llambreig l’espasa i el color argent i sable de Góndor centellejà en ell mentre esperonava el cavall endavant.

—Jo sóc missatger del Rei —va dir—. I estàs parlant amb l’amic del Rei i una de les persones de més anomenada en totes les terres de l’Oest. Ets un facinerós i un ximple. Posa’t de genolls al bell mig de la carretera i demana perdó o sabràs en la teva carn el que és aquesta maledicció d’ogres!

L’espasa va espurnejar sota el sol de l’ocàs. En Merry i en Sam també van desembeinar les seves i cavalcaren endavant en suport d’en Pippin; però en Frodo no es va moure. Els malfactors es van fer enrere. Fins aleshores la seva feina havia consistit a espantar els camperols de les terres de Bree i a abusar dels desconcertats hòbbits. Els hòbbits valerosos amb espases brillants i expressió severa constituïen una considerable novetat. I hi havia una nota en el to de veu d’aquells nouvinguts que no havien sentit mai. I els glaçava d’espant.

—Marxeu! —va dir en Merry—. Si torneu a causar algun problema en aquest poble, us en penedireu.

Els tres hòbbits van esperonar els cavalls cap a ells i els malfactors van girar cua i van fugir a corre-cuita carretera de Hobbiters amunt. Però, mentre corrien, van tocar els corns.

—Bé, hem arribat al moment just —va dir en Merry.

—Potser no tan just. Potser massa tard; massa tard, en qualsevol cas, per salvar en Lotho —va dir en Frodo—. Mira que cal ser desgraciat, ho sento per ell.

—Per salvar en Lotho? Què vols dir? —va replicar en Pippin—. El que jo crec és que cal liquidar-lo.

—Em penso que no acabes d’entendre bé les coses Pippin —va dir en Frodo—. En Lotho mai no va voler que les coses arribessin en aquests extrems. Ha estat un ximple dolent, però ara es troba enxampat. Els facinerosos tenen la paella pel mànec, recullen, roben i abusen i fan que les coses vagin o s’esfondrin al seu gust, però en nom d’ell. I ni tan sols serà en nom d’ell durant gaire temps més. Ara s’ha convertit en un presoner de l’Atzusac, suposo, i deu estar esveradíssim. Hauríem d’intentar rescatar-lo.

—Em deixes de pedra! —va dir en Pippin—. De tots els finals del nostre viatge, aquest és el que menys m’esperava: haver de lluitar contra mig-orcs i facinerosos a la mateixa Comarca…, per rescatar en Lotho el Granellut!

—Lluitar? —va repetir en Frodo—. Bé, suposo que podríem arribar en aquest extrem. Però recordeu-ho: no ha de morir cap hòbbit, ni tan sols els que es puguin haver passat a l’altre bàndol. I vull dir haver-s’hi passat de debò, no simplement els que han obeït les ordres d’aquests facinerosos perquè estan acoquinats. A La Comarca mai no hi ha hagut cap hòbbit que en matés un altre premeditadament, i això no ha pas de canviar ara. I, per poc que puguem, no s’ha de matar a ningú. Mantingueu-vos serens i controleu les vostres mans fins a l’últim moment!

—Però, si n’hi ha molts, d’aquests facinerosos —va intervenir en Merry—, haurem d’acabar lluitant-hi, com hi ha món. No podràs rescatar en Lotho i La Comarca només quedant-te perplex i posant-te trist, estimat Frodo.

—No —va dir en Pippin—. No serà tan fàcil espantar-los per segona vegada. Els hem agafat per sorpresa. Però, heu sentit el toc dels corns? És evident que hi ha més facinerosos pels voltants. I quan siguin més nombrosos vindran més abrandats. Hauríem de pensar a trobar refugi per a la nit. Al cap i a la fi només som quatre, encara que estiguem armats.

—Se m’ha acudit una idea —va dir en Sam—. Anem a can Tom Cabanelles, al carrer del Sud! Sempre ha estat un home ferm. I té una colla de fills que sempre havien estat amics meus.

—No! —va dir en Merry—. No és bona idea «trobar refugi». Això és precisament el que tothom ha estat fent i és exactament el que volen aquests canalles. Així només hauran de venir contra nosaltres en colla, arraconar-nos i, després, fer-nos sortir o cremar-nos a dins. No, hem de fer alguna cosa tot d’una.

—Fer què? —va dir en Pippin.

—Fer despertar La Comarca! —va dir en Merry—. Ara mateix! Fer despertar tot el nostre poble! Tot això no els fa gens de gràcia, això és evident: a ningú, llevat potser d’un o dos pintes i d’alguns babaus que volen ser importants, però que no tenen ni la més lleugera idea del que realment passa. El problema és que la gent de La Comarca ha viscut tan confortablement durant tant de temps que no saben què fer. Però n’hi haurà prou amb un llumí, i ja veureu com s’encendran. Els homes del Quefe ho deuen saber i faran els possibles per trepitjar-nos i apagar-nos al més aviat possible. Tenim molt poc temps per actuar.

»Sam, tu pots anar corrent a la granja dels Cabanelles, si vols. És la persona més important d’aquests topants, i la més ferma. Som-hi! Jo vaig a tocar el corn de Ròhan i els faré sentir a tots plegats una música que encara no han sentit mai.

Es van dirigir a cavall fins al centre del poble. Allí en Sam va girar cap a un costat i se n’anà al galop pel carrer que tirava cap al sud, cap a can Cabanelles. No havia anat gaire lluny que, tot d’un plegat, sentí molt clara la crida del corn que s’enlairava amb un so metàl·lic cap al cel. Va ressonar per damunt dels turons i dels camps i la seva crida era tan irresistible que el mateix Sam gairebé va estar a punt de fer mitja volta i tornar a cuita-corrents. El seu poni va deturar-se i renillà.

—Endavant, xicot! Endavant! —va animar-lo en Sam—. De seguida hi tornarem.

I llavors va sentir que en Merry canviava la nota, i el toc de corn de La Boqueria, que convulsionava l’aire, va pujar amunt:


Desperteu! Desperteu! Alerta, enemics, foc!

Desperteu! Enemics, foc! Desperteu!



Darrere seu en Sam va sentir el rebombori de les veus i un gran esvalot amb el picament de les portes. Al seu davant les llums van començar a escampar-se pel crepuscle; els gossos bordaven; se sentí la fregadissa de la gent que corria. Abans d’arribar al capdavall del carrer ja va topar amb el granger Cabanelles i tres dels seus fills, el jove Tom, en Jolly i en Nick, que corrien en direcció contrària. Duien destrals a les mans i li van barrar el pas.

—No! No és un d’aquests canalles —en Sam va sentir que deia el granger—. Per la mida deu ser un hòbbit, però va vestit d’una manera tota estranya. Ep! —cridà—. Qui ets i què és tot aquest enrenou?

—Sóc en Sam, en Sam Gamgí. He tornat.

En Cabanelles, el granger, se li acostà ben a prop i se’l mirà de fit a fit sota la llum del capvespre.

—Guaita! —exclamà—. La veu és la mateixa i la cara no és més lletja del que era, Sam. Però amb aquests arreus t’hauria passat pel costat i no t’hauria reconegut. Deus haver estat per algun indret allunyat, pel que sembla. Temíem que haguessis mort.

—Doncs no ho estic pas! —va dir en Sam—. Ni el senyor Frodo. I ara és aquí amb els seus amics. I aquest és l’enrenou. Estan despertant La Comarca. Volem netejar-la d’aquests facinerosos, i també del seu Quefe. I ens hi posarem ara mateix.

—Molt rebé! —va exclamar en Cabanelles, el granger—. De manera que per fi ens hi posem! Tot l’any que me’n moria de ganes, però la gent no volia ajudar. I havia de pensar en la dona i en la Roseta. A aquests canalles no els atura res. Endavant doncs, xicots! Voralaigua s’aixeca! I nosaltres hi hem de ser!

—I la senyora Cabanelles, i la Roseta? —va demanar en Sam—. Encara no és prou segur perquè es quedin soles.

—El meu Nibs és amb elles. Però si vols pots anar a donar-li un cop de mà —va dir en Cabanelles, el granger, amb un somriure. I immediatament ell i els seus fills van córrer cap al poble.

En Sam va córrer cap a la casa. Al costat de la portalada rodona, dalt de tot dels graons que pujaven des del pati esbarjós, hi havia la senyora Cabanelles i la Roseta, i en Nibs era davant d’elles dues i aferrava una forca per al fenc.

—Sóc jo! —va cridar en Sam en arribar-hi al trot—. En Sam Gamgí! De manera que no provis d’enforquillar-me, Nibs. Encara que duc una cota de malla al damunt.

Va descavalcar del poni d’un salt i va pujar els graons. Els altres se’l van mirar en silenci.

—Bona nit, senyora Cabanelles! —va dir—. Hola, Roseta!

—Hola, Sam! —va dir la Roseta—. On t’havies ficat? Deien que eres mort; però jo t’he estat esperant d’ençà de la primavera. No t’ho has pres amb gaire pressa, oi?

—Potser no —va dir en Sam, avergonyit—. Però ara sí que hi vaig, amb pressa. Estem fent neteja d’aquests facinerosos i he de tornar amb el senyor Frodo. Però he pensat que podia arribar-me per veure com estava la senyora Cabanelles, i tu, Roseta.

—Nosaltres anem fent força bé, gràcies —va dir la senyora Cabanelles—. O hi aniríem, si no fos per aquesta gentussa de lladregots.

—Va, vés-te’n, doncs! —va dir la Roseta—. Si has estat atenent el senyor Frodo durant tot aquest temps, com és que ara que les coses es posen una mica perilloses el deixes?

Això va ser massa per a en Sam. Necessitava rumiar la resposta durant una setmana o no donar-ne cap. Va fer mitja volta i va muntar al poni. Però quan es posava en camí, la Roseta va baixar corrents els graons.

—Trobo que tens molt bon aspecte, Sam —va dir—. Apa, ara vés! Però vés amb compte, i torna tan bon punt els hàgiu donat el que es mereixen!

Quan en Sam tornà va trobar tot el poble en armes. A més a més de molts xicots joves, ja s’hi havien congregat més d’un centenar de hòbbits ben cepats que portaven destrals, malls pesants, ganivets llargs i pals de notable consistència: i uns pocs fins duien arcs de caçar. I no paraven d’arribar-ne més des de les granges més apartades.

Alguns vilatans havien encès una gran foguera, per tal d’animar una mica la situació i, també, perquè era una de les coses que el Quefe havia prohibit. Les flames esdevenien més lluents a mesura que el capvespre s’espesseïa. Uns altres, sota les ordres d’en Merry, posaven barreres a la carretera a ambdós extrems del poble. Quan els comarcalers van arribar a la de la part baixa, van quedar muts de sorpresa; però en adonar-se del caire que prenien les coses, la major part va treure’s les plomes i s’afegí a la revolta. Els altres es van escapolir d’amagatotis.

En Sam va trobar en Frodo i els seus amics al costat de la foguera en animada conversa amb en Tom Cabanelles, mentre una gentada esbalaïda d’habitants de Voralaigua feia rotllana i els contemplava.

—Bé, quin és el pròxim pas? —va dir en Cabanelles, el granger.

—No ho puc dir —féu en Frodo— fins que no sàpiga més coses. Quants són aquests facinerosos?

—És difícil de dir —va respondre en Cabanelles—. Van amunt i avall i canvien. De vegades n’hi ha una cinquantena als barracots del camí de Hobbiters; però surten d’allà per fer les seves gires, per robar o «recol·lectar», com en diuen ells. Amb tot, amb l’Amo, com ells l’anomenen, gairebé mai no n’hi ha menys d’una vintena. Ell és, o era, a l’Atzusac; però ara ja no surt d’allà. De fet, ningú no l’ha vist des de fa una o dues setmanes; però els homes no deixen que ningú s’hi acosti.

—Hobbiters no deu ser el seu únic quarter, oi? —va dir en Pippin.

—No, n’hi ha més, desgraciadament —va dir en Cabanelles—. N’hi ha una colla a Llonguebaix, al sud i, pel que he sentit a dir, al Sarngual; i alguns més que aguaiten a l’Extrem Boscós; i tenen uns barracots a Cruïlles. I, a més, hi ha les garjaules, com ells les anomenen: els antics túnels d’emmagatzemar, a Miquel Escarball; els han convertit en presons per a tots aquells que se’ls oposen. Tot plegat, però, calculo que no deuen passar d’uns tres-cents a La Comarca, i potser ni hi arriben. Si ens mantenim units els podem dominar.

—Tenen armes? —va preguntar en Merry.

—Fuets, ganivets i garrots, suficient per fer el seu treball brut: però això és l’únic que els hem vist fins ara —va dir en Cabanelles—. Jo diria, malgrat tot, que, si es tractés de lluitar, deuen disposar d’altre equipament. I, en qualsevol cas, alguns tenen arcs. Van matar un o dos hòbbits.

—Ja t’ho deia, Frodo! —va dir en Merry—. Sabia que hauríem de lluitar. Han estat ells els primers a matar.

—No exactament —va dir en Cabanelles—. Com a mínim no van ser ells els primers a disparar. Van ser els Tuc els que van començar. Miri, el seu pare de vostè, senyor Peregrín, ell mai no ha volgut tenir cap tracte amb aquest Lotho, des del començament. Va dir que si algú volia jugar a fer d’amo a l’època en què estem, que havia de ser el Thain de La Comarca i no un arribista. I quan en Lotho va enviar-li els seus homes, no va modificar ni una engruna la seva opinió. Els Tuc estan de sort, tenen aquells caus tan fondos a Puig Verd, els Grans Smials i tot això, i els facinerosos no hi poden entrar, i no deixen que aquesta púrria entri a les seves terres. Si ho fan, els Tuc disparen contra ells. En van matar tres que rondaven i robaven. I va ser després d’això que els facinerosos van ser més cruels. Tenen vigilada La Tuqueria de molt a prop. Ara ningú no pot entrar-hi ni sortir-ne.

—Visca pels Tuc! —va cridar en Pippin—. Però algú hi tornarà a entrar, ara. Jo me’n vaig cap als Smials. Algú vol venir amb mi a Vilatuc?

En Pippin es va posar en camí amb mitja dotzena de xicots muntats en ponis.

—Fins aviat! —els va cridar—. De dret pels camps només hi ha unes catorze milles. Al matí tornaré amb un exèrcit de Tucs.

En Merry va fer sonar el corn quan es van perdre entre el llostre del crepuscle incipient. Tots els hòbbits els van victorejar.

—Malgrat tot —va dir en Frodo als que eren més a la vora—, no vull que hi hagi morts; ni tan sols entre aquests facinerosos, llevat que calgui matar per impedir que facin mal als hòbbits.

—Entesos! —va dir en Merry—. Però suposo que rebrem la visita de la trepa de Hobbiters en qualsevol moment. I no vindran només per fer petar la xerrada. Intentarem haver-nos-les amb ells amb les mans ben netes, però hem d’estar preparats per al pitjor. Tinc pensat un pla.

—Molt bé —va dir en Frodo—. Tu pots ocupar-te de tot.

En aquell mateix instant, alguns dels hòbbits que havien estat enviats cap a Hobbiters van tornar a corre-cuita.

—Ja vénen! —van dir—. Una vintena o més. Però n’hi ha dos que s’han desviat cap a l’oest, camps a través.

—Deuen haver anat cap a Cruïlles —va dir en Cabanelles— a arreplegar-ne més de la mateixa trepa. Bé, tenen quinze milles d’anar i quinze de tornar. No cal que ens en preocupem gaire, de moment.

En Merry va córrer a donar ordres. En Cabanelles, el granger, va fer desallotjar el carrer i va fer que tothom entrés a les seves cases, llevat dels hòbbits més vells que tenien algun tipus d’armes. No van haver d’esperar gaire. Ben prest els arribà el so de veus potents i el trepig feixuc dels homes. I ara tota una esquadra de facinerosos aparegué camí avall. Van veure la barrera i esclafiren a riure. No s’imaginaven que hi pogués haver res en aquella petita contrada capaç de plantar cara a una vintena de la seva gentussa.

Els hòbbits van obrir la barrera i es van fer a un costat.

—Molt amables! —van cridar els homes—. I ara ja podeu córrer a ficar-vos al llit abans que us escalfem el cul —i llavors van recórrer el carrer cridant—: Apagueu aquests llums! Fiqueu-vos a casa i no en torneu a sortir! O ens n’endurem cinquanta per a tot un any a les garjaules. A dins! L’Amo comença a perdre la paciència.

Ningú no va fer esment de les ordres, però a mesura que els facinerosos avançaven, s’agrupaven silenciosament darrere seu i els seguien. Quan els homes van arribar a la foguera, només hi havia en Cabanelles, el granger, que s’hi escalfava les mans.

—Qui ets i què et penses que hi fas, aquí? —va dir el cap d’aquella trepa.

El granger Cabanelles se’l mirà a poc a poc.

—Jo t’anava a preguntar exactament això mateix —va dir—. Ni aquest és el vostre país ni us hi volem per res.

—Molt bé, doncs a tu sí que et volem —va replicar el cap—. Agafeu-me’l, nois! Cap a la garjola, aquest, i doneu-li alguna coseta perquè es vagi amansint!

Els homes van fer una passa endavant i es deturaren de sobte. Al seu voltant s’havia produït un aldarull de veus i tot d’un plegat van adonar-se que el granger Cabanelles no estava sol. Es trobaven rodejats. En el cercle enfosquit que formava la llum de la foguera, s’hi havia format una rotllana de hòbbits sortits de les ombres. Potser n’hi havia dos-cents i tots duien alguna arma.

En Merry va fer una passa endavant.

—Ja ens coneixem —va dir, dirigint-se al cap—, i us havia avisat que no tornéssiu per aquí. Us faig una última advertència: esteu en plena llum i els arquers us estan apuntant. Si toqueu aquest granger o qualsevol altre, encara que només sigui amb un dit, sou homes morts. Deixeu totes les armes que porteu!

El cap de la colla va dirigir una mirada tot al voltant. Havia caigut en una emboscada. Però no tenia por, no mentre tingués una bona trepa dels seus que li fes costat. Sabia massa poques coses dels hòbbits per copsar el perill en què es trobava. Arrauxadament, va decidir enfrontar-s’hi. Fugir-ne hauria estat fàcil.

—A l’atac, xicots! —va cridar—. Donem-los el que es mereixen!

Amb un coltell llarg a l’esquerra i un garrot a la dreta, va abrandar-se contra el cercle de hòbbits, intentant trencar-lo i obrir-se camí per tornar a Hobbiters. Va dirigir un cop brutal contra en Merry, que li barrava el pas, però va caure mort per quatre fletxes.

Amb això els altres en van tenir ben bé prou. Es rendiren. Els hòbbits els van desarmar i els van lligar i, després, els van dur en una cabana buida que ells mateixos havien construït, i allí els van fermar de peus i mans i els van deixar tancats i amb vigilància. El mort va ser arrossegat més lluny i enterrat.

—Fins i tot sembla massa fàcil, oi? —va dir en Cabanelles—. Jo ja deia que els podíem dominar, però calia que algú donés el senyal. Heu arribat al moment oportú, senyor Merry.

—Encara queda molt a fer —va dir en Merry—. Si no aneu errat en els vostres comptes, només ens les hem hagut amb una part molt petita. Però ara ja és fosc i crec que el pròxim cop haurà d’esperar fins al matí. I quan aquest arribi caldrà fer una visita al Quefe.

—Per què no ara? —va dir en Sam—. No és gaire més tard de les sis, i jo vull veure el meu vellot. Que sap què se n’ha fet, senyor Cabanelles?

—No està ni bé ni malament del tot, Sam —va dir el granger—. Van excavar el Passatge del Sac i això, per a ell, va ser un cop molt dur. Ara viu en una d’aquestes cases noves que el Quefe va fer construir quan encara feien alguna cosa que no fos cremar i rapinyar: ni a una milla del final de Voralaigua. Però de tant en tant em ve a veure, quan en troba l’avinentesa, i procuro que l’alimentin millor que alguns dels pobres que corren per aquí. Va totalment en contra de les Regles, naturalment. Me l’hauria endut a casa, però estava prohibit.

—Moltes gràcies, senyor Cabanelles, no ho oblidaré mai —va dir en Sam—. Però voldria veure’l. El Quefe i aquest Xarquiu de qui parlaven encara són capaços de fer alguna atzagaiada allà dalt, abans del matí.

—Molt bé, Sam —va dir en Cabanelles—. Agafa un o dos xicots i vas i el portes a casa meva. No et caldrà acostar-te a l’antic poble de Hobbiters a l’altre costat de l’Aigua. El meu fill Jolly et mostrarà on és.

En Sam se’n va anar. En Merry va disposar sentinelles pels voltants del poble i a les barreres, de cara a la nit. Després, ell i en Frodo van marxar amb el granger Cabanelles. Van seure amb la família a la cuina calentona i els Cabanelles van fer-los unes poques preguntes educades sobre els seus viatges, però sense escoltar amb gaire atenció les respostes que els donaven: estaven molt més preocupats pels esdeveniments de La Comarca.

—Tot va començar amb el Granellut, que és com nosaltres l’anomenem —va explicar el granger—, i va començar tan bon punt vostè se n’anà, senyor Frodo. Tenia idees curioses, el Granellut, vull dir. Sembla que volia que tot fos seu per després manar als altres què havien de fer. I aviat es va descobrir que ja posseïa bon tros més del que era bo per a ell; i no parava de voler-ne més, encara que ningú no sabia d’on treia els diners: molins, destil·leries, fondes i granges i plantacions de fulla. Pel que sembla, abans que arribés a l’Atzusac, ja havia comprat el molí de l’Arenós.

»Naturalment va començar amb un munt de terres al Quartó Sud, que li venien del pare; i sembla que s’havia dedicat a vendre una gran part de la collita de la fulla més bona i que, durant un o dos anys, l’havia estat enviant a fora. Però cap a la darreria de l’any passat, va començar a enviar grans quantitats de productes, i no únicament fulla. Hi va començar a haver escassesa i això, a més, amb l’hivern que se’ns tirava al damunt. La gent es va enfadar, però ell ja tenia la resposta. Molts homes, la majoria d’ells uns facinerosos, van arribar en grans carretes, alguns per endur-se els productes cap al sud i, d’altres, per quedar-se. I després en van venir més. I abans que sabéssim amb qui ens les havíem d’heure, ja els teníem plantificats aquí i allà, per tota La Comarca, i ja estaven tallant arbres i excavant i es construïen barracots i cases on els venia de gust. Al començament, el Granellut pagava pels productes i pels danys ocasionats. Però ben aviat van començar a manar despòticament i a rampinyar el que volien.

»I llavors hi va haver una mica d’enrenou. El vell Will, el batlle, es dirigí a l’Atzusac per protestar, però no hi arribà mai. Aquesta gentussa el va enxampar i el van tancar en un cau a Miquel Escarball i encara hi és. I, després d’això, que devia ser poc després de l’any nou, ja ens vam quedar sense batlle i el Granellut es va autonomenar Comarcaler en Cap o, simplement, el Quefe, i va fer el que va voler; si algú es posava una mica “gallet”, que deien, seguia el camí d’en Will. De manera que les coses van empitjorar. No quedava res per fumar, només n’hi havia per als homes; i al Quefe no li feia gràcia la cervesa, que només podien beure els seus homes, de manera que va tancar totes les tavernes; i cada cop hi hagué menys de tot, a excepció d’Ordres, llevat que un fos capaç d’amagar una mica de la pròpia collita quan els facinerosos passaven a aplegar els productes per a “un repartiment equitatiu”: que volia dir que s’ho quedaven ells i no nosaltres, exceptuades les deixes que, si eres capaç d’empassar-te-les, podies recollir a les cases dels comarcalers. Tot molt dolent. Però d’ençà que ha arribat en Xarquiu és un pur desastre.

—Qui és aquest Xarquiu? —va demanar en Merry—. He sentit que un dels facinerosos en parlava.

—Pel que sembla és el més canalla de tots —va explicar en Cabanelles—. En vam sentir a parlar per primer cop cap a l’última sega, a la darreria de setembre, segurament. No l’hem vist mai, però s’està a l’Atzusac i, pel que sembla, ara qui mana de debò és ell. Tota aquesta xusma fa el que ell els diu; i el que sol dir és: «destralegeu, cremeu, destrosseu»; i ara ha començat a matar. Ara ja no són ni tan sols forassenyats. Tallen arbres i els deixen podrir, cremen cases i no en construeixen de noves.

»El molí de l’Arenós, per exemple. El Granellut el va fer enderrocar gairebé només arribar a l’Atzusac. Aleshores va dur una colla d’homes d’aspecte fastigós per construir-n’hi un de més gros i omplir-lo de rodes i de maquinària forastera. L’únic que n’estava content era el ximplet d’en Ted, i encara hi treballa netejant els engranatges per als homes, mentre que el seu pare era el moliner i l’amo. La idea del Granellut era moldre més i més ràpid, o això és el que va dir. Té altres molins de la mateixa mena. Però abans de moldre cal tenir gra i al nou molí no n’arribava pas més que al vell. Però d’ençà que ha arribat en Xarquiu ja no s’hi molen cereals. Sempre hi estan martellejant i deixant anar fumerols i pudors i a Hobbiters no hi ha tranquil·litat ni de nit. I aboquen la porqueria expressament: tota la part baixa de l’Aigua està feta un fàstic i ja comença a baixar pel Brandivín. Si volen convertir La Comarca en un desert, van per bon camí. No crec que el boig del Granellut estigui darrere de tot això. Ha de ser en Xarquiu, dic jo.

—Tens tota la raó! —va dir el jove Tom—. Si fins i tot se’n van endur la Lobèlia, la mare del Granellut, que ja és una dona molt gran, i això que ell n’estava molt, encara que potser era l’únic. Alguna gent de Hobbiters ho va veure. Diu que ella baixava pel carrer amb el seu paraigua vell i que alguns dels facinerosos pujaven en un carro.

»“Cap a on van”, que els va dir ella.

»“A l’Atzusac”, que li responen.

»“Per què?”, que pregunta.

»“A muntar uns barracots per a en Xarquiu”, contesten ells.

»“Qui els ha donat permís?”, que fa la vella.

»“En Xarquiu”, li contesten. “De manera que aparteu-vos del camí, bruixa!”.

»“Jo sí que us donaré Xarquiu, lladregots fastigosos, púrria!”, que respon ella, i aixeca el paraigua i envesteix el cap de colla que en feia dos com ella. De manera que se la van endur. La van haver d’arrossegar fins a les garjaules, a la seva edat. Se n’han endut d’altres que trobem més a faltar, però no es pot negar que, a la seva edat, va donar mostres de més coratge que la majoria.

Al bell mig d’aquesta conversa es va presentar de sobte en Sam, que arribava amb el seu vellot. El pare Gamgí no semblava gaire més gran, però s’havia tornat una mica més sord.

—Bona nit, senyor Saquet! —va dir—. No sap com m’alegro de veure que ha tornat sa i estalvi. Però tinc un greuge amb vostè, per dir-ho d’alguna manera, si no se’m molesta. No hauria d’haver venut l’Atzusac per res del món, sempre li ho vaig dir. Perquè allò va ser el que va desencadenar tots aquests daltabaixos. I mentre vostè ha estat trescant per aquests llocs estrangers, empaitant Homes Negres muntanyes amunt, pel que diu el meu Sam, tot i que no s’aclareix gaire a què treia cap tant d’enrenou, s’han presentat al Passatge del Sac i ho han posat tot de cap per avall i m’han fet malbé totes les trumfes!

—De debò que ho sento, senyor Gamgí —va dir en Frodo—. Però ara ja sóc aquí i faré tots els possibles per esmenar els torts.

—Bé, no podíeu dir res millor que això —va dir el vell—. El senyor Frodo Saquet és un hòbbit cavaller de cap a peus, jo sempre ho he dit, penseu el que penseu d’alguns altres del mateix cognom, i ho dic amb el degut respecte. I espero que el meu Sam s’hagi sabut comportar i l’hagi servit bé, oi?

—M’ha servit perfectament bé, senyor Gamgí —va dir en Frodo—. I fins i tot, ho pot ben creure, ara s’ha convertit en un dels personatges més famosos de totes les terres i, des d’aquí fins a la Mar i a l’altre costat del Gran Riu, componen cançons sobre les seves gestes.

En Sam envermellí, però va dirigir una mirada d’agraïment a en Frodo, perquè els ulls de la Roseta resplendien i la noia li somreia.

—Costa de creure —féu el vell—, tot i que veig que s’ha estat fent amb companyies estranyes. Què se n’ha fet, del seu gec? Perquè tota aquesta ferralla no em plau gens, tant si li va bé com si no.

L’endemà al matí tota la família del granger Cabanelles i els seus convidats es van llevar molt d’hora. Durant la nit no s’havia sentit res, però era segur que es produirien més topades abans que el dia avancés gaire.

—Sembla com si a l’Atzusac ja no en quedessin, de malfactors —va dir en Cabanelles—, però la trepa que puja de Cruïlles deu estar a punt d’arribar.

Després d’esmorzar arribà a cavall un missatger de La Tuqueria. Venia molt engrescat.

—El Thain ha posat en peu de guerra tot el país —va dir— i la notícia corre com un foc en totes direccions. Els facinerosos que vigilaven la nostra contrada han fugit cap al sud, els que han pogut escapar amb vida. El Thain ha sortit en la mateixa direcció, per tal de mantenir-hi a ratlla la colla més gran; però ha tornat a enviar el senyor Peregrín cap aquí amb tota la gent que no li és imprescindible.

Les notícies següents no van ser tan bones. En Merry, que havia passat tota la nit amunt i avall, va arribar al galop cap allà a les deu.

—Hi ha un escamot molt gros a unes quatre milles —va informar-los—. Vénen per la carretera, des de Cruïlles, però molts dels facinerosos que estaven escampats se’ls han afegit. Potser n’hi ha prop d’un centenar; i a mesura que avancen van calant foc. Maleïts sien!

—Ah! Aquest grup no s’aturarà pas a parlar; per poc que puguin, mataran —va dir en Cabanelles, el granger—. Si els Tuc no arriben aviat, valdrà més que ens posem a recer i que disparem sense discutir. Abans que saldem els comptes, caldrà que hi hagi una mica de batussa, senyor Frodo, és inevitable.

Però els Tuc van arribar abans. Van entrar poc després, un centenar com a mínim, provinents de Vilatuc i de Puig Verd, amb en Pippin al capdavant. Ara en Merry tenia suficients hòbbits de tremp per enfrontar-se als enemics. Els exploradors van informar-los que es mantenien en grup. Sabien que tota la contrada s’havia rebel·lat contra ells i era evident que volien liquidar la rebel·lió al preu que fos, i el centre era Voralaigua. Però, per sorruts que fossin, no semblaven tenir un cap que entengués les tàctiques militars. Avançaven sense prendre cap mena de precaució. I en Merry va dissenyar ràpidament els seus plans.

Els facinerosos arribaven amb grans petjades per la carretera de l’est i, sense aturar-se, van tombar per la carretera de Voralaigua, que corria durant una certa distància entre marges alts amb petites bardisses al capdamunt. Després d’un revolt, a cosa d’un estadi de la carretera principal, van topar contra una barrera considerable formada amb els carros vells dels grangers tombats de potes enlaire. Això els deturà. I, al mateix moment, van adonar-se que les bardisses a banda i banda, per damunt mateix del seu cap, eren plenes de hòbbits. Ara, a la seva esquena, uns altres hòbbits empenyien més carretes que havien tingut amagades en un camp, de manera que els tallaven el camí de la retirada. Des de dalt els arribà una veu que els parlava.

—Fantàstic, us heu ficat de peus a la galleda —va dir en Merry—. Els vostres companys de Hobbiters van fer el mateix i un ha mort i la resta els tenim presoners. Llenceu totes les armes! Després feu vint passes enrere i asseieu-vos. Dispararem contra el primer que intenti fugir.

Però ara ja no era tan fàcil acovardir aquella xusma. Uns pocs van obeir, però els seus companys els van empènyer immediatament. Una vintena o més van córrer enrere i carregaren contra les carretes. Sis van ser morts, però els altres van aconseguir escapar-se i van matar dos hòbbits i després es van escampar camps a través en direcció a l’Extrem Boscós. Dos més van caure mentre fugien. En Merry va fer sonar amb força el seu corn i els van arribar tocs de resposta llunyans.

—No aniran gaire lluny —va dir en Pippin—. Ara els nostres caçadors són per tot el país.

A l’altra banda, els homes que havien quedat atrapats a la carretera, gairebé encara una vuitantena, van intentar enfilar-se a la barrera i pels marges i els hòbbits es van veure obligats a matar-ne bastants o a mutilar-los a destralades. Però molts dels més forts i desesperats van poder sortir per la banda oest i van abrandar-se amb ferocitat contra llurs enemics, ja que ara tenien més ganes de matar que no pas de fugir. Diversos hòbbits van caure i la resta vacil·lava, però en Merry i en Pippin, que eren a la banda est, van córrer al seu ajut i van carregar contra els facinerosos. El mateix Merry matà el capitost, un animalot guerxo que semblava un orc enorme. Després va fer que les seves forces s’enretiressin per tal d’encerclar el que quedava dels homes dins una gran anella d’arquers.

Per fi tot hagué acabat. Gairebé setanta facinerosos jeien morts al camp i una dotzena havien estat fets presoners. Dinou hòbbits havien mort i n’hi havia una trentena més de ferits.

Els facinerosos morts van ser amuntegats als carros i els van dur en un sorrall vell que hi havia a prop i allí els enterraren: al Fossat de la Batalla, com fou posteriorment anomenat. Els hòbbits que havien caigut van ser enterrats junts en una tomba al vessant del turó, on, més endavant, van erigir una gran estela amb un jardinet tot al voltant. Així va acabar la batalla de Voralaigua, el 1419, l’última que es lliurà a La Comarca i l’única d’ençà de la dels Camps Verds, el 1147, lliurada més amunt, al Quartó Nord. En conseqüència, tot i que sortosament costà molt poques vides, compta amb un capítol propi al Llibre Vermell i el nom de tots aquells que hi participaren quedà inscrit en una Llista i fou après de memòria pels historiadors de La Comarca. L’encimbellament molt considerable, en fama i en fortuna, dels Cabanelles data d’aquesta època; però al capdamunt de la Llista figuren, en totes les descripcions, els noms dels capitans Meriadoc i Peregrín.

En Frodo havia participat a la batalla, però no havia desembeinat l’espasa i la seva tasca principal havia estat impedir que els hòbbits, enfurits per llurs pèrdues, matessin els enemics que deposaven les armes. Quan la lluita acabà i hagueren disposat tot allò que feia referència als morts, en Merry, en Pippin i en Sam van reunir-se amb ell i van tornar a cavall a la casa dels Cabanelles. Hi van prendre el menjar de migdia, tot i que ja era molt tard, i aleshores en Frodo va dir amb un sospir:

—Bé, suposo que ja és hora que ens veiem les cares amb el «Quefe».

—I tant, com més aviat millor —va dir en Merry—. I no siguis massa indulgent! És el responsable que aquesta xusma vingués a La Comarca i de totes les maldats que hi han comès.

En Cabanelles, el granger, va reunir una escorta d’unes dues dotzenes de hòbbits ben bregats.

—Això que a l’Atzusac ja no queden facinerosos és una pura conjectura —va dir—. No ho sabem —i es van posar en camí, a peu. En Frodo, en Sam, en Merry i en Pippin obrien la marxa.

Va ser un dels moments més tristos de la seva vida. La gran xemeneia s’alçava davant seu; i a mesura que s’acostaven al vell poble a l’altre costat de l’Aigua, a través de fileres i fileres de cases noves i sòrdides a ambdues bandes de la carretera, van veure el nou molí en tota la seva lletjor bruta i esquerpa: un gran edifici de maó encastat a les dues ribes del riu, que contaminava amb les deixalles fumejants i pudents que hi abocava. Tots els arbres que vorejaven la carretera havien estat tallats.

En travessar el pont i esguardar turó amunt, van quedar-se astorats. Ni tan sols la visió que en Sam havia tingut al Mirall no l’havia preparat per al que van veure. La Granja Vella, al costat de ponent, havia estat enderrocada i el seu lloc era ocupat per fileres de barraques enquitranades. Tots els castanyers havien desaparegut. Els marges i les tanques de bardisses eren desfets. Carros enormes s’escampaven desordenadament en un camp tan petjat que ja no hi quedava herba. El Passatge del Sac badallava obert com a areny de sorra i grava. Al darrere i més amunt, no podien veure l’Atzusac perquè hi havia un grup de cabanes grosses que el tapava.

—L’han tallat! —va cridar en Sam—. Han tallat l’Arbre de la Festa! —i va assenyalar cap a on s’havia alçat l’arbre sota el qual en Bilbo havia pronunciat el seu Discurs de Comiat. Era capolat i mort, per terra. Com si allò fos l’última gota, en Sam es posà a plorar.

Una rialla va posar fi al seu avenç. Un hòbbit sorrut s’abocava a una de les parets baixes del pati del molí. Tenia la cara llardosa i les mans ennegrides.

—Que no t’agrada, Sam? —va fer, burleta—. Sempre has estat molt tou. Pensava que te n’havies anat en un d’aquells vaixells amb què sempre t’omplies la boca, navegant lluny, ben lluny. Es pot saber a què tornes, ara? Ara tenim molta feina a fer aquí, a La Comarca.

—Ja ho veig —va dir en Sam—. No teniu temps per rentar-vos, però sí per guaitar per damunt la paret. Però fixa-t’hi bé, mestre Arenós, tinc un deute pendent en aquest poble, de manera que no facis que m’entretingui més amb les teves facècies o n’hauràs de pagar una factura massa grossa per a la teva bossa.

En Ted Arenós escopí per damunt la paret.

—Uf! —va dir—. No em pots pas tocar. Sóc amic de l’Amo. Però ell sí que et donarà un toc si em continues garlant d’aquesta manera.

—No malgastis més paraules amb aquest ximple, Sam! —va dir en Frodo—. Espero que no hi hagi gaires més hòbbits que s’hagin tornat com ell. Això seria molt pitjor que totes les atzagaiades que han causat els homes.

—Ets un brut i un insolent, Arenós —va dir en Merry—. I, a més, vas molt despistadet. Precisament ara anem dalt del Turó a treure’n el teu preciós Amo. De moment ja hem liquidat els seus homes.

En Ted quedà esbalaït perquè, en aquell moment, copsà per primera vegada l’escorta que, a un senyal d’en Merry, ara travessava el pont. Va fugir disparat cap al molí i en sortí amb un corn que tocà amb força.

—Estalvia bufera! —va riure en Merry—. Jo en tinc un de millor.

Aixecà el seu corn d’argent i el féu sonar i el seu toc nítid ressonà per tot el Turó i, des dels caus i cabanes i cases atrotinades de Hobbiters, els hòbbits van contestar i tots van llançar-se al carrer i amb aclamacions i crits molt forts van seguir la companyia carrer amunt, cap a l’Atzusac.

Al capdamunt del carrer, tota la gent es va aturar i en Frodo i els seus amics continuaren endavant; i per fi arribaren en aquell indret, en altre temps tan estimat. El jardí era ple de barraques i coberts, alguns tan acostats a les finestres de ponent que en tallaven tota la llum. Hi havia piles de deixalles pertot arreu. La porta estava tota ratllada; la cadeneta de la campana penjava trencada i la campana no tocava. Van picar però no obtingueren cap resposta. A la fi van empènyer i la porta s’obrí. Hi van entrar. La casa pudia i era plena de brutícia i de desordre: semblava que ningú no hi hagués viscut des de feia algun temps.

—On s’amaga aquest miserable d’en Lotho? —va dir en Merry. Havien regirat totes les estances i no havien trobat res vivent, llevat de rates i ratolins—. Demanem als altres que escorcollin les barraques?

—Això és pitjor que Mórdor! —va dir en Sam—. Molt pitjor, fins a cert punt. T’afecta directament, que diuen; perquè és a casa teva i recordes com era abans de ser destrossat.

—Sí, això és Mórdor —va dir en Frodo—. Un dels seus treballets. En Sàruman no ha parat mai de fer la seva feina, fins i tot quan creia que treballava només per al seu propi interès. I el mateix es pot dir d’aquells que, com en Lotho, han estat enganyats per en Sàruman.

En Merry va donar un cop d’ull a l’entorn amb fàstic i descoratjament.

—Sortim d’aquí! —va fer—. Si arribo a saber tot el mal que ha causat, haguera fet que en Sàruman s’empassés la bosseta de viu en viu.

—Segur, seguríssim! Però no ho vas fer, de manera que ara us puc donar la benvinguda a casa.

Allí, plantat a la porta, hi havia en Sàruman en persona, i semblava ben peixat i ben content; les pupil·les li brillaven de malicia i de divertiment.

Un llumenet s’encengué de sobte en en Frodo:

—Xarquiu! —exclamà.

En Sàruman esclafí a riure.

—De manera que ja heu sentit el nom, oi? Tota la meva gent solia anomenar-me d’aquesta manera a Ísengard, segons que tinc entès. Un senyal d’afecte, possiblement.[8] Però em sembla que no esperàveu trobar-me aquí.

—No ho esperava —va dir en Frodo—. Però ho podia haver suposat. Alguna petita malvestat, de la manera més roïna: en Gàndalf ja em va prevenir que encara éreu capaç d’alguna cosa així.

—Bastant capaç —va dir en Sàruman—, i no d’una malvestat precisament petita. Em feu riure, aquests hòbbits que se les donen de grans senyors, cavalcant amb totes aquestes grans personalitats, tan segurs i tan pagats de vosaltres mateixos. Crèieu que us n’havíeu sortit molt bé, de tot plegat, i que simplement en teníeu prou amb tornar passejant cap a caseta i a descansar al camp. La casa d’en Sàruman podia quedar enrunada i ell en podia ser expulsat, però les vostres no les podia tocar ningú. De cap manera! En Gàndalf s’ocuparia dels vostres afers.

En Sàruman tornà a riure.

—Que poc que el coneixeu! Quan ja ha usat els seus instruments, aleshores els abandona. Però vosaltres heu d’anar penjats a ell, romancejant i xerrant i cavalcant per un camí dos cops més llarg del que fora necessari. «Bé», vaig pensar, «si són tan ximples, m’hi avançaré i els donaré una bona lliçó. Una mala passada se’n mereix una altra». I només que m’haguéssiu donat una mica més de temps i d’homes, hauria estat una lliçó força més dura. De tota manera, ja he aconseguit tot un seguit de coses que us serà ben difícil d’adobar o de desfer en vida vostra. I serà reconfortant pensar-hi i posar-ho a l’altre platet de la balança contra els mals que m’heu fet.

—Molt bé, si és en això que trobeu plaer —va dir en Frodo—, us compadeixo. Temo que només us proporcionarà plaer en el record. Aneu-vos-en immediatament i no torneu mai més!

Els hòbbits dels pobles havien vist sortir en Sàruman d’una de les barraques i de seguida s’havien arremolinat a la porta de l’Atzusac. I, en sentir l’ordre d’en Frodo, van murmurar enutjats:

—No el deixeu marxar! Mateu-lo! És un criminal i un assassí. Mateu-lo!

En Sàruman va esguardar els rostres hostils que el rodejaven i somrigué.

—Mateu-lo! —es burlà—. Mateu-lo, si creieu que sou prou gent tots plegats, hòbbits abrandats! —va posar-se ben tibat i se’ls mirà foscament amb aquells ulls negres—. No penseu que perquè hagi perdut totes les meves possessions també he perdut tots els meus poders! Qui em posi la mà al damunt serà maleït. I si la meva sang taca La Comarca, aquesta es marcirà i no se’n refarà mai més.

Els hòbbits van retrocedir, però en Frodo digué:

—No li feu cas! Ha perdut tots els poders, llevat de la veu, amb la qual, si li ho permeteu, encara pot engalipar-vos i enganyar-vos. Però no vull que ningú el mati. De res no serveix afegir venjança a la venjança: no s’hi guanya res. Vés-te’n, Sàruman, i pel camí més ràpid!

—Serp! Serp! —va cridar en Sàruman; i d’un cobert proper va sortir en Llenguadeserp, que s’arrossegava gairebé com un gos—. Ens hem de tornar a posar en camí, Serp! —va dir en Sàruman—. Aquesta gent meravellosa i aquests senyors ens tornen a fer fora. Apa, anem!

En Sàruman va girar per anar-se’n i en Llenguadeserp trescà darrere seu arrossegant els peus. Però en el moment precís en què en Sàruman passava pel costat d’en Frodo, lluí a la seva mà un coltell i el va clavar veloçment al hòbbit. La fulla va desviar-se contra la cota de malla que duia amagada en Frodo i es trencà. Una dotzena de hòbbits, encapçalats per en Sam, van saltar endavant amb un xiscle i van estassar el criminal per terra. En Sam desembeinà l’espasa.

—No, Sam! —va dir en Frodo—. No el mateu, tampoc ara. Perquè no m’ha fet mal. I, en qualsevol cas, no vull que mori posseït per aquesta maldat. En altres èpoques va ser gran i d’una estirp noble contra la qual no hauríem de gosar alçar la mà. Ara ha caigut i la seva curació no és al nostre abast; però jo encara crec que l’hem de deixar anar sa i estalvi i confiar que algun dia la trobarà.

En Sàruman es va incorporar i mirà en Frodo de fit a fit. L’esguard dels seus ulls era una estranya barreja d’astorament, respecte i odi.

—Heu crescut, Mitgerol —va dir—. Sí, us heu fet molt gran. Sou savi, i cruel. Li heu tret tota la dolçor a la meva venjança i ara me n’he d’anar amargat, deutor de la vostra clemència. L’odio i us odio! Bé, me’n vaig i no us tornaré a destorbar. Però no espereu que us desitgi salut i llarga vida. No tindreu ni una cosa ni l’altra. Però en això no hi tinc res a veure. Simplement us ho presagio.

Tirà camí avall i els hòbbits es van obrir en dues fileres per deixar-lo passar, però llurs punys empal·lidien de la força amb què empunyaven les armes. En Llenguadeserp vacil·là i després seguí el seu amo.

—Llenguadeserp! —el cridà en Frodo—. No cal que el segueixis. Que jo sàpiga, a mi no m’has fet cap mal. Pots descansar i menjar aquí durant algun temps, fins que estiguis més fort i puguis marxar pel teu compte.

En Llenguadeserp es va aturar i va mirar enrere, cap a en Frodo, gairebé convençut de quedar-se. En Sàruman es va tombar.

—Que no ha fet cap mal? —repetí amb una rialleta—. I ca! Fins i tot quan s’escapoleix de nits és només per contemplar els estels. Però, no m’ha semblat sentir que algú preguntava on s’amaga el pobre Lotho? Tu ho deus saber, oi, Llenguadeserp? No els ho vols dir?

En Llenguadeserp s’agemolí i gemegà:

—No, no!

—Aleshores ja els ho diré jo —va fer en Sàruman—. En Serp va matar el vostre «Quefe», pobrissonet, el vostre Amo tan petit i simpàtic. Oi que sí, Serp? El va assassinar mentre dormia, em penso. I el deu haver enterrat, espero; tot i que en Serp, darrerament, estava molt afamegat. No, en Serp no és gens agradable. Val més que me’l deixeu a mi.

Una expressió d’odi salvatge aparegué als ulls vermells d’en Llenguadeserp.

—Em vau dir que ho fes; em vau obligar a fer-ho —escopí amb un xiulet.

En Sàruman esclafi a riure.

—Sempre fas allò que et diu en Xarquiu, oi, Serp? D’acord, doncs ara et diu: «Segueix-me!» —i va clavar una puntada de peu a la cara d’en Llenguadeserp, que s’ajupí servilment, va donar mitja volta i tirà avall. Però llavors alguna cosa esclatà: tot d’un plegat en Llenguadeserp va alçar-se, va empunyar un coltell que duia amagat i, amb un gruny, com un gos, va saltar a l’esquena d’en Sàruman, li tirà el cap enrere, li tallà el coll i, amb un esgarip, fugí corrents carrer avall. Abans que en Frodo pogués refer-se o pronunciar una paraula, tres arcs dels hòbbits van espetegar i en Llenguadeserp caigué mort.

Per a consternació dels que eren a prop, al voltant del cos d’en Sàruman va formar-se una boira grisa, que després s’enlairà lentament fins a una gran alçada, com fum d’una foguera, i es dreçà damunt el Turó com una pàl·lida figura amortallada. Oscil·là un instant, mirant cap a l’Oest, però de l’Oest bufà un vent fred que la va fer doblegar i, amb un sospir, va dissoldre-la fins a convertir-la en no-res.

En Frodo esguardà amb compassió i horror el cos caigut, ja que, tot mirant-lo, li semblà que de sobte s’hi exterioritzaven llargs anys de mort; i llavors el cos s’encongí i el rostre arrugat esdevingué parracs de pell damunt una calavera repugnant. En Frodo aixecà la falda de la capa bruta que havia quedat estesa al costat, el tapà i va fer mitja volta.

—Ara sí que s’ha ben acabat —va dir en Sam—. Un final ben horrible, que més m’hauria estimat no veure. Però, bon vent i barca nova!

—I el final definitiu de la Guerra, espero —féu en Merry.

—Això espero —va dir en Frodo, i sospirà—. El cop de gràcia. Però pensar que hagi hagut de caure aquí, a la porta mateix de l’Atzusac! La veritat és que, d’entre totes les meves esperances i temences, això mai no m’ho havia esperat.

—Jo no diria que tot ha acabat, fins que no hàgim reparat totes aquestes destrosses —va dir en Sam, pessimista—. I això ens durà molt de temps i molta feina.





Capítol IX

LES RADES GRISES


La reparació de les destrosses requeria molta feina, però no els va dur tant de temps com en Sam havia temut. L’endemà de la batalla, en Frodo va cavalcar fins a Miquel Escarball i alliberà els presoners de les garjaules. Un dels primers que van trobar va ser el pobre Fredegar Bolger, que ja no era gens el Fati. L’havien agafat quan els facinerosos, per fer-los sortir, havien ficat fum a l’amagatall d’una colla de rebels que ell capitanejava, allà dalt a Teixotoix, vora els pujolars d’Escari.

—Pobre Fredegar, tot comptat i debatut encara n’hauries sortit més ben parat si haguessis vingut amb nosaltres! —va dir en Pippin, mentre l’aguantava, perquè estava massa feble per caminar.

En Fredegar va obrir un ull i va fer els possibles per somriure amablement.

—Qui és aquest gegant jove amb veu tan forta? —mussità—. No pot ser pas el menut Pippin! Quina talla de barrets gastes, ara?

I també hi havia la Lobèlia. La pobrissona, quan la van rescatar d’una cel·la fosca i estreta, tenia un aspecte molt revellit i esprimatxat. Va insistir a sortir pel seu propi peu, encara que fos ranquejant; i, quan va aparèixer repenjada del braç d’en Frodo però aferrada encara al seu paraigua, va rebre una aclamació tal, amb tants d’aplaudiments i de visques, que s’emocionà de veres i s’allunya amb llàgrimes als ulls. Fins en aquell moment, mai en tota la seva vida no havia estat un personatge popular. Però la notícia de l’assassinat d’en Lotho la va deixar abaltida i no va voler tornar a l’Atzusac. El va tornar a en Frodo i ella se n’anà amb la seva família, els Serrafaixes de Pedraburgues.

Quan la pobra va morir, a la primavera següent —al cap i a la fi ja tenia més de cent anys—, en Frodo s’endugué una sorpresa que l’emocionà molt: va deixar tot el que li quedava dels seus diners i dels d’en Lotho a en Frodo perquè aquest els emprés per ajudar els hòbbits que s’havien quedat sense casa durant els avalots. Així acabà aquella vella enemistat.

El vell Will Peublancat duia més temps que qualsevol altre a les garjaules i, tot i que potser no havia estat tractat tan durament com alguns, va necessitar molts àpats abans de tornar a recuperar l’aspecte de batlle; de manera que, a l’espera que en Peublancat tornés a trobar-se en forma, en Frodo acceptà fer-li de regidor. L’única cosa que va fer mentre va ser primer regidor va ser reduir els comarcalers a les seves funcions i nombre estrictes. La tasca d’empaitar els últims residus dels facinerosos va ser encomanada a en Merry i en Pippin i ben aviat quedà enllestida. Les colles del sud, després d’assabentar-se de la Batalla de Voralaigua, van fugir d’aquella terra i oferiren escassa resistència al Thain. Abans del cap d’any, els escassos supervivents van ser encerclats als boscos i aquells que van rendir-se van ser conduïts fins a les fronteres.

Mentrestant la feina de reconstrucció avançava a passes de gegant i en Sam no donava l’abast. Els hòbbits, si hi estan d’humor i en tenen la necessitat, poden treballar com abelles. Ara hi havia milers de mans volentaroses de totes les edats, des de les manetes àgils dels xicotets i xicotetes hòbbits fins a les colrades i calloses mans dels vells i velles. Abans de Yule ja no quedava ni una sola totxana dreta de les cases noves dels comarcalers o de qualsevol cosa construïda pels «homes d’en Xarquiu»; però les totxanes van ser emprades a fi de reparar molts caus vells per tal de fer-los més acollidors i secs. Van trobar grans magatzems d’articles i de menjar i cervesa, que els facinerosos havien amagat en coberts, graners i caus abandonats, i, en especial, als túnels de Miquel Escarball i a les velles pedreres d’Escari, de forma i manera que aquell Yule va ser celebrat amb molta més animació del que hom havia esperat.

Una de les primeres coses que van fer a Hobbiters, fins i tot abans de desmantellar el molí nou, va ser netejar el Turó i l’Atzusac i restaurar el Passatge del Sac. La part davantera del sorrall nou va ser totalment anivellada i convertida en un gran jardí arrecerat i, a la cara sud, van excavar-hi nous caus, que quedaven amb l’esquena cap al Turó i que van ser recoberts de maons. El Vellot va tornar al Número Tres i sovint deia, sense que li importés qui l’escoltava:

—Com sempre he dit: mal vent el que no duu res de bo a ningú. I tot va bé si acaba millor!

Hi va haver una mica de discussió sobre el nom que calia donar al nou passatge. Hom va pensar en «jardins de la Batalla» i en «Smials millors». Però després d’algun temps, l’acostumat seny dels hòbbits va decantar-se senzillament per «Passatge Nou». I només els de Voralaigua, en to de broma, l’anomenaven «l’Atzucac d’en Xarquiu».

El mal més gran i la pitjor pèrdua eren els arbres, ja que, tal i com havia demanat en Xarquiu, els havien tallats a tort i a dret arreu de La Comarca; i en Sam ho planyia més que cap altra cosa. D’una banda, era una ferida que trigaria molt a cicatritzar i només els seus besnéts, segons calculava, podrien veure La Comarca tal com havia de ser.

Llavors, tot d’una, un dia, quan feia setmanes que anava massa atrafegat per pensar en les seves aventures, recordà el do de Na Galàdriel. Va treure la capsa i la va mostrar als altres Viatgers (perquè aquest era el nom que ara els donava tothom), i els demanà llur parer.

—Ja em preguntava quan trigaries a pensar-hi —va dir en Frodo—. Obre-la!

Dins era plena d’una pols grisa, suau i molt fina, al bell mig de la qual hi havia una llavor, com una nou petita de closca platejada.

—Què en puc fer? —va dir en Sam.

—Escampa-la enlaire un dia que hi hagi brisa i deixa-la fer! —va dir en Pippin.

—Fer què? —demanà en Sam.

—Tria un lloc que et serveixi de viver i mira què passa amb les plantes que hi tinguis —va suggerir en Merry.

—Estic segur que a la Senyora no li agradaria que m’ho guardés tot per al meu jardí, i encara menys ara que ha sofert tanta gent —va dir en Sam.

—Empra tot el teu coneixement i la teva llestesa, Sam —va dir en Frodo—, i després usa l’obsequi de la Senyora perquè t’ajudi en la teva feina i la millori. I usa’n ben poc. No en tens gaire, aquí, i suposo que cada granet té poder.

De manera que en Sam va plantar plançons en tots els indrets on havien destruït arbres especialment bells o estimats i hi va posar un granet d’aquella pols excepcional amb la terra de les arrels de cadascun. Va anar amunt i avall de La Comarca fent aquesta feina; però si dedicà una atenció especial a Hobbiters i a Voralaigua, ningú no li ho criticà. En acabar, s’adonà que encara li quedava una miqueta d’aquella pols, de manera que es dirigí a la Monjoia dels Tres Quartons, que és l’indret que més s’aproxima al centre de La Comarca, i l’escampà enlaire amb les seves benediccions. La petita nou platejada la va plantar al Camp de la Festa on abans havia crescut l’arbre; i es va preguntar què en sortiria. Durant tot l’hivern va fer servir tota la seva paciència i va procurar refrenar-se i no voltar constantment per veure si ja havia crescut alguna cosa.

La primavera superà les seves expectatives més agosarades. Els arbres van començar a brostar i a créixer, com si el temps tingués pressa i volgués que un any servís per vint. Al Camp de la Festa va sortir un plançó molt bell: tenia l’escorça argentada i fulles allargades i, a l’abril, esclatava amb tot de flors daurades. Era, naturalment, un màl·lorn, i era l’atracció de tot el veïnat. Anys a venir, a mesura que va créixer en elegància i bellesa, la seva anomenada va arribar molt lluny i la gent feia llargs viatges per contemplar-lo: era l’únic màl·lorn a l’oest de les muntanyes i a l’est de la Mar, i un dels més bells del món.

Tot plegat, l’any 1420 va ser, a La Comarca, un any extraordinari. No sols van tenir un sol meravellós i una pluja deliciosa, quan calia i amb perfecta mesura, sinó que semblà que hi hagués alguna cosa més: un aire de riquesa i de prosperitat i una lluentor de bellesa superior a la dels estius mortals que, a la Terra Mitjana, arriben i ja han passat. Tots els infants nascuts o engendrats aquell any, i van ser molts, van ser de bon veure i forts i una gran part tenia uns bonics cabells rossos que fins aleshores havien estat poc comuns entre els hòbbits. Van tenir tal abundor de fruites que els hòbbits petits gairebé es van poder banyar en maduixes amb nata; i després s’asseien als jardins sota les pruneres i menjaven fins a formar muntanyetes de pinyols com petites piràmides o la pila de calaveres d’un conqueridor, i així anaven fent. I ningú no va posar-se malalt, i tothom estava content, llevat dels qui havien de segar la gespa.

Al Quartó Sud els ceps anaven carregats i la collita de «fulla» va ser memorable; i a tot arreu hi va haver tant de gra que, després de la collita, els graners van quedar atapeïts. L’ordi del Quartó Nord era tan fi que la cervesa feta amb la malta del 1420 fou recordada molt de temps i esdevingué un sinònim d’excel·lència. I la veritat és que, una generació més tard, encara es podia sentir algun vell que, a la taverna, després d’una bona pinta de ben merescuda cervesa, deixava la gerra amb un sospir:

—Ah, aquesta és ben bé com la de l’any vint, clavada!

Al començament en Sam es quedà a can Cabanelles amb en Frodo; quan quedà enllestit el Passatge Nou, se n’hi anà amb el Vellot. A més de tots els seus treballs, estava atrafegat dirigint la neteja i la restauració de l’Atzusac; però sovint viatjava per La Comarca a causa del seu treball forestal. Aquesta és la raó per la qual no era a casa a la primeria de març i no va saber que en Frodo havia estat malalt. El tretze d’aquell mes, el granger Cabanelles havia trobat en Frodo allitat; aferrava una gemma blanca que duia penjada d’una cadena al coll i semblava mig submergit en un somni.

—Ha desaparegut per sempre —deia—, i ara tot és ben fosc i buit.

Però l’atac va passar i, quan en Sam va tornar el dia vint-i-cinc, en Frodo s’havia recuperat i no va dir-li’n res. Mentrestant havien tornat a endreçar l’Atzusac i en Merry i en Pippin van venir des de Comacric per dur-hi un altre cop tots els antics mobles i objectes, de manera que el vell cau no trigà a tenir l’aspecte de sempre.

Quan, a la fi, ho van tenir tot enllestit, en Frodo va dir:

—Quan penses venir i compartir la casa, Sam?

En Sam hi va posar una expressió un xic desmanyotada.

—De moment no hi ha cap necessitat que vinguis, si no vols —afegí en Frodo—. Però saps que tindràs el Vellot aquí al costat i que la vídua Rumbla el cuidarà perfectament.

—No és pas això, senyor Frodo —va dir en Sam i s’enrojolà.

—Doncs, què és?

—És la Roseta, la Roseta Cabanelles —va dir en Sam—. Sembla que a la pobrissona no li va agradar gens que me n’anés per tots aquells països; però com que jo no li havia parlat de res, no m’ho va poder dir. I jo no vaig parlar perquè, abans, havia d’enllestir una feina. Però ara que li he parlat, ella va i em diu: «Bé, ja has perdut un any, per què vols esperar més?». «Perdut?», que li dic jo. «No crec que sigui exactament perdut». Però de tota manera entenc el que vol dir. És com si estigués dividit en dos, que diria vostè.

—Ja ho entenc —va dir en Frodo—. Vols casar-te però, al mateix temps, vols viure amb mi a l’Atzusac. Això té un remei ben fàcil, Sam estimat! Casat de seguida i us instal·leu aquí amb la Roseta. Per nombrosa que vulgueu tenir la família, a l’Atzusac hi ha lloc de sobres.

I així va quedar decidit. En Sam Gamgí es casà amb la Roseta Cabanelles la primavera de 1420 (que també va ser famosa per les bodes) i van anar a viure a l’Atzusac. I si en Sam es considerà afortunat, en Frodo sabia que ell encara tenia més sort: perquè no hi havia cap altre hòbbit a La Comarca que fos servit amb tanta sol·licitud. Un cop van estar planificades i es van iniciar totes les feines de reparació, tornà a dur una vida tranquil·la, escrivint molt i repassant totes les seves notes. Va dimitir de primer regidor al Mercat Lliure del solstici d’estiu i el bon Will Peublancat va haver de presidir els banquets durant uns altres set anys.

En Merry i en Pippin van viure algun temps junts a Comacric i no paraven d’anar i venir de La Boqueria a l’Atzusac. Els dos Viatgers més joves tenien molt d’èxit a La Comarca amb les seves cançons i relats i els seus refinaments, i les seves extraordinàries festes. Els visitava gent «senyorial», que sempre els volia bé, perquè tots els cors es complaïen de veure’ls cavalcar amb aquelles cotes de malla tan brillants i aquells escuts esplèndids, tot rient i cantant cançons de països llunyans; i, encara que ara eren cepats i magnificents, altrament no havien canviat en res, com no fos que realment eren encara més educats de parla i més jovials i amb més ganes de gresca que abans.

En Frodo i en Sam, tanmateix, van tornar a vestir com de costum i, només quan calia, es posaven llargues capes grises, delicadament teixides i subjectades al coll per bells fermalls; i el senyor Frodo sempre duia una joia blanca, penjada d’una cadena, que solia entretenir-se a tocar.

Ara totes les coses anaven bé, amb l’esperança de millorar encara més; i en Sam anava aqueferat i vivia en la quinta essència de la joia, fins i tot per a un hòbbit. L’any no es va veure entelat per res, llevat d’un neguit inconcret pel seu senyor. En Frodo s’allunyava silenciosament de totes les coses de La Comarca i a en Sam li dolia adonar-se del poc honor que tenia al seu propi país. Molt poca gent sabia o volia saber de les seves gestes i aventures; la seva admiració i respecte es dirigien principalment al senyor Meriadoc, al senyor Peregrín i a ell mateix, encara que en Sam no se n’adonava. A més, a la tardor, es va presentar una ombra dels vells problemes.

Un vespre, en entrar en Sam a l’estudi, trobà que el senyor tenia un aspecte molt estrany. Estava molt lívid i semblava que amb els ulls veiés coses molt distants.

—Què ocorre, senyor Frodo? —va dir en Sam.

—Estic ferit —va respondre—, ferit; en realitat és una ferida que no es curarà mai.

Però a continuació va posar-se dret i aquell rampell semblà passar i l’endemà es trobava com de costum. Fins molt després, en Sam no recordà que la data havia estat el sis d’octubre. Feia dos anys, dia per dia, tot era tenebrós a la comalada de sota la Pica del Temps.

Va transcórrer el temps i arribà l’any 1421. En Frodo va tornar a trobar-se malament al març, però amb un gran esforç aconseguí ocultar-ho, perquè en Sam tenia altres coses en què pensar. El primer fill d’en Sam i de la Roseta va néixer el vint-i-cinc de març, una data que en Sam anotà.

—Miri, senyor Frodo —va dir—, em trobo empantanegat. La Rosa i jo ja teníem decidit que es diria Frodo, amb el seu permís; però no és nen, sinó nena. I la nena més maca que mai s’hagi vist, per sort té més retirada a la Rosa que no pas a mi. De manera que no sabem què fer.

—Mira, Sam —va dir en Frodo—. Què té de dolent l’antic costum? Tria un nom de flor com Rosa. La meitat de les noies de La Comarca tenen noms d’aquests, creus que hi pot haver res millor?

—Suposo que té raó, senyor Frodo —va dir en Sam—. He sentit alguns noms molt bonics durant els meus viatges, però suposo que serien massa exagerats per dur i gastar cada dia, que diuen. El Vellot em diu: «Que sigui curt, i així no l’haureu d’escurçar abans de poder-lo fer servir». Però si ha de ser un nom de flor, aleshores no m’importa gaire la llargada: ha de ser una flor ben bonica, perquè, fixi-s’hi, em sembla que ha sortit una nena que és una nina, i encara es farà més maca.

En Frodo va rumiar una estoneta.

—Bé, Sam, què me’n dius, d’élanor, l’estel-sol? Te’n recordes, d’aquella floreta daurada als prats de Lothlórien?

—Hi ha encertat un cop més, senyor Frodo! —va dir en Sam, encantat—. Això és exactament el que volia.

La petita Élanor ja tenia sis mesos, i l’any 1421 havia arribat a la tardor, quan un dia en Frodo va cridar en Sam a l’estudi.

—Dijous és l’aniversari d’en Bilbo, Sam —va dir—. I ja tindrà més anys que el Vell Tuc. En farà cent trenta-un!

—És cert! —va fer en Sam—. És un prodigi!

—Bé, Sam —va prosseguir en Frodo—, vull que parlis amb la Rosa per veure si pot prescindir de tu uns dies, perquè puguem anar-nos-en tots dos. Ja sé que ara no pots anar molt lluny ni ser fora gaire temps —va afegir amb una mica de melangia.

—Bé, no és gaire factible, senyor Frodo.

—Ja sé que no. Però no t’hi capfiquis. Podries venir simplement a acompanyar-me. Digues a la Rosa que no seràs fora gaire temps, només quinze dies, i que tornaràs sa i estalvi.

—M’agradaria tant poder acompanyar-lo fins a Rivendell, senyor Frodo, i tornar a veure el senyor Bilbo —va dir en Sam—. Però, al mateix temps, l’únic lloc on de debò vull quedar-me és aquí. Em sento dividit en dos.

—Pobre Sam! Ho sento, però aquesta és la sensació que has de tenir —va dir en Frodo—. Però ja et guariràs. Vas ser fet per ser sòlid i íntegre, i ho seràs.

L’endemà i l’altre en Frodo va repassar els seus papers i escrits amb en Sam i li va lliurar les seves claus. Hi havia un llibre molt gros amb cobertes llises de cuiro vermell; els fulls grans ara eren pràcticament tots escrits. Al començament hi havia moltes pàgines escrites amb la lletra sinuosa d’en Bilbo; però la major part era escrita amb la lletra segura i fluïda d’en Frodo. Era dividit en capítols, però el capítol 80 estava inacabat i, després, encara quedaven algunes pàgines en blanc. La portadella tenia escrits molts títols, que havien estat successivament ratllats, com:


El meu diari. El meu viatge inesperat. Anada i tornada. I allò que s’esdevingué després. Aventures de cinc hòbbits. El relat del Gran Anell, compilat per en Bilbo Saquet a partir de les seves pròpies observacions i de les narracions dels seus amics. El nostre paper a la Guerra de l’Anell.

Aquí acabava l’escriptura d’en Bilbo, i en Frodo hi havia escrit:

LA CAIGUDA

DEL

SENYOR DELS ANELLS

I EL

RETORN DEL REI

(tal com va ser vista per les Criatures Menudes;

i que constitueix les memòries

d’en Bilbo i d’en Frodo de La Comarca,

complementada per les descripcions dels seus amics

i els coneixements dels Savis).

Juntament amb extractes dels Llibres del Saber

traduïts per en Bilbo a Rivendell.



—Caram! Però si el té gairebé acabat, senyor Frodo! —exclamà en Sam—. Bé, he de dir que hi ha perseverat.

—Està pràcticament acabat, Sam —va respondre-li en Frodo—. Les últimes pàgines són per a tu.

El vint-i-u de setembre van posar-se en camí plegats, en Frodo a lloms del poni que l’havia dut tot el camí des de Minas Tirith i que ara anomenaven Gambús, i en Sam en el seu estimat Bill. Feia un matí daurat i excel·lent i en Sam no va preguntar cap a on es dirigien: li semblava poder endevinar-ho.

Van enfilar el camí d’Estoc per damunt dels turons i van fer via cap a l’Extrem Boscós, bo i deixant que els ponis caminessin a pler. Van acampar a Puig Verd i el vint-i-dos de setembre, quan la tarda ja cedia pas al capvespre, s’endinsaren silenciosament entre els primers arbres.

—Miri, senyor Frodo, aquest és el mateix arbre darrere el qual es va amagar quan va aparèixer per primera vegada el Genet Negre! —va dir en Sam assenyalant cap a l’esquerra—. Sembla com si hagués estat un somni.

Quan van passar el roure caigut i van tombar per baixar turó avall entre els bosquets d’avellaners, ja havia caigut el vespre i els estels centellejaven al cel de l’est. En Sam callava, sumit en els seus records. Ara s’adonà que en Frodo cantussejava suaument, taral·lejant aquella antiga cançó de fer camí, però la lletra no era la mateixa:


Encara pot ser que en un revolt pugui esperar

un camí nou o un cau secret;

i encara que de llarg, sovint, hagi passat,

un jorn vindrà quan jo per fi

podré seguir ocults vials

més a ponent que no la Lluna,

més cap a l’est que el mateix Sol.



I, com si fos una resposta, des del fons de tot, pujant amunt per la carretera que venia de la vall, se sentiren veus que cantaven:


A! Élbereth Gilthoniel!

Silivren penna míriel

o menel aglar elenath,

Gilthoniel, A! Élbereth!

Encara us recordem, els qui vivim

en aquest país llunyà, ben dins del bosc,

Estel que sou de les Mars Occidentals.



En Frodo i en Sam van deturar-se i van romandre asseguts entre aquelles ombres manyagues, fins que distingiren el llambreig dels viatgers que s’acostaven cap a ells.

Hi havia en Guíldor i moltíssims elfs de gran beutat; i amb ells, per a delectació d’en Sam, cavalcaven N’Élrond i Na Galàdriel. N’Élrond duia una capa de color gris i lluïa un estel al front; a la mà sostenia una arpa de plata i al dit tenia un anell d’or amb una gran pedra blava, Vilja, el més poderós dels tres Anells. Però la Senyora Galàdriel muntava un palafrè blanc i anava tota abillada d’un blanc centellejant, com els núvols que envolten la Lluna; perquè ella mateixa semblava lluir amb una llum suau. Al dit lluïa Nenja, l’anell forjat de mithril, que duia encastada una única pedra blanca que brillava com un estel gebrat. I cavalcant lentament al darrere, muntat en un poni petit, com si fes capcinades adormit, venia en Bilbo en persona.

N’Élrond els va saludar amb elegància i serietat i Na Galàdriel els dirigí un somriure.

—Bé, mestre Samseny —va dir—, he sentit a dir i he vist que heu fet bon ús del meu do. A partir d’ara La Comarca serà encara més benaurada i estimada que abans.

En Sam va fer una reverència, però no trobà res per contestar-li. S’havia oblidat de l’excepcional bellesa de la Senyora.

Aleshores en Bilbo es despertà i obrí els ulls.

—Ei, Frodo! —va dir—. Què et sembla?, avui he superat el Vell Tuc! De manera que això ha quedat resolt. I ara em penso que estic ben a punt per emprendre un altre viatge. Véns amb nosaltres?

—Sí que hi vinc —va dir en Frodo—. Els Portadors de l’Anell han d’anar junts.

—On va, senyor? —cridà en Sam, tot i que acabava de comprendre-ho.

—A les Rades, Sam —va dir en Frodo.

—I jo no hi puc venir, oi?

—No, Sam. O encara no. No pots anar més enllà de les Rades. Tot i que tu també vas ser Portador de l’Anell, encara que només fos durant una estoneta. Ja t’arribarà l’hora. No estiguis trist, Sam. No sempre pots sentir-te escindit en dos. Has de ser un i íntegre, i durant molts anys. Encara et queda molt per fruir i molt per ésser i molt per fer.

—Però… —va dir en Sam, i les llàgrimes li van negar els ulls—. Pensava que, després de tot el que ha fet, vostè també podria fruir de La Comarca, per molts i molts anys…

—Jo també ho pensava, Sam. Abans. Però les ferides van ser massa fondes, Sam. Vaig intentar salvar La Comarca i La Comarca s’ha salvat, però jo no. Passa sovint, Sam, quan les coses estan en perill: algú ha de deixar-les anar, algú ha d’abandonar-les, per tal que altres puguin mantenir-les. Però tu ets el meu hereu: tot el que he tingut i el que podria haver tingut t’ho deixo a tu. I, a més, tens la Rosa i l’Élanor; i tindràs un noi, en Frodo, i una nena, la Roseta, i un Merry i una Rullsdaurats i un Pippin; i potser més que no puc predir.

»Les teves mans i el teu enteniment seran necessaris a tot arreu. I seràs Batlle, evidentment, tant de temps com ho vulguis ser, i el jardiner més famós de la història; i llegiràs històries del Llibre Vermell i mantindràs viu el record d’una edat que desapareix, per tal que la gent es recordi del Gran Perill i així estimi encara més la seva estimada terra. I tot això et mantindrà tan atrafegat i feliç com el que més, mentre duri la teva part en la història.

»Apa! Ara cavalca al meu costat!

Aleshores N’Élrond i Na Galàdriel van encapçalar la comitiva; perquè la Tercera Edat havia arribat a la fi i els Dies dels Anells havien passat i havia arribat la conclusió a les peripècies i a les cançons d’aquell temps. I amb ells se n’anaren molts elfs de la Raça Antiga que no volien romandre més temps a la Terra Mitjana; i enmig de tots ells, aclaparats per una tristesa que tanmateix era benaurada i desconeixia l’amargor, cavalcaven en Sam i en Frodo i en Bilbo, i els elfs es complaïen podent honrar-los.

Tot i que van travessar el centre de La Comarca durant tot el vespre i tota la nit, ningú no els va veure passar, llevat de les criatures salvatges; o, ací i allà, algú que errava en l’obscuritat i va copsar un veloç llambreig sota els arbres o llums i ombres que es projectaven damunt l’herbei mentre la Lluna avançava cap a l’oest. I un cop hagueren deixat enrere La Comarca, seguint cap als faldars dels Turons Blancs, van arribar als Turons Llunyans i a les Torres i van albirar la Mar llunyana; i així, finalment, van continuar fins a Mithlond, fins a les Rades Grises, al llarg estuari de Lhûn.

Quan van arribar a les portes, en Círdan, el Mestre d’Aixa, va sortir a donar-los la benvinguda. Era molt alt i duia una barba molt llarga i era grisenc i vell, tot i que els seus ulls eren ardents com els estels; i els esguardà i va fer una reverència i va dir:

—Ja és tot a punt.

Aleshores en Círdan els va guiar fins a les Rades i hi havia un vaixell blanc ancorat i, al moll, al costat d’un gran cavall gris, els esperava dreta una figura tota vestida de blanc. I quan aquesta es girà i es va dirigir envers ells, en Frodo copsà que ara en Gàndalf duia obertament a la mà el tercer Anell, Narja el Gran, i que la pedra que hi duia engalzada era vermella com el foc. I llavors els qui es disposaven a pujar a la nau se n’alegraren, perquè van comprendre que en Gàndalf anava a embarcar-se amb ells.

Però en Sam ara se sentí desconhortat de debò, perquè li semblà que si la separació ja era dolorosa, més planyeria encara haver de fer tot sol el camí de tornada a casa. Però mentre es trobaven allà aplegats i els elfs ja pujaven a bord i s’ultimaven els preparatius per salpar, en Merry i en Pippin arribaren galopant a tota velocitat. I en Pippin, sense poder contenir les llàgrimes, va riure.

—Ja vas intentar esmunyir-te de nosaltres una altra vegada i no et va sortir bé, Frodo —va dir—. Aquest cop has estat a punt d’aconseguir-ho, però tampoc no te n’has sortit. I ara no ha estat en Sam qui t’ha delatat, sinó en Gàndalf mateix!

—Sí —va dir en Gàndalf—, perquè serà millor que torneu els tres junts que no pas un tot sol. Bé, ara sí que al capdavall, amics del cor, aquí, a la riba de la Mar, la nostra germandat a la Terra Mitjana toca a la fi. Aneu en pau! I no us diré: «No ploreu», perquè no totes les llàgrimes són dolentes.

Llavors en Frodo besà en Merry i en Pippin i després en Sam i va pujar a bord; i les veles foren hissades i bufà el vent i el vaixell lliscà avall lentament per aquell gran estuari gris; i la resplendor d’aquell flasconet de Na Galàdriel que duia en Frodo centellejà i s’apagà. I el vaixell s’endinsà cap a l’Alta Mar i es perdé en l’Oest, fins que, a la fi, una nit de pluja, en Frodo va percebre una fragància dolça a l’atmosfera i sentí un so de càntics que arribaven per damunt l’aigua. I aleshores li semblà que, com al seu somni a casa d’en Bombadil, la cortina grisa de la pluja esdevenia un cristall argentat i s’obria i atalaià ribatges blancs i, després, un distant país verd que l’alba ràpida il·luminava.

Per a en Sam, però, aturat allà a les Rades, el vespre s’enfosquí fins a l’obscuritat total; i en esguardar cap a la mar grisa, només va veure una ombra damunt les aigües que de seguida es va perdre cap a l’Oest. Va romandre allí plantat fins ben entrada la nit, escoltant només el sospir i el mormoleig de les onades a la costa de la Terra Mitjana, i el seu so li quedà profundament clavat al cor. Tenia en Merry i en Pippin al costat, però ells dos també estaven silenciosos.

Al capdavall els tres companys van fer mitja volta i van cavalcar lentament cap a casa, sense tombar-se a mirar ni una sola vegada; i, tot i que no van pronunciar cap mot fins que van tornar a ser a La Comarca, tots tres, al llarg de tot el camí, van trobar gran conhort en els seus amics.

Per fi van travessar els turons i agafaren la carretera de l’est, i aleshores en Merry i en Pippin se n’anaren fins a La Boqueria i, a mesura que avançaven, van tornar a cantar. Però en Sam es dirigí cap a Voralaigua i així tornà a pujar al Turó quan el dia, un cop més, s’acabava. I no s’aturà i, a dins, s’hi veia una llum grogosa i el foc encès; i el sopar ja era parat a taula i l’esperaven. I la Rosa l’acompanyà endins i el va fer seure a la seva cadira i li va asseure la petita Élanor a la falda.

En Sam sospirà profundament.

—Bé —va dir—, ja he tornat.





JOHN RONALD REULEN TOLKIEN (Bloemfontein, Sud-àfrica, 3 de gener de 1892 - Bournemouth, Anglaterra, 2 de setembre de 1973).

Va ser un professor universitari, poeta, filòleg i novel·lista anglès. Va ensenyar anglosaxó (1925-45) i llengua i literatura angleses (1945-59) a la universitat d’Oxford.

És impossible de separar la seva faceta d’erudit, amb estudis sobre Chaucer i el poema heroic Beowulf, de la seva obra de novel·lista, que ja va començar mentre era estudiant a Oxford, i que continuà, segons deia ell mateix, solament «per a la seva pròpia satisfacció i amb poques esperances que aquell treball pogués interessar ningú».

La composició d’El senyor dels Anells durà des del 1936 fins al 1949, i mentre hi treballava va escriure El hòbbit (1937), que féu servir com una introducció per als seus fills.

Tolkien va escriure altres obres com a introducció o complement del món mitològic creat per ell, potser el producte més impressionant que ha sorgit mai de la imaginació d’un sol home. A El Silmaríl·lion (1977), per exemple, Tolkien pretenia narrar la creació mitològica del seu món, la història dels elfs i dels humans fins al moment en què comença la narració d’El hòbbit; i a Els fills d’en Hurin (2007), Tolkien pretenia narrar una part de la història dels Edain (els homes), centrant-se en la figura d’Hurin i la seva descendència.

El 2008 The Times va situar l’escriptor anglès en sisena posició del seu llistat dels «50 escriptors britànics més importants des del 1945».





Notes


[1] Tal com expliquen els arxius de Góndor, el rei era Argeleb II, vintè monarca de la línia del nord que, tres-cents anys més tard, s’entroncaria amb Àrvedui. [Torna]



[2] Per això els anys de la Tercera Edat en el còmput dels elfs i dels Dúnedain poden ser deduïts tot afegint-ne 1600 a les dates del còmput de La Comarca. [Torna]



[3] Nom que donen els hòbbits al Carro o Óssa Major. [Torna]



[4] El riu Brandivín. [Torna]



[5] Jardí, en anglès, garden. [Torna]



[6] Al calendari de La Comarca tots els mesos tenien 30 dies. [Torna]



[7] El mes de març (o Rethe), segons el calendari de La Comarca, tenia trenta dies. [Torna]



[8] Era probablement un nom d’origen òrquic: sharkû, ‘home vell’. [Torna]





