Aïllats en un creuer enmig del riu, la tensió entre els passatgers augmenta quan un triangle amorós es converteix en el centre d’interès. La tranquil·litat de la travessia es veu definitivament alterada en descobrir el cadàver de la bella Linnet. Serà capaç Poirot de trobar l’assassí de la jove? El misteri està servit.





Agatha Christie





Mort al Nil


Hercule Poirot - 16



ePUB v1.0

Raticulina 25.02.22





Títol original: Death on the Nile

Agatha Christie, 1937

Traducció: Gonçal Oliveros, 1996

Edició digital: Raticulina (v1.0)

ePUBCat base r1.3





CAPÍTOL U


1

—Linnet Ridgeway!

—Sí que és ella! —digué Mr. Burnaby, l’amo de Les Tres Corones.

Clavà un cop de colze al seu company.

Tots dos homes esguardaven amb els ulls bucòlics i la boca lleugerament oberta.

Un gran Rolls-Royce granat acabava d’aturar-se davant de l’oficina de Correus.

Una noia en va sortir, una noia sense barret i vestida d’una manera aparentment senzilla, per bé que només aparentment. Amb els cabells daurats i els trets autoritaris. Una xicota amb un cos encisador, de les que molt de tant en tant es deixaven veure per Malton-under-Wode.

Amb passes ràpides i decidides entrà a Correus.

—Sí que és ella! —repetí Mr. Burnaby. I afegí, extasiat, en veu baixa—: Milions… Ella hi deixarà un grapat de milions. Construirà piscines, jardins italians, una sala de ball, i tirarà a terra mitja casa per tornar-la a construir després.

—Portarà diners a la ciutat —digué el seu amic, un home prim i malforjat, amb un to de veu envejós i ressentit. Mr. Burnaby hi assentí.

—Sí, serà un gran esdeveniment per a Malton-under-Wode. Una gran cosa, ja ho veuràs.

Mr. Burnaby es mostrava complagut.

—Vejam si ens espavila a tots —afegí.

—Quina diferència amb Sir George —comentà l’altre.

—I el pitjor d’ell —digué Mr. Burnaby amb indulgència— és que mai no va estar de sort.

—Què va fer per quedar-se amb aquesta propietat?

—Despendre-hi unes seixanta mil, he sentit dir.

L’home flac xiulà.

Mr. Burnaby prosseguí, triomfant:

—I diuen que ella se’n polirà unes altres seixanta mil, abans d’haver acabat!

—Maleïda sigui! —digué el seu esprimatxat company—. ¿D’on deu treure tots aquests diners?

—D’Amèrica, segons he sentit. La seva mare era filla única d’un d’aquells milionaris. Com a les pel·lícules, m’entens?

La noia sortí de Correus i pujà al cotxe.

Mentre el cotxe s’allunyava, l’home sec el seguí amb la mirada. Va remugar:

—No em sembla just. Amb una planta com la seva. I amb els seus diners. És massa! Si una noia és tan rica com ella, no s’hi val que, a més, sigui també tan bonica. Mira que fa goig… Ho té tot, aquesta xicota. No ho trobo just.

2

Extracte de la columna de societat del Daily Blague.

«Entre els qui sopaven al Chez Ma Tante vaig observar la presència de la bella Linnet Ridgeway. Estava amb l’honorable Joanna Southwood, Lord Windlesham i Mr. Toby Bryce. Miss Ridgeway, com tothom sap, és la filla de Melhuish Ridgeway, que es va casar amb Anna Hartz. Aquesta darrera va heretar del seu avi, Leopold Hartz, una immensa fortuna. L’encisadora Linnet és la sensació del moment, i es diu que ben aviat pot anunciar el seu compromís. Certament, Lord Windlesham en semblava perdudament enamorat!»

3

L’honorable Joanna Southwood digué:

—Estimada, em sembla que tot serà absolutament meravellós!

Estava asseguda a la cambra de Linnet Ridgeway al Wode Hall. A través de la finestra, els seus ulls esguardaven, més enllà dels jardins, el paisatge obert, amb ombres obscures dels boscos.

—És gairebé perfecte, no és cert? —preguntà Linnet.

Repenjà els braços a l’ampit de la finestra. El seu rostre era àvid, viu i dinàmic. Al seu costat, Joanna Southwood semblava una mica insignificant. Una noia jove, de vint-i-set anys, alta i prima, amb cara llarga i eixerida, i celles dibuixades capriciosament.

—I ho has fet en el temps previst! Disposaves de gaires arquitectes?

—Tres.

—Com són els arquitectes? Em sembla que no n’he vist mai cap.

—Tots tres eren fantàstics, malgrat que a vegades els trobava poc pràctics.

—Però això tu aviat ho arregles! Ets la persona més pràctica que conec!

Joanna agafà un collaret de perles del tocador.

—Suposo que són bones, oi, Linnet?

—És clar.

—No podia ser altrament en el teu cas, però no seria tan clar per a la majoria de la gent. Sembla que estiguin fetes amb un motlle! Són realment increïbles, tan clavades l’una a l’altra, amb una exquisida exactitud. Deuen valer una fortuna!

—Són força vulgars, no et sembla?

—No, de cap manera. Són precioses. En quant estan valorades?

—En unes cinquanta mil.

—Que són una bona pila de diners! ¿No tens por que te les robin?

—No, sempre les porto a sobre. I, al capdavall, estan assegurades.

—Deixa-me-les portar fins a l’hora de sopar. Oi que no et fa res? Ja tremolo de l’emoció.

Linnet rigué.

—És clar que sí, si et ve de gust.

—Saps, Linnet? T’envejo. Perquè ho tens tot. Als vint anys, ets completament independent, carregada de diners, bonica i plena de salut. Fins i tot tens un bon cap! Quan faràs els vint-i-un?

—El juny vinent. Organitzaré una festassa d’aniversari a Londres.

—I llavors et casaràs amb Charles Windlesham? Tots aquests espantosos periodistes de xafarderies s’estan esvalotant per aquest afer. I ell està ben enamorat, de debò.

Linnet arronsà les espatlles.

—No ho sé. De fet, no em vull casar amb ningú, encara.

—Noia, tens tota la raó! Després, mai no és el mateix.

Sonà el telèfon i Linnet acudí a despenjar-lo.

—Digueu?

Respongué la veu del majordom.

—Miss De Bellefort a l’aparell. Us la passo?

—Bellefort? Oh, és clar que sí, posa-m’hi.

Se sentí un clic i tot seguit la veu impacient, ferma i quasi sense alè de l’altra dona.

—Escolteu, que hi ha Miss Ridgeway? Linnet!

—Hola, Jackie! Feia anys que no sabia res de tu.

—Ja ho sé. És impressionant, Linnet; em moro de ganes de veure’t.

—I no pots venir? Vull ensenyar-te la meva nova joguina.

—D’això es tracta, precisament.

—Doncs agafa el primer tren, o un cotxe.

—D’acord, ho faré. Vindré amb una andròmina espantosa de dues places. La vaig comprar per quinze lliures, i de tant en tant funciona. Però és tossuda. Si no he arribat a l’hora del te, senyal que haurà tingut un cop de geni. És massa lluny, noia.

Linnet retornà l’auricular al seu lloc. Després s’adreçà cap on era Joanna.

—És la meva amiga de fa més temps, la Jacqueline de Bellefort. Vam estudiar plegades en una escola, a París. Té una terrible mala sort. El seu pare era un comte francès, la seva mare era sud-americana. El pare anava amb dones i la mare va perdre tota la seva fortuna amb el daltabaix de Wall Street. La Jacqueline va quedar desfeta. No sé com s’ho ha fet per tirar endavant els darrers dos anys.

Joanna s’estava pintant les ungles de roig intens amb el vernís de la seva amiga. Es feu enrere amb el cap de gairell per observar l’efecte produït.

—Mira, noia —digué, arrossegant les paraules—, ¿vols dir que no serà una molèstia? Quan a una amiga meva li passa una desgràcia, la deixo estar. Potser sembla cruel, però m’estalvia molts problemes! Sempre volen pidolar diners, o es dediquen a confeccionar roba i els has de comprar els models més horribles. O, si no, fan bufandes a mà.

—O sigui, que si m’arruïno, l’endemà ja t’he vist prou?

—Sí, noia, què hi farem. No podràs dir que no et soc sincera! Només m’agrada la gent d’èxit. I t’adonaràs que això passa gairebé a tothom, si bé la majoria no ho admeten. S’acontenten dient que ja no poden aguantar més la Pamela, l’Emily o la Mary. «Els seus problemes l’han tornat tan estranya i amargada, pobra noia!»

—Que n’ets, de dura, Joanna!

—Jo soc correnteta, com qualsevol altra.

—Doncs jo no ho soc!

—Per raons òbvies! A tu no et cal resultar mesquina, ja que uns atractius fideïcomissaris americans de mitjana edat t’envien cada trimestre una substanciosa assignació.

—I tu t’equivoques amb la Jacqueline —digué Linnet—. No és una aprofitada. L’he volguda ajudar, però no m’ho ha permès. És molt orgullosa.

—I per què té tanta pressa per veure’t? M’hi jugo el que vulguis que vol alguna cosa! Espera’t i ho veuràs.

—Semblava excitada —reconegué Linnet—. La Jackie sempre s’embolica en problemes. Un cop va clavar una ganivetada a un individu.

—Ai, quina esgarrifança!

—Va intentar deturar un noi que estava estossinant un gos. Com que el noi continuava pegant l’animal, s’hi abraonà i el bufetejà, però el xicot era molt més fort, i al final ella es tragué un ganivet de la butxaca i el punxà. Hi hagué un rebombori terrible!

—Jo m’ho rumiaria. Això que dius no sembla gens tranquil·litzador.

La cambrera de Linnet entrà a la cambra. Rondinant en veu baixa, tragué un vestit de l’armari i se l’endugué fora de l’habitació.

—Què li passa, a la Marie? —preguntà Joanna—. Està plorant.

—No res! ¿Recordes que et vaig contar que volia casar-se amb un home que treballava a Egipte? Ella no en sabia gran cosa. Per tant, vaig pensar que més valia que m’assegurés que era com cal. Doncs va resultar que ja estava casat, i amb tres fills!

—Deus fer-te una pila d’enemics, Linnet.

—Enemics? —repetí, sorpresa, Linnet.

Joanna assentí amb el cap i encengué un cigarret.

—Sí, noia, enemics. Ets tan irremeiablement eficient… I tan bona, actues sempre correctament…

Linnet rigué.

—I ara, jo no tinc cap enemic enlloc.

4

Lord Windlesham seia sota el cedre. Els seus ulls reposaven immòbils en les harmonioses proporcions de Wode Hall. Res no espatllava la seva antiga bellesa. Els edificis moderns i els afegits a la primitiva construcció restaven fora de la perspectiva, al tombant de la cantonada. Gaudia d’una visió plaent i beatífica, amarada per la lluminositat melangiosa de la tardor. Tanmateix, ell no pensava en Wode Hall, sinó en un palau d’època elisabetiana, molt més imposant, amb un gran parc i una panoràmica freda i desolada… Era la llar de la seva família, a Charltonbury, i en primer terme s’imaginava dempeus una figura, la d’una noia de resplendents cabells daurats i amb una cara amatent i confiada… Linnet, fent de mestressa de Charltonbury!

Se sentia força esperançat. El refús de la noia no havia estat definitiu. Més aviat es tractava de retardar-ho una mica. Bé, doncs, no li feia res esperar un xic més…

Que meravellosament bé que anava sortint tot plegat! Certament, era aconsellable tenir en compte l’aspecte econòmic a l’hora de casar-se, però no fins al punt d’haver de bandejar els sentiments. Tanmateix, s’estimava realment Linnet. S’hi hauria volgut casar encara que no n’hagués tingut ni cinc, abans que amb qualsevol altra noia bé que fos de les més riques d’Anglaterra. Només que, per fortuna, ella era efectivament una de les més riques.

La imaginació el duia a somiar plans fantàstics per al futur. El títol de gran mestre a Roxdale, potser; la restauració de l’ala oest; no li caldria deixar la caça a Escòcia…

Charles Windlesham somiava truites.

5

Eren les quatre tocades quan el desballestat dues places s’aturà amb un soroll de mil dimonis. En saltà una noia, una joveneta esvelta i poca cosa, de cabells foscos. Pujà corrents les escales i trucà al timbre.

Al cap d’una estona la van fer entrar en una sala d’estar gran i majestuosa, mentre un majordom d’aire eclesiàstic anunciava amb una entonació fúnebre: «Miss De Bellefort.»

—Linnet!

—Jackie!

Windlesham romania dret una mica apartat, observant divertit com aquella mossa menuda i fogosa s’abraonava a Linnet amb els braços oberts.

—Lord Windlesham: Miss De Bellefort, la meva millor amiga.

«Una xicota preciosa —va pensar Lord Windlesham—. No és que sigui bonica, però sí que resulta molt atractiva, amb els rulls de cabell negre i aquests ullassos enormes.» Murmurà quatre nimietats educades i s’ho feu venir bé per deixar soles les dues amigues.

Llavors Jacqueline la va escometre, amb l’estil que, segons recordà Linnet, li era característic:

—Windlesham? Windlesham? És el tipus del qual els diaris sempre estan dient que s’ha de casar amb tu! Oi que sí? I penses fer-ho?

I Linnet murmurà:

—Potser.

—Noia, me n’alegro moltíssim! Sembla fantàstic!

—Ai, no hi donis més voltes, vinga. Jo encara no he decidit res.

—És clar que no! La reina sempre ha de deliberar profundament abans de triar el marit!

—No siguis beneita.

—Calla, calla. Si tu ets una reina, Linnet! Sempre ho has estat. Sa Majesté la reine Linette, Linette la blonde! I jo soc la confident de la reina! Una autèntica dama de la reina.

—No té ni cap ni peus, tot això que dius, ximpleta! On t’has ficat tot aquest temps? Vas desaparèixer de cop i volta, ni tan sols vas escriure mai.

—Em fastigueja escriure cartes. Que on he estat? He passat desapercebuda, enfeinada, treballant. Ocupada en negocis desagradables i barrejant-me amb dones que encara en són més, de desagradables.

—Dona, si jo puc…

—Oferir-me la generositat de Sa Majestat? Doncs, francament, és clar que sí. Per això soc aquí. Ep! No per manllevar-te diners, eh? Encara no! Però he vingut a demanar-te un grandíssim favor!

—Endavant.

—Si penses casar-te amb en Windlesham, potser ho entendràs.

Linnet semblà desconcertada un moment; després ho va entendre.

—Jackie, vols dir…?

—Que estic promesa!

—Ara ho entenc! Ja et trobava especialment animada. Sempre ho has estat, naturalment, però, tanmateix, avui m’ho semblaves més que mai.

—Així és precisament com em sento.

—Au, vinga, explica-m’ho tot.

—Es diu Simon Doyle. És alt i fort, i increïblement natural i sociable, i absolutament adorable! Però és pobre, no té un ral. És el que tu anomenes un senyor, però un senyor arruïnat. El fill petit, ve-t’ho aquí. La seva família prové de Devonshire. Li agrada el camp i tot el que hi té a veure. I ha viscut els darrers cinc anys a la ciutat, entaforat en una oficina mal ventilada. I ara estan a punt de tancar i s’ha quedat al carrer. Linnet, em moriré si no m’hi puc casar! Em moriré! Em moriré! Em moriré…

—Au, no siguis bleda, Jackie.

—Em moriré, ja t’ho dic! Estic boja per ell. I ell per mi. No podem viure l’un sense l’altre.

—Noia, t’ho agafes malament!

—Ja ho sé. És horrible. Aquestes coses de l’amor s’apoderen de tu, i no pots fer res per evitar-ho.

Restà callada un moment. Els seus ulls foscos, esbatanats, semblaven sobtadament tristos. Tremolà.

—Quan ho penso, em sembla terrible! En Simon i jo estem enamorats l’un de l’altre. Mai no em podrà interessar ningú més. I tu ens has d’ajudar, Linnet. Vaig sentir que compraries aquest indret i se’m va acudir una idea. Escolta, necessitaràs un administrador, o potser dos. Vull que donis feina a en Simon.

—Alça! —Linnet estava alarmada.

Però Jacqueline prosseguí, excitada:

—Ell domina aquesta mena de coses. Ho sap tot sobre finques, perquè en va dirigir una. I també té pràctica en els negocis. Vinga, Linnet, li oferiràs feina, oi que sí? Ho faràs per mi? Si no ho fa bé, l’engegues. Però no et fallarà. Podem viure en una casa petita, i jo m’ocuparé de tu, i del jardí també. Serà fantàstic.

Es va alçar.

—Digues que sí, Linnet. Digues-ho. Meravellosa Linnet! Bonica i adorada Linnet! Digues que sí!

—Jackie…

—Dius que sí?

Linnet esclatà a riure.

—Ximple, més que ximple! Porta’m el teu xicot i deixa’m que el vegi. Després en parlarem.

Jackie l’abraçà i la petonejà de valent.

—Oh, Linnet, tu sí que ets una amiga de debò! Jo ja ho sabia, que no em podies fallar. Ets la persona més meravellosa del món. Adeu.

—Però, Jackie, que no et quedes?

—Qui, jo? No. Me’n torno a Londres i demà vindré amb en Simon per deixar-ho tot arreglat. T’agradarà molt. És realment encisador.

—Però no pots quedar-te a prendre el te?

—No, no em puc esperar, Linnet. Estic massa esverada. He de tornar per explicar-li-ho. Ja sé que estic sonada, però no puc fer-hi res. Suposo que el matrimoni em tornarà més sensata. Sembla que sempre produeix un efecte de serenor en la gent.

Es tombà cap a la porta i s’aturà. Llavors tornà enrere per fer-li una darrera i ràpida abraçada.

—Linnet… No conec ningú més com tu.

6

Mr. Gaston Blondin, el propietari d’aquell petit restaurant de moda, Chez Ma Tante, no era un home que es dediqués a fer els honors a la clientela. Rics, famosos, belleses o persones de bona família podien esperar en va que se’ls dediqués una atenció especial. Únicament en molt rares ocasions Mr. Blondin es dignava a donar la benvinguda a un hoste, acompanyar-lo a una taula de privilegi i bescanviar-hi algunes paraules.

Aquesta nit havia exercit la seva prerrogativa de gràcia tres cops. Els distingits havien estat una duquessa, un famós par i un home esquifit i d’aparença còmica que lluïa uns immensos bigotis negres. Algun curiós que hagués observat aquest darrer client mai no hauria cregut que amb aquell aspecte obtingués el favor de l’amo de Chez Ma Tante.

En canvi, amb aquest client Mr. Blondin era tot atencions. Malgrat que des de feia estona deia a tots els clients que no hi havia cap taula lliure, ara misteriosament n’apareixia una de molt ben situada. Allà fou conduït aquest sorprenent personatge, amb tot el tracte degut a una emperadriu.

—Naturalment, per a vós sempre hi ha una taula, Monsieur Poirot! Tant com desitjaria que ens féssiu l’honor més sovint!

Hercule Poirot somrigué en recordar l’incident ocorregut temps enrere, quan aparegué un cadàver al restaurant i un cambrer, una senyora preciosa i Mr. Blondin mateix s’hi van trobar implicats.

—Sou massa amable, Monsieur Blondin.

—I veniu sol, Monsieur Poirot?

—Sí, vinc sol.

—Bé, vaja, aquí en Jules us prepararà un guisat que serà un poema. Una obra d’art, ja ho veureu! Les dones, tot i ser encisadores, tenen aquest inconvenient, et distreuen de la teca! Us en llepareu els bigotis, d’aquest sopar, Monsieur Poirot, us ho prometo! Pel que fa al vi…

Seguí una conversa tècnica amb l’assistència de Jules, el maître.

Abans d’anar-se’n, Mr. Blondin ronsejà una mica per preguntar, abaixant la veu en to confidencial:

—Porteu algun cas important?

Poirot mogué el cap.

—Ai! Estic ociós —respongué suaument—. He fet els meus estalvis i ara gaudeixo miserablement d’una vida de lleure.

—Us envejo.

—No, no, seríeu un imprudent, si ho féssiu. Us puc assegurar que no resulta pas tan divertit com sembla —sospirà—. Quina gran veritat és que l’home es va haver d’inventar el treball per escapolir-se de l’esforç d’haver de pensar!

Mr. Blondin alçà les mans.

—Però hi ha una pila de coses a fer! Viatjar!

—Sí, és clar. No m’ho passo pas tan malament. Aquest hivern visitaré Egipte, em sembla. Diuen que el clima és fantàstic! Fugiré de la boira, dels colors grisos i de la monotonia de la pluja constant.

—Egipte! —sospirà Mr. Blondin—. Crec que ara s’hi pot anar fins i tot amb tren, i així s’evita el viatge per mar. Excepte el canal, és clar.

—Ai, el mar…

—No us agrada?

Hercule Poirot mogué el cap, mentre tremolava lleugerament.

—A mi també em passa —digué Mr. Blondin amb simpatia—. És curiós l’efecte que produeix a l’estómac.

—Però només en alguns estómacs! Hi ha gent que no l’afecta gens. Encara en frueixen!

—Una injustícia del bon Déu —digué Mr. Blondin.

Mogué el cap amb tristesa i, bandejant els pensaments irreverents, es retirà.

Cambrers de pas lleuger i mans destres pararen la taula: les torrades, la mantega i la galledeta del gel, tots els accessoris necessaris per acompanyar un bon àpat.

L’orquestra El Negre arrencà amb un èxtasi d’estranyes notes discordants. Londres ballava.

Hercule Poirot esguardava, enregistrant les impressions en el seu ordenat cervell.

Quina cara de fàstic i d’avorriment feia la majoria! En canvi, alguns d’aquells homes corpulents es divertien força… mentre el rostre de les seves parelles semblava mostrar una pacient resignació. La dona grassa, la del vestit porpra, era radiant… Indubtablement, estar gras ofereix algunes compensacions en aquesta vida… Una alegria, una complaença de què no gaudeixen aquells que passegen un tipet més a la moda.

Un bon aplec de joves. Els uns, de mirada ensopida; els altres, avorrits, i alguns, definitivament desgraciats. Quina fotesa anomenar la joventut l’època de la felicitat! La joventut, el moment en què s’és més vulnerable!

El seu esguard s’entretenia tranquil·lament en una parella. El seu aspecte era imposant. L’home, alt i ample d’espatlles; ella, esvelta i femenina. Dos cossos movent-se harmoniosament amb un ritme perfecte i exultant de joia. Era evident que fruïen del lloc, de l’hora i de la companyia.

De sobte s’aturà el ball. Picaren de mans i començaren de nou. Al cap d’un moment la parella retornà a la seva taula, al costat de la de Poirot. La noia reia enjogassada. En seure, Poirot pogué observar la seva cara, que adreçava una rialla al seu company.

Hi havia quelcom més que alegria en els seus ulls. Hercule Poirot brandà el cap d’una banda a l’altra, dubitatiu.

«N’està massa pendent, aquesta menuda —es digué Poirot—. Això no és bo, no. Gens ni mica.»

Llavors una paraula li pessigollejà l’orella: «Egipte».

Les veus li arribaven clarament. La de la noia, jove, fresca, arrogant, amb un lleu accent estranger; la d’ell, calmosa, agradable i indiscutiblement anglesa.

—No dic blat abans de tenir-lo al sac i ben lligat, Simon. Però t’asseguro que la Linnet no ens fallarà.

—Però podria fallar-li jo.

—No diguis ximpleries. Si és precisament la mena de feina que et va bé.

—Si és tal com em penso… Realment, no dubto de la meva capacitat i em proposo fer-ho bé. Perquè t’estimo!

La noia rigué complaguda, plena de felicitat.

—Esperarem tres mesos, per estar segurs que no t’engeguen, i llavors…

—I llavors et convertiràs en milionària amb les meves possessions. Que d’això es tracta, oi?

—I anirem a Egipte, a passar la lluna de mel. Al dimoni, el que costi! Tota la vida he volgut anar a Egipte. El Nil, les piràmides, el desert…

Ell respongué amb un deix d’indiferència:

—Hi anirem plegats, Jackie… plegats. No serà meravellós?

—M’agradaria saber si per a tu ho serà tant com per a mi. ¿Ho desitges tant com jo?

La seva veu esdevingué sobtadament aguda i en els ulls es dilataren les pupil·les, que quasi semblaren ferotges.

La resposta de l’home arribà ràpidament, eixuta:

—No siguis absurda, Jackie.

Però la noia hi insistí:

—Voldria estar-ne segura.

Aleshores ell arronsà les espatlles.

—Au, anem a ballar.

Hercule Poirot murmurà:

—Una que estima i un altre que es deixa estimar. A mi també m’agradaria estar-ne segur.

7

Joanna Southwood comentà:

—I suposo que deu ser un enze.

Linnet negà amb el cap.

—No ho serà. Confio plenament en el bon gust de la Jacqueline.

Joanna, però, murmurà:

—La pega és que la gent perd el seny en les qüestions de l’amor.

Linnet mogué el cap amb impaciència. Llavors canvià de conversa.

—He d’anar a veure Mr. Pierce per allò d’aquells plànols.

—Quins plànols?

—Sí, dona, els d’aquelles barraques velles i insalubres. Les he d’enderrocar i fer-ne marxar la gent.

—Quin esperit més cívic i higiènic que tens, noia!

—Se n’han d’anar. Aquests edificis tapen la vista des de la meva piscina nova.

—I la gent que hi viu, ho vol?

—La majoria n’estan encantats. Però un o dos s’estan comportant com a veritables estúpids. De fet, s’estan posant bastant pesats. Sembla que no entenguin que milloraran les seves condicions de vida.

—Però tu deus ser força generosa, suposo.

—Noia, aquesta és precisament la seva sort.

—Sí, és clar. N’estic convençuda. Un benefici obligatori.

Linnet arrufà les celles. Joanna rigué.

—Vinga, que ets una tirana, admet-ho. Una tirana generosa, si vols!

—No en tinc res, de tirana, jo.

—Però si sempre fas la teva voluntat!

—No tant.

—Linnet Ridgeway, ¿pots mirar-me a la cara i dir-me un sol cop que no hagis fet el que tu volies?

—Una pila de vegades.

—Sí, i tant. Però no me’n dius cap. I no en recordaràs pas cap, per molt que t’hi escarrassis! L’ascensió triomfant de Linnet Rigdeway en la seva carrossa d’or.

Linnet replicà secament:

—Penses que soc egoista?

—No, tan sols irresistible. L’efecte combinat dels diners i la simpatia. Tot et ve de cara. El que no pots comprar amb la cartera ho aconsegueixes amb un somriure. El resultat: Linnet Ridgeway, la noia que ho té tot.

—No siguis ridícula, Joanna!

—Bé, que no ho tens tot?

—Suposo que sí… Sona força desagradable, tanmateix!

—És clar que resulta desagradable! Tu probablement t’acabaràs avorrint i fastiguejant de tot. Però, mentrestant, gaudeix de la teva joventut. Únicament m’agradaria saber, de debò, què passarà quan vulguis sortir a un carrer i et trobis amb un rètol que digui: «Prohibit el pas».

—No siguis idiota, Joanna.

En aquell instant s’hi afegí Lord Windlesham. Linnet es girà per dir-li:

—La Joanna m’està dient coses d’allò més desagradables.

—Tot és per enveja, noia, per gelosia —digué Joanna vagament, mentre s’aixecava.

Sense disculpar-se, els deixà sols. Havia copsat una espurna en els ulls de l’home.

Lord Windlesham romangué en silenci uns moments. Després anà directament al gra.

—Ja has pres una decisió, Linnet?

La noia respongué lentament:

—Potser soc cruel? Suposo… sí, n’estic segura, hauria de contestar «no».

Ell la interrompé.

—No ho diguis, això. Tindràs temps, tot el temps que vulguis. Però em sembla que junts seríem feliços.

—Mira —el to de Linnet era compungit, quasi infantil—, m’ho passo molt bé, especialment amb tot això. —Feu un senyal circular amb la mà—. Volia convertir Wode Hall en la meva idea del que ha de ser una casa de camp, i em penso que he aconseguit construir una cosa que fa goig, no et sembla?

—És preciós. Molt ben planificat. Tot perfecte. Ets molt eixerida, Linnet.

Va deturar-se un moment, abans de prosseguir:

—I t’agrada Charltonbury, oi? Evidentment, li cal modernitzar-se i tot això, però tu ets prou llesta per a aquesta mena de coses. T’ho passaràs la mar de bé.

—Naturalment, Charltonbury és fantàstic.

Ella parlava realment entusiasmada, però per dins era conscient que patia sobtades esgarrifances. Sentia una sensació estranya, que posava en perill la seva completa satisfacció per la vida. No va analitzar aquesta prevenció en aquell mateix moment, però, quan Windlesham la deixà, tractà d’ordenar els seus pensaments.

Charltonbury, sí, això havia estat. La fiblada l’havia produït aquella referència a Charltonbury. Però, per què? Charltonbury tenia un cert renom. Els Windlesham hi havien viscut des de l’època de la reina Elisabet. Esdevenir la mestressa de Charltonbury li atorgaria una posició social excel·lent. Windlesham era un dels pars més cobejats d’Anglaterra.

Òbviament, no podia prendre’s Wode Hall tan seriosament… No tenia ni punt de comparació amb Charltonbury.

Però, en canvi, Wode Hall era seu! L’havia vist, l’havia adquirit, reconstruït i endreçat, hi havia esmerçat els seus diners. Era casa seva, el seu regne.

Però això no comptaria si es casava amb Windlesham. Què en farien, dels dos llocs? Naturalment, s’hauria de desprendre de Wode Hall.

Ella, Linnet Ridgeway, hauria deixat d’existir per sempre més. Aportaria un bon dot a Charltonbury i al seu propietari i es convertiria en la comtessa de Windlesham. Seria la reina consort, però ja no pas la reina.

—Soc una bleda —remugà en veu baixa.

Però era curiós fins a quin punt odiava la idea d’abandonar Wode Hall.

I no perdria alguna cosa més, també?

Sentia la veu esquerdada de Jackie, quan cridava: «Em moriré si no m’hi puc casar! Em moriré! Em moriré…»

Tan real, tan sincera. Sentia el mateix, ella, per Windlesham? Era evident que no. Potser mai no ho arribaria a sentir per ningú. Amb tot, devia ser magnífic…

El soroll d’un cotxe travessà la finestra.

Linnet s’impacientà. Devien ser Jackie i el seu promès. Aniria a rebre’ls.

Ja era dempeus davant la porta quan la parella baixà del cotxe.

—Linnet! —Jackie se li atansà corrent—. Aquest és en Simon; aquesta és la Linnet, la millor persona del món.

Linnet es trobà davant un home jove, alt i ben plantat, d’ulls de color blau fosc i cabells negres arrissats, amb una barbeta forta i un somriure franc, jovenívol i sensual…

Li allargà la mà. La que la hi va prémer era càlida i ferma… Li agradava la manera com l’esguardava, amb una admiració innocent i sincera.

Jackie li havia explicat que ella era bonica, i resultava claríssim que a ell realment li ho semblava.

Una sensació de càlida dolçor arribà a les venes de Linnet.

—Oi que és fantàstic? —digué—. Entra, Simon, i deixa’m donar la benvinguda al meu nou administrador.

I mentre es girava per mostrar-los el camí, pensà: «Soc terriblement feliç. M’agrada, el promès de la Jackie. M’agrada moltíssim…»

I llavors, amb un sobtat remordiment, mussità:

«Quina sort que tens, Jackie…»

8

Tim Allerton s’arrepapà a la seva butaca de vímet i badallà mentre esguardava el mar. Llançà una ràpida mirada de biaix a la seva mare.

Mrs. Allerton era una senyora bonica que vorejava la cinquantena i tenia els cabells blancs. Per tal de donar una expressió serena a la seva boca cada cop que s’adreçava al seu fill, havia de dissimular la intensa adoració que sentia per ell. Fins i tot els forasters se n’adonaven, de l’esforç que feia, i, naturalment, Tim mateix n’era perfectament conscient.

En aquell moment preguntà:

—Realment t’atreu Mallorca, mare?

—Bé, és un lloc econòmic —opinà Mrs. Allerton.

—I fred —replicà Tim amb un lleuger tremolor. Era un jove alt i prim, de cabells foscos i estret de pit. La boca tenia una expressió molt dolça, els ulls eren tristos i la barbeta poc definida. Les seves mans eren llargues i delicades.

Amenaçat per la tuberculosi anys enrere, mai no havia gaudit d’un físic gaire fort. Hom suposava que havia de dedicar-se a escriure, però els seus amics sabien que la literatura no l’engrescava.

—Què rumies, Tim?

Mrs. Allerton estava a l’aguait. Els seus ulls vius, color d’ametlla, el fitaven amb suspicàcia.

Tim Allerton convertí un somriure en una ganyota.

—Pensava en Egipte.

—En Egipte? —Mrs. Allerton semblava incrèdula.

—És realment càlid. Amb la sorra daurada d’aquells deserts tranquils. El Nil. M’agradaria remuntar el Nil. A tu no?

—Oh, i tant que sí. —El seu to era sec—. Però Egipte és molt car, noi. No ens convé, als qui hem de comptar els penics.

Tim rigué. S’aixecà, s’estirà. Tot d’una semblava més viu i més jove. La seva veu traspuava un to excitat.

—Jo em faré càrrec de les despeses. Sí, marona. Una sotragada a la borsa amb resultats molt satisfactoris. Me n’he assabentat aquest matí.

—Aquest matí? —preguntà, sorpresa, Mrs. Allerton—. Només has rebut una carta i era de…

S’aturà i ja no badà boca. Tim l’esguardà, momentàniament indecís entre mostrar-se comprensiu o enutjat. El dia, però, estava per alegries.

—Era de la Joanna… —acabà la frase—. Vaja, mare, quina reina de detectius estàs feta! Ni el famós Hercule Poirot no hauria assolit els seus dies de glòria si tu t’hi haguessis ficat per entremig.

Mrs. Allerton estava confosa.

—Només he vist la lletra.

—I sabies que no era del meu corredor de borsa? Ho has encertat. De fet, va ser ahir que ho vaig saber. Es pot endevinar la lletra de la pobra Joanna d’una hora lluny. Taca el sobre com si hi hagués passat per damunt una aranya borratxa.

—I què diu la Joanna? Alguna novetat?

Mrs. Allerton tractava de simular un to natural i neutre. L’amistat entre el seu fill i la seva cosina segona, Joanna Southwood, sempre l’havia treta de polleguera. No, no hi havia res, se’n volia convèncer. D’això, n’estava bastant segura. Tim mai no havia demostrat una inclinació sentimental per Joanna, ni tampoc ella envers el seu fill. La seva mútua atracció semblava basar-se en la xafarderia i la coincidència de múltiples amistats comunes. A tots dos els agradava la gent i mantenir una vida social activa. Joanna gaudia d’una llengua esmolada.

No era pas per la por que Tim s’enamorés de Joanna, que ella s’enravenava quan la tenia a prop o trobava les cartes que adreçava al seu fill. Es tractava de quelcom més difícil de definir. Potser la gelosia pel plaer no dissimulat amb què Tim era atret per la societat en què es movia Joanna. Mare i fill s’avenien tant que si veia el xicot capficat per una altra dona sempre s’espantava una mica. També havia copsat que la seva presència significava sempre una mena d’entrebanc entre els dos membres de la jove generació. Sovint els havia sorprès força engrescats en alguna conversa, que havien interromput bruscament en advertir la seva presència. Realment, a Mrs. Allerton no li agradava gens Joanna Southwood. La trobava falsa, afectada i molt superficial. Li costava contenir-se per no manifestar durament el que en pensava.

En resposta a la seva pregunta, Tim es tragué la carta de la butxaca i l’allargà a la seva mare. Era força extensa, observà Mrs. Allerton.

—Res de l’altre món —comentà el noi—. Els Devenisher es divorcien. Al vell Monty l’acomiaden per haver conduït embriac el cotxe de la família. Windlesham se’n va al Canadà. Segons sembla, l’afectà molt que la Linnet Ridgeway el rebutgés. Definitivament, ella es casa amb el seu administrador.

—Quina sorpresa! I és gaire horrible, aquest xicot?

—No, dona, no. És un dels Doyle de Devonshire. Sense un ral, és clar. I estava promès amb una de les millors amigues de la Linnet. Més aviat enrevessat, tot plegat.

—Em sembla que no n’hi ha un pam de net —afirmà Mrs. Allerton, sufocada.

Tim li adreçà una ràpida llambregada afectuosa.

—És clar, tu no trobes bé això de prendre el marit de les altres i aquesta mena de murrieries.

—En el meu temps, teníem una mica d’ètica —protestà Mrs. Allerton—. I funcionava! Avui dia, sembla que els joves es creguin amb dret de fer qualsevol cosa que els vingui de gust.

Tim va somriure.

—No solament ho pensen; també ho fan. Mira la Linnet Ridgeway!

—Bé, em sembla esgarrifós!

Tim li feu l’ullet.

—Estimada mare, estàs passada de moda! Potser hi estic d’acord. Tanmateix, jo no he tractat de prendre la muller ni la promesa a ningú, encara.

—Estic segura que mai no faràs una cosa així —afirmà Mrs. Allerton. I afegí amb gràcia—: T’he criat jo.

—Llavors el mèrit és teu, i no meu.

Somrigué burleta per fer-li la guitza, mentre doblegava la carta i la desava altre cop. Mrs. Allerton deixà volar lliurement les seves idees:

«Per més cartes que m’ensenyi… Només me’n llegeix retalls, de la carta de la Joanna.»

Però al capdavall bandejà aquells pensaments indignes i decidí comportar-se com una senyora.

—Com li va, a la Joanna? —preguntà.

—Així, així. Diu que pensa obrir una botiga de rebosteria a Mayfair.

—Sempre s’està queixant —remugà Mrs. Allerton en un to de retret—. I això que es mou pertot arreu i duu uns vestits que li deuen costar una fortuna. Sempre va guarnida esplèndidament.

—Ah, bé —contestà Tim sense capficar-s’hi—, probablement no els paga. No, mare, no vull dir el que la teva mentalitat eduardiana està pensant. Només t’explico literalment que deixa les factures sense pagar.

Mrs. Allerton sospirà.

—Mai no he entès com s’ho fa la gent.

—És una mena de do especial —explicà Tim—. Si tens els gustos ben extravagants i cap sentit del valor dels diners, la gent et concedeix el crèdit suficient.

—Sí, però al final acabes al Tribunal de Fallides, com el pobre Sir George Wode.

—Tu tens una dèria sentimental per aquella mena de tractant de cavalls. Probablement perquè et va treure a ballar el 1879 i et va regalar una poncella.

—Jo no havia nascut, el 1879 —s’hi va tornar Mrs. Allerton, picada—. Sir George és molt agradable, i no et tolero que el qualifiquis de tractant de cavalls.

—N’he sentit explicar històries molt divertides, de boca de la gent que el coneix.

—La Joanna i tu hauríeu d’adonar-vos que parlar d’aquesta manera de la gent és propi de persones de mala mena.

—Bufa, ja veig que t’has ben enfadat. No sabia que l’apreciessis tant, el vell Wode —feu Tim.

—Tu no saps com li va doldre haver de vendre’s Wode Hall. Se l’estimava moltíssim, aquella propietat.

Tim desistí d’una rèplica massa fàcil. Al capdavall, ¿qui era ell per jutjar ningú? En canvi, afegí, pensarós:

—Saps? Crec que no vas gaire errada. La Linnet li va proposar d’anar-hi per veure com ho havia deixat i ell va refusar-ho secament.

—Naturalment. Hauria d’haver-ho rumiat i no demanar-li això.

—I em penso que està força disgustat amb ella. Sempre que la veu, remuga en veu baixa alguna cosa. No li pot perdonar que li oferís un preu desorbitat per la seva ruïnosa hisenda familiar.

—I no te’n fas càrrec? —preguntà en to agut Mrs. Allerton.

—Amb franquesa —contestà Tim, tranquil·lament—, no puc. Per què ha de viure en el passat? Per què trencar-se el cap en coses que ja no tenen remei?

—I què s’ha de tenir en compte, llavors?

S’arronsà d’espatlles.

—Potser l’emoció. La novetat. El plaer de no saber mai què pot passar d’un dia per l’altre. En comptes d’heretar una extensió de terreny erm, el goig de fer diners per tu mateix, amb la pròpia habilitat i intel·ligència.

—Un cop de sort a la borsa, vaja!

Es posà a riure.

—I per què no?

—I quan es perd, què?

—Això, mare, és molt poc diplomàtic. I avui completament inapropiat… Què hi ha del viatge a Egipte?

—Bé…

La tallà amb un somriure.

—Això està fet. Tots dos sempre hem volgut visitar Egipte.

—I quan proposes que hi anem?

—Ah, el mes vinent. Gener és la millor època. Gaudirem de l’agradable companyia dels hostes d’aquest hotel unes quantes setmanes més.

—Tim… —digué Mrs. Allerton en to de retret.

Llavors afegí, dolguda:

—Em temo que vaig prometre a Mrs. Leech que l’acompanyaries a la comissaria, perquè no sap un borrall de castellà.

Tim posà mala cara.

—Per allò de l’anell? El robatori del cavallot de sa filla? ¿Encara insisteix que l’hi han robat? Hi aniré, si ho vols, però és una pèrdua de temps. Només crearà problemes a alguna infeliç cambrera. Estic segur que l’hi vaig veure posat al dit quan es va ficar al mar aquell dia. Li devia caure a l’aigua sense que se n’adonés.

—Diu que està segura que se’l va treure i que el va deixar sobre el tocador.

—Doncs, no. Ho vaig veure amb els meus ulls. Aquesta dona està guillada. Qualsevol que al desembre es capbussi al mar ha d’estar sonat per força, encara que pretengui que l’aigua és calenta perquè en aquell moment fa sol. Les dones grasses no haurien de poder anar a la platja. I és que fan una fila, en banyador…

Mrs. Allerton mormolà:

—Realment, em sembla que hauria de deixar els banys.

Tim esclatà a riure.

—Tu? Si fas més goig que la majoria de jovenetes.

Mrs. Allerton sospirà i digué:

—Voldria que hi hagués més gent jove per a tu, aquí.

Tim Allerton mogué el cap enèrgicament.

—Jo, no. Tots dos estem molt tranquils sense batibull.

—T’agradaria que hi fos, la Joanna?

—No, no m’agradaria. —El seu to de veu era inesperadament decidit—. Estàs completament equivocada. La Joanna em diverteix, però realment no m’agrada, i sentir-la al voltant durant gaire estona em crispa els nervis. Me n’alegro, de no tenir-la aquí. No m’amoïnaria pas gaire si no la tornés a veure mai més.

I afegí, quasi en un murmuri:

—Només hi ha una dona al món per la qual sento realment admiració i respecte, i em penso, senyora Allerton, que deveu saber molt bé qui és.

La mare es ruboritzà i semblà confosa.

Tim explicà, seriós:

—No hi ha gaires dones boniques de debò al món. A tu t’ha tocat ser-ne una.

9

En un apartament des del qual es dominava el Central Park de Nova York, Mrs. Robson exclamava:

—Si és que sembla increïble! Realment, ets la més afortunada de totes les noies, Cornelia!

Cornelia Robson s’enrojolà, afectada. Era una xicota enorme i desmanyotada, amb uns ulls mansois de color fosc.

—Serà fantàstic! —panteixà, trencant-se-li la veu.

L’anciana Miss Van Schuyler inclinà el cap, satisfeta pel correcte capteniment dels seus parents pobres.

—Sempre havia somiat de fer un viatge al Vell Continent —sospirà Cornelia—, però mai no havia pensat que hi pogués anar algun dia.

—Miss Bowers m’acompanyarà, com és habitual, però en societat té limitacions, moltes limitacions. Hi ha una pila de detallets que la Cornelia podrà fer per a mi —explicà Miss Van Schuyler.

—N’estaré encantada —acceptà Cornelia, amatent.

—Bé, doncs, així ja està fet —conclogué Miss Van Schuyler—. Ara corre a buscar Miss Bowers. És l’hora del meu ou batut.

Cornelia sortí apressadament. La seva mare comentà:

—Estimada Marie, t’ho agraeixo molt, de debò! Saps? Em temo que la Cornelia pateix molt per no poder fer vida social. La fa sentir-se desgraciada. Si pogués treure-la i portar-la als llocs… Però ja saps com ens ha anat des que en Ned va morir.

—Estic molt contenta que vingui amb mi —afirmà Miss Van Schuyler—. La Cornelia ha estat sempre una noia molt dòcil i agradable, sempre disposada a realitzar qualsevol encàrrec, i gens autosuficient, com tantes altres mosses d’avui dia.

Mrs. Robson s’alçà i feu un petó a la galta arrugada i groguenca de la seva rica parenta.

—T’estic tan agraïda! —confessà.

A les escales es creuà amb una dona alta i decidida que portava un got amb un líquid groc i escumós.

—Alça, Miss Bowers, que marxeu cap a Europa, oi?

—Què mana? Ah sí, Mrs. Robson.

—Quin viatge tan fantàstic!

—Com? Ah sí, suposo que resultarà molt divertit.

—Heu sortit a l’estranger alguna vegada?

—Ah sí, Mrs. Robson. Vaig visitar París amb Miss Van Schuyler la tardor passada. Però encara no he estat mai a Egipte.

Mrs. Robson vacil·là.

—Espero que no hi tindreu cap problema.

Havia abaixat el to de veu. En canvi, Miss Bowers respongué normalment.

—Oh, no, Mrs. Robson. Ja me n’ocuparé. Jo sempre tinc molta vista.

Però encara restava una dèbil ombra de dubte i preocupació en el rostre de Mrs. Robson mentre davallava lentament les escales.

10

A la seva oficina del centre, Mr. Andrew Pennington obria el seu correu personal. De sobte va cloure el puny i colpejà la taula amb ràbia. Enrogí com un pebrot, i dues grans venes se li feren ben aparents al front. Va prémer un botó de la seva taula i aparegué immediatament un taquígraf abillat amb elegància.

—Digues a Mr. Rockford que pugi.

—Sí, Mr. Pennington.

Al cap d’una breu estona, entrà al despatx Sterndale Rockford, el soci de Pennington. Els dos homes s’assemblaven. Ambdós eren alts, de trets corrents, cabells grisos rallats amb pulcritud i cara eixerida.

—Què passa, Pennington?

Pennington alçà la vista de la carta que estava llegint i explicà:

—S’ha casat la Linnet.

—Què?

—El que has sentit! La Linnet Ridgeway s’ha casat!

—Com? Quan? Per què no en sabíem res?

Pennington feu una ullada al calendari de damunt la taula.

—Encara no era casada quan ens va escriure aquesta carta, però ara ja ho és. El dia 4 al matí. O sigui, avui.

Rockford es deixà caure a la butaca.

—Caram! Sense avisar! I amb qui?

Pennington agafà altre cop la carta.

—Doyle. Simon Doyle.

—Quina mena de xicot és aquest? En saps alguna cosa?

—No ens en diu gran cosa… —digué mentre resseguia els rengles de lletra clara i polida—. Em fa l’efecte que hi ha gat amagat en tot aquest afer… Però tant se val. El cas és que s’ha casat.

Els ulls dels dos homes es trobaren. Rockford assentí amb el cap.

—Cal rumiar alguna cosa —digué tranquil·lament.

—Què podem fer?

—Això és el que et pregunto.

Tots dos homes seien en silenci. Rockford preguntà:

—Tens algun pla?

Pennington respongué lentament:

—El Normandie salpa avui. Un de nosaltres podria fer-ho.

—Ets boig! I en què consisteix la teva gran idea?

Pennington començà a parlar.

—Aquells advocats britànics… —I s’aturà.

—Què hi tenen a veure? Suposo que no deus voler plantar-los cara. Estàs completament guillat!

—No estic suggerint ni que tu ni que jo hàgim d’anar a Anglaterra.

—Llavors, quina és la teva brillant idea?

Pennington aplanava la carta damunt de la taula.

—La Linnet se’n va a Egipte en viatge de noces. S’hi pensa estar un mes, o potser més…

—Egipte, eh?

Rockford hi meditava. Llavors alçà la vista i topà amb la mirada de l’altre.

—Egipte —digué—, això és el que penses!

—Sí, una trobada casual. En un viatge. La Linnet i el seu marit. L’atmosfera de la lluna de mel. Podria funcionar.

Rockford opinà, dubtós:

—Ella és molt espavilada; la Linnet és… Però…

Pennington prosseguí amb calma:

—Em penso que hi podria haver alguna manera d’arranjar-ho.

Altre cop confluïren les seves mirades. I Rockford tornà assentir.

—D’acord, home.

Pennington observà el rellotge.

—Haurà d’afanyar-se, qualsevol de nosaltres que hi vagi.

—Hi aniràs tu —tallà immediatament Rockford—. Sempre has tingut èxit amb la Linnet. «L’oncle Andrew». Això ja és alguna cosa.

El rostre de Pennington s’endurí. Comentà:

—Confio sortir-me’n.

—T’has d’espavilar per aconseguir-ho —replicà el seu soci—. La situació és crítica…

11

William Carmichael digué a la joveneta prima i eixorivida que obrí la porta per veure què volia:

—Crida’m Mr. Fanthorp, si us plau.

Jim Fanthorp entrà a l’habitació i esguardà interrogant el seu oncle. L’home més vell alçà la vista, i el saludà amb un gruny i un cop de cap.

—Hum, ets aquí?

—M’havíeu cridat?

—Només perquè facis un cop d’ull a això.

L’home jove s’assegué i es va acostar el feix de papers que l’altre li lliurava, mentre l’observava.

—I bé?

La resposta arribà immediatament.

—Em sembla sospitós, senyor.

El soci més veterà de Carmichael, Grant i Carmichael deixà anar altre cop el seu gruny característic.

Jim Fanthorp rellegia la carta que acabava d’arribar d’Egipte per correu aeri.

Em fa vergonya i tot d’estar escrivint una carta per assumptes de negocis en un dia com avui. Hem passat una setmana al Mena House i hem fet una excursió al Fayum. Demà passat pujarem pel Nil cap a Luxor i Assuan amb vapor, i potser fins a Khartum. Quan hem anat aquest matí al Cook’s a buscar els nostres bitllets, ¿saps qui és la primera persona que hem vist? El meu fideïcomissari americà, l’Andrew Pennington. Em sembla que el vas conèixer fa dos anys, quan va ser allà. No tenia ni idea que fos a Egipte, ni ell tampoc no ho sabia, que jo també corria per aquí! Ni sabia que m’he casat! És clar, la carta en què li parlava de la boda no li deu haver arribat. Ara remuntarà el Nil amb nosaltres, en la mateixa excursió. Quina coincidència, oi? Moltíssimes gràcies per tot el que heu fet per mi durant tot aquest temps de tanta feinada. Jo…

Quan el jove es disposava a girar el full, Mr. Carmichael li va prendre la carta.

—Ja n’hi ha prou —digué—. La resta no té cap importància. Bé, doncs, què en penses?

El seu nebot ho rumià un moment. Després respongué:

—Bé, no crec que sigui una coincidència…

L’altre assentí amb el cap.

—Què et sembla un viatge a Egipte?

—Ho creieu prudent?

—Penso que no hi ha temps per perdre.

—Però, per què?

—Utilitza el teu cervell, noi; utilitza el cervell. La Linnet Ridgeway no t’ha vist mai, ni en Pennington tampoc. Si hi vas amb avió, pots arribar-hi a temps.

—Jo… No m’agrada, senyor. Què hi he de fer?

—Fer servir els ulls, les orelles. Utilitzar el cervell, si és que en tens. I, si cal, actuar.

—No… No m’agrada.

—Potser no, però t’ha tocat fer-ho.

—És necessari?

—Segons la meva opinió —contestà Mr. Carmichael—, és una qüestió de vida o mort.

12

Tot ajustant-se el turbant indígena que duia enrotllat al voltant del cap, Mrs. Otterbourne digué, disgustada:

—Realment, no veig per què no hauríem de continuar cap a Egipte. Ja n’estic tipa i cuita, de Jerusalem.

Com que la seva filla no responia, prosseguí:

—Almenys podries contestar, quan et parlen.

Rosalie Otterbourne estava embadalida observant el rostre retratat al diari. Al peu es llegia:

«La senyora Doyle, que abans de casar-se era la famosíssima bellesa de l’alta societat Miss Linnet Ridgeway. Ella i el seu marit passen les vacances a Egipte.»

Rosalie, llavors, preguntà:

—T’agradaria anar a Egipte, mare?

—Sí que m’agradaria —grunyí immediatament Mrs. Otterbourne—. Considero que aquí ens han tractat de la manera més grollera. La meva estada constitueix un reclam publicitari; per tant, em correspondria una reducció de la tarifa. Quan els ho vaig insinuar d’una forma clara, van comportar-se com uns impertinents, uns autèntics impertinents. I jo els vaig dir exactament el que en pensava.

La noia sospirà. Després comentà:

—Tots els llocs s’assemblen. Voldria que allà ens hi poguéssim trobar a gust.

—I aquest matí —prosseguia Mrs. Otterbourne— l’encarregat ha tingut la gosadia de dir-me que totes les habitacions estaven reservades per endavant, i que hauríem de marxar d’aquí a dos dies.

—O sigui, que hem d’anar a algun altre lloc.

—No per força. Estic disposada a defensar els meus drets.

Rosalie mormolà:

—Suposo que podríem anar tirant cap a Egipte. Això tant se val.

—Certament, no és una qüestió de vida o mort —reconegué Mrs. Otterbourne.

Però s’equivocava, perquè es tractava precisament d’una qüestió de vida o mort.





CAPÍTOL DOS


—Aquell és Hercule Poirot, el detectiu —feu Mrs. Allerton.

Ella i el seu fill seien a la porta del Cataract Hotel d’Assuan en butaques de palla pintades d’un color escarlata llampant. Observaven les figures de dues persones que encara eren lluny: un home baix, amb un vestit blanc, de seda, i una xicota alta i prima.

Tim Allerton seia alerta, de manera poc usual.

—Aquell homenet ridícul? —preguntà incrèdulament.

—El mateix!

—I què hi fa, aquí? —preguntà altre cop el xicot.

La seva mare reia.

—Noi, sembles molt excitat. Per què us atreuen tant els crims, als homes? A mi, les històries de detectius em fastiguegen i mai no en llegeixo. Però no crec que Monsieur Poirot sigui aquí per cap motiu concret. Simplement, deu haver acumulat uns bons estalvis i es dedica a viure, m’imagino.

—Sembla perdre els ullets per la xicota més bonica d’aquest indret.

Mrs. Allerton inclinava una mica el coll cap a un cantó mentre esguardava les llunyanes siluetes de Poirot i la seva acompanyant.

La noia el depassava de tres polzades. Caminava correctament, ni enravenada, ni mandrosa.

—Suposo que deu ser molt atractiva —comentà Mrs. Allerton.

Adreçà una ullada de gairell cap a Tim. Com per distreure-la una mica de les seves dèries, en aquell moment un peix feu un salt.

—És més que bonica. La llàstima és que sembla que sigui tan malcarada i sorruda.

—Potser això és només la seva expressió.

—Un dimoniet desagradable, em fa l’efecte. Tot i que preciós, tanmateix.

L’objecte d’aquests comentaris caminava lentament al costat de Poirot. Rosalie Otterbourne feia giravoltar una ombrel·la tancada, i mostrava certament l’expressió que Tim acabava de descriure. Semblava sorruda i de mal caràcter. Les celles baixaven plegades en una ganyota d’enuig, i el dibuix escarlata dels llavis marcava una línia descendent.

Travessaren la porta de l’hotel i tombaren a l’esquerra cap a l’ombra fresca dels jardins públics.

Hercule Poirot anava parlant, amb la seva expressió de bonhomia i bon humor. Duia un vestit de seda blanca i un panamà. Portava un espantamosques d’allò més decoratiu, amb un mànec d’imitació d’ambre.

—M’encanta —anava dient—. Les roques negres d’Elefantina, el sol i les barquetes al riu. Sí, resulta fantàstic, tan viu.

S’aturà i després afegí:

—No ho trobeu així, Mademoiselle?

Rosalie Otterbourne respongué breument:

—És magnífic, suposo. Però penso que Assuan és un lloc trist. L’hotel és mig buit, i tothom té vora de cent anys.

S’interrompé tot de sobte, mossegant-se el llavi; Poirot parpellejà.

—Sí, és veritat. Ja tinc una cama a l’altre barri.

—Jo… No pensava en vós —es disculpà la noia—. Ho sento. Us deu haver semblat molt groller.

—No pas tant. És natural que desitgeu companyia de la vostra edat. Bé, hi ha un xicot jove, almenys.

—Aquell que seu amb la seva mare tota l’estona? Ella em cau bé, però trobo que el fill és un tòtil presumit!

Poirot somrigué:

—I jo, soc presumit?

—Oh, no ho crec.

A ella, òbviament, tant se li’n donava, però això no semblava amoïnar Poirot, que simplement comentà, tot estarrufat:

—El meu millor amic sempre diu que soc un presumit.

—Bé —contestà vagament Rosalie—, suposo que deveu tenir alguna cosa de què presumir. Desgraciadament, els assassinats no m’interessen gens ni mica.

Poirot replicà solemnement:

—Em plau de saber que no teniu cap secret sospitós per amagar.

Per un moment, l’expressió eixuta de la noia es transformà, mentre li adreçava una ullada interrogant. Poirot no semblà adonar-se’n, i prosseguí:

—Mademoiselle, la vostra mare no ha acudit a dinar, avui. Que potser es troba malament?

—Aquest lloc la posa malalta —respongué breument Rosalie—. Quan n’haurem marxat, em quedaré ben descansada.

—Som companys de viatge, oi? ¿Farem junts l’excursió a Wâdi Halfa i la Segona Cascada?

—Sí.

Abandonaren l’ombra dels jardins per adreçar-se cap a un empolsegat camí de carro que vorejava el riu. Cinc amatents venedors de collarets, dos homes que venien postals, tres que venien escarabats de guix, una parella de rucs i una munió de quitxalla miserable, però esperançada, els va envoltar.

—Voleu collarets, senyor? Molt bons, senyor. Molt barats…

—Senyora, voleu un escarabat? Guaiteu, la gran reina, porta sort…

—Mireu, senyor, lapislàtzuli de debò. Molt bo i a molt bon preu…

—Us ve de gust passejar amb l’ase, senyor? Aquest és un ruc molt bo. És en Whisky amb Soda, senyor…

—Voleu anar a les pedreres de granit, senyor? Aquest, bon ruc. L’altre ruc, molt dolent, senyor, aquell cau…

—Voleu postals molt barates, molt boniques…?

—Fixeu-vos, senyora… Només deu piastres, molt econòmic, lapislàtzuli. Això, ivori…

—Aquest molt bon espantamosques, és tot d’ambre.

—Agafeu una barca, senyor? En tinc una de molt bona, senyor…

—Torneu cap a l’hotel, senyora? Aquest, ruc primera classe…

Hercule Poirot gesticulava vagament per fugir d’aquell eixam de mosques humanes. Rosalie caminava majestuosament entre ells com una somnàmbula.

—És preferible fer veure que ets cec i sordmut —explicà.

La quitxalla corria ençà i enllà, murmurant planyívolament:

—Backshish, backshish! Hip, hip, hurra! Molt bo, molt bonic.

Arrossegaven de manera pintoresca els seus parracs de colors alegres, i les mosques s’aplegaven sobre les seves parpelles. Eren els més pesats. Els altres desistien i llançaven el seu atac renovat cap al següent vianant.

Poirot i Rosalie resseguien ara el reguitzell de botigues de la voravia, de les quals eixien accents més suaus i persuasius.

—Visiteu la meva botiga avui, senyor?

—Us agrada aquest cocodril d’ivori, senyor?

—Encara no heu estat a la meva botiga, senyor? Us mostraré coses molt boniques…

Entraren a la cinquena botiga i Rosalie comprà diversos rodets de fotografia. Eren el motiu de la passejada.

Quan en sortiren s’adreçaren cap a la riba del riu.

Precisament estava amarrant un dels vapors del Nil. Poirot i Rosalie observaven amb interès els passatgers.

—Són una pila, oi? —comentà Rosalie.

La xicota girà el cap quan Tim Allerton s’apropava per unir-se a ells. Panteixava una mica, ja que s’hi havia acostat apressadament.

Restaren allà, drets una estona, i al final Tim comentà:

—Una gentada impressionant, com sempre, suposo —remarcà amb disgust, assenyalant els passatgers desembarcats.

—Normalment acostumen a ser terribles —assentí Rosalie. Tots tres assumien l’aire de suficiència propi de la gent que des de la seva posició estudien els nouvinguts.

—Alça! —exclamà Tim amb veu de sobtada excitació—. Que em pengin si aquella no és la Linnet Ridgeway!

Si la notícia deixà fred Poirot, en canvi agità vivament Rosalie. S’abalançà cap endavant i abandonà el seu emmurriament, alhora que va preguntar:

—On? Aquella de blanc?

—Sí, allà, amb l’home alt. Ara baixen a terra. Ell deu ser el seu marit, suposo. No en recordo el nom, ara.

—Doyle —aclarí Rosalie—. Simon Doyle. Tots els diaris n’anaven plens. Sempre en parlen, d’ella, oi?

—Només perquè és la noia més rica d’Anglaterra —afirmà, complagut, Tim.

Els tres observadors romanien en silenci, esguardant com desembarcaven els passatgers. Poirot contemplava interessat la xicota que constituïa el focus d’atenció dels seus dos companys. Se li escapà un afalac:

—És preciosa.

—Algunes persones ho tenen tot —replicà amargament Rosalie.

El seu rostre reflectia una estranya expressió d’enveja en observar com l’altra noia pujava la passarel·la.

Linnet Doyle tenia cura de tots els seus moviments, com si caminés pel bell mig d’un escenari de revista. També tenia la seguretat de les actrius famoses: estava habituada a ser mirada i admirada, a constituir el centre d’atenció anés on anés.

Era conscient dels ulls àvids que la sotjaven, i al mateix temps quasi no ho demostrava. Aquells atributs formaven part de la seva vida.

Abandonava l’embarcació representant el seu paper sense adonar-se’n. La núvia de moda, bonica i milionària, en la seva lluna de mel. Es tombà, adreçà un lleu somriure al xicot alt que era al seu costat, i li feu algun comentari. Quan ell respongué, el so de la seva veu semblà interessar Hercule Poirot, que alçà els ulls i ajuntà les celles.

La parella li passà a frec. Va sentir Simon Doyle que deia:

—Ja ho veurem, estimada. Ens podem quedar aquí tranquil·lament una setmana o dues, si t’agrada.

Tombà el cap per mirar-la, amatent, adulador i amb un gest una mica humil. Els ulls de Poirot el seguien, abstrets. Aquelles espatlles fermes, la cara embrunida, els ulls de color blau fosc, la facilitat infantil del seu somriure…

—Quina sort, dimoni! —exclamà Tim un cop van haver passat—. Quina sort de pescar una hereva que no ha patit mai de vegetacions ni de peus plans!

—Semblen terriblement feliços —digué Rosalie, amb un deix d’enveja.

I afegí de sobte, però tan baixet que Tim no ho copsà:

—No és just.

El detectiu ho sentí, però. Arrugà el front, una mica perplex, i després feu una ràpida llambregada a la noia.

Tim explicà:

—Ara he d’anar a recollir alguns encàrrecs per a la meva mare.

Es tragué el barret per acomiadar-se i es retirà. Poirot i Rosalie referen els seus passos lents en direcció a l’hotel, refusant l’oferta sempre complimentosa dels explotadors d’ases.

—Per què no és just, Mademoiselle? —preguntà cordialment Poirot.

La noia s’enrojolà, irada.

—No sé pas què voleu dir.

—Us estic repetint el que acabeu de dir en veu baixa… Oh, i tant que ho heu dit.

Rosalie Otterbourne s’arronsà d’espatlles.

—Realment, sembla potser massa i tot per a una sola persona. Diners, bellesa, una figura meravellosa i…

S’aturà, i Poirot hagué de suggerir:

—I amor, oi? I amor. Però el que no sabeu és si s’hi ha casat pels diners!

—Que no heu vist com se la mirava?

—Sí, Mademoiselle. He vist tot el que s’havia de veure, fins i tot una cosa que us ha passat per alt.

—Què?

Poirot explicà amb calma:

—Mademoiselle, he vist unes línies fosques sota els ulls de la noia, i una mà que premia l’ombrel·la amb tanta força que els nusos dels dits empal·lidien…

Rosalie l’esguardava fit a fit.

—Què voleu dir?

—Intento mostrar-vos que no és or tot el que brilla. Que malgrat que aquesta senyora és rica, francament bonica i estimada, hi ha tanmateix alguna cosa que no rutlla. I encara sé més coses.

—Sí? Què?

—Sé que ja he sentit aquesta veu abans, en algun lloc, en algun moment —contestà Poirot ajuntant les celles—. La veu de Monsieur Doyle. I voldria recordar-me d’on.

Però Rosalie ja no el sentia. S’havia aturat, sense esma, i anava dibuixant línies vacil·lants a la sorra amb la punta de la seva ombrella. De sobte cridà amb ràbia:

—Soc odiosa. Molt. Soc una bèstia de cap a peus. M’agradaria arrencar-li el vestit i estampar-lo a la seva cara bufona, arrogant i autosuficient. Sé que només soc una gelosa, però és això el que realment sento. És tan fastigosament afortunada, segura i equilibrada…

Hercule Poirot l’observava un xic astorat per l’exabrupte. L’agafà pel braç i, amb una lleu sotragada amistosa, li digué:

—Tenez, us trobareu millor després d’haver-ho dit!

—És que la tinc avorrida! Mai no he odiat tant ningú des del primer moment.

—Magnífic.

Rosalie el mirà desconcertada. Després la boca li dibuixà una ganyota i esclatà a riure.

—Bien! —aplaudí Poirot, també rient. Retornaren cap a l’hotel parlant amistosament.

—He de cercar la mare —explicà Rosalie quan entraren al saló, fred i ombrívol.

Poirot el travessà cap a la terrassa que s’obria damunt del Nil. Hi havia petites taules de te, però encara era massa d’hora. Restà dret una estona, esguardant el riu. Després baixà a fer un volt pel jardí.

Hi havia gent jugant a tennis sota el sol sufocant. S’aturà un moment per observar-los, abans de prosseguir el seu passeig. Fou allà, asseguda en un banc, esguardant el Nil, que ensopegà amb la noia de Chez Ma Tante. La reconegué de seguida. La seva cara, tal com l’havia vista aquella nit, la portava gravada a la memòria. Ara, però, la seva expressió era diferent: més pàl·lida i demacrada, solcada per unes arrugues que parlaven de cansament i d’angoixa.

Es feu una mica enrere. Ella no l’havia vist, i restà observant-la sense que la noia sospités la seva presència. Picava de peus, neguitosa. Els seus ulls foscos mostraven una resplendor esmorteïda en què es llegia el patiment d’un triomf mediocre. Esguardava el Nil, on les barques lliscaven amunt i avall, endutes per les seves veles blanques.

Un rostre, una veu. Ara els recordava perfectament tots dos. La cara de la noia i la veu que havia sentit al seu costat, la veu d’un nuvi renovat…

I mentre era allà palplantat, guaitant la noia sense que se n’adonés, l’escena següent del drama es descabdellava.

Se sentiren veus més amunt. La noia s’aixecà. Linnet Doyle i el seu marit baixaven cap al caminet on eren ells. La veu de Linnet era feliç i refiada. Les traces de tensió s’havien fet fonedisses. Linnet era feliç.

La noia dreta feu un pas endavant, potser dos. La parella es deturà, garratibats.

—Hola, Linnet —saludà Jacqueline de Bellefort—. Així que sou aquí! Sembla que mai no deixarem de perseguir-nos. Hola, Simon, com estàs?

Linnet Doyle s’havia encongit, mentre deixava escapar un xisclet. El rostre afavorit i usualment segur de Simon Doyle estava convuls de sobte per la ràbia. L’home avançà tranquil, bé que hauria volgut agredir l’esvelta figura femenina.

Amb un ràpid i imperceptible cop de cap, ella l’advertí que havia descobert la presència d’un estrany. Simon girà el cap i veié Poirot. Llavors digué amb poca traça:

—Hola, Jacqueline, no esperàvem trobar-te aquí.

Les paraules resultaven d’una extrema inconveniència.

La noia els ensenyà les seves dents blanques.

—Quina sorpresa, oi? —afegí.

Després feu una lleugera salutació amb el cap i enfilà el camí cap amunt.

Poirot marxà discretament en sentit oposat. Mentre se n’anava, encara sentí Linnet Doyle que deia:

—Simon, per l’amor de Déu! Simon, què podem fer?





CAPÍTOL TRES


S’havia acabat el sopar. La terrassa exterior del Cataract Hotel estava tènuement il·luminada. La major part dels hostes de l’hotel s’hi aplegaven, asseguts al voltant de tauletes.

Simon i Linnet Doyle sortiren, juntament amb un home alt, distingit, de cabells grisos i cara d’americà polit. Vacil·laren momentàniament en travessar el llindar de la porta. Llavors Tim Allerton, que es trobava a prop, s’aixecà de la cadira i avançà cap a ells.

—Estic segur que no em recordeu —digué cordialment, adreçant-se a Linnet—, però soc el cosí de Joanna Southwood.

—Naturalment. Que beneita! Tu ets Tim Allerton. Et presento el meu marit —un lleu tremolor de veu: orgull?, vergonya?—; i ell és el meu fideïcomissari americà, Mr. Pennington.

—Has de conèixer la meva mare —digué Tim.

Al cap de poca estona ja feien tertúlia plegats, Linnet al racó, amb Pennington i Tim, un a cada banda, tots dos conversant amb ella, rivalitzant per captar la seva atenció. Mentrestant, Mrs. Allerton parlava amb Simon Doyle.

La porta giratòria començà a bellugar-se. De sobte, la preciositat que estava asseguda entre els dos homes es posà tensa. I es relaxà novament quan un homenet escanyolit sortí a la terrassa.

Mrs. Allerton comentà:

—No ets l’única celebritat que hi ha aquí, bufona. Aquest homenet eixerit és Hercule Poirot.

Havia parlat en un to lleuger, només per omplir instintivament un silenci feixuc, però Linnet semblà colpida per la notícia.

—Hercule Poirot? És clar. Sí que n’he sentit parlar.

Semblava submergida en un accés de meditació transcendental. Els dos homes del seu costat havien perdut momentàniament la partida.

Poirot s’adreçà al llindar exterior de la terrassa, però fou sol·licitat immediatament.

—Seieu, Monsieur Poirot. Quina nit tan agradable!

Ell obeí.

—Mais oui, Madame, resulta realment ben agradable.

Somrigué gentilment a Mrs. Otterbourne. Quina fila que feia amb aquella roba negra i el seu ridícul turbant! Mrs. Otterbourne continuava parlant amb veu cridanera i planyívola.

—Quin seguit de famosos que s’han aplegat, oi? Espero que aviat ho llegirem als diaris. Belleses de l’alta societat, novel·listes d’anomenada.

S’aturà, amb una lleugera rialleta de falsa modèstia.

Poirot endevinà, més que no pas veure-ho realment, que aquella noia emmurriada i cellajunta de davant seu s’esporuguia i tancava la boca en un gest encara més sorrut que abans.

—Esteu preparant alguna novel·la actualment, Madame? —preguntà.

Mrs. Otterbourne li dedicà altre cop la seva rialla d’autosatisfacció.

—Em sento terriblement mandrosa. Realment m’hi he de posar. Tinc el públic perillosament impacient, i el meu editor, pobre home, m’ho prega cada vegada que m’escriu! M’envia telegrames i tot!

Altra vegada sentí la fressa de la noia en la foscor.

—No em fa res confessar-vos, Monsieur Poirot, que he vingut aquí precisament pel color que domina l’ambient. Neu a la faç del desert, aquest és el títol del meu nou llibre. Poderós, suggestiu. Neu al desert, fonent-se amb el caliu de les primeres flames de la passió.

Rosalie s’aixecà, remugant alguna cosa per sota el nas, i sortí cap a la negror del jardí.

—S’ha de ser ferm —prosseguia Mrs. Otterbourne, fent onejar l’extrem del turbant emfàticament—. Forts, així és com són els meus llibres, profunds. Que les biblioteques els rebutgen? Tant se val! Jo descric la realitat. Sexe… Ah! Monsieur Poirot, per què tothom té tanta por del sexe? L’eix de l’Univers! ¿Heu llegit els meus llibres?

—Ai, Madame! Veureu, no en llegeixo gaires, de novel·les. La meva feina…

Mrs. Otterbourne replicà, decidida:

—Us he de donar un exemplar de Sota la figuera. Penso que el trobareu il·lustratiu. Resulta cru, però és que és autèntic…!

—Sou molt gentil, Madame. El llegiré amb molt de gust.

Mrs. Otterbourne restà en silenci una estona. Jugava nerviosa amb un llarg collaret que li penjava del coll. Guaitava alternativament a un cantó i a l’altre, amb neguit.

—Potser hauria d’anar a buscar-lo a dalt ara mateix.

—Madame, us prego que no us prengueu aquesta molèstia. Ja me’l donareu.

—No, no. No em costa gens. —S’aixecà—. Vull mostrar-vos-el.

—Què hi ha, mare?

Rosalie havia arribat sobtadament al seu costat.

—Res, nena. Anava a cercar un llibre per a Monsieur Poirot.

—La figuera? Jo te’l duré.

—No saps on és, nena. Ja ho faré jo.

—Sí que ho sé.

La noia travessà corrents la terrassa i entrà cap a dins.

—Permeteu-me que us feliciti, Madame, per la filla tan encisadora que teniu —feu Poirot acompanyant la frase amb una inclinació de cap.

—Rosalie? Sí, sí… és bufona. Però és molt dura, Monsieur Poirot. I sense cap comprensió per la malaltia. Sempre es pensa que ho sap tot. S’imagina que sap més de la meva salut que jo mateixa.

Poirot cridà un cambrer que passava.

—Un licor, Madame? Un Chartreuse? Una crema de menta?

Mrs. Otterbourne refusà rotundament amb el cap.

—No, no. Soc pràcticament abstèmia. Potser se’n deu haver adonat, que no bec mai res més que aigua, o de tant en tant una llimonada. No puc suportar el gust de l’alcohol.

—Llavors, puc demanar-vos una llimonada, Madame?

Ho encarregà: una llimonada i un benedictine.

La porta giratòria tornà a bellugar-se. Rosalie aparegué i s’adreçà cap a ells amb un llibre a la mà.

—Aquí el tens —digué.

La seva veu era totalment inexpressiva.

—Monsieur Poirot m’acaba de demanar una llimonada —explicà la mare.

—I vós, Mademoiselle, què prendreu?

—No res.

I afegí, en adonar-se de sobte de la seva manca de cortesia:

—No res, gràcies.

Poirot agafà el llibre que li lliurava Mrs. Otterbourne. Encara portava la sobrecoberta original, amb una escena de colors alegres que representava una senyora de pentinat elegant i ungles escarlates asseguda sobre una pell de tigre, amb la indumentària que és pròpia d’Eva. Per damunt del cap, un arbre amb fulles de roure sostenia unes pomes enormes i de colors inversemblants.

Es titulava Sota la figuera, de Salome Otterbourne. Dintre hi havia el comentari de l’editorial, que elogiava entusiàsticament el gran coratge i el realisme d’aquest estudi sobre la vida amorosa d’una dona moderna. «Ferotge, anticonvencional, realista», eren alguns dels adjectius emprats.

Poirot feu una reverència amb el cap, tot dient:

—Em sento molt honorat, Madame.

Quan tornava a alçar el cap, els seus ulls es trobaren amb els de la filla de l’autora. Quasi involuntàriament, insinuà un petit moviment. Quedà sorprès i afligit per l’eloqüent expressió de dolor que revelaven.

En aquell moment, l’arribada de les begudes provocà una distensió que tothom va agrair.

Poirot enlairà la seva copa amb galania.

—A vôtre santé, Madame, Mademoiselle.

Mrs. Otterbourne, assaborint la llimonada, murmurà:

—Que refrescant… És deliciosa!

Restaren aclaparats pel silenci, esguardant les roques negres i brillants del Nil. Hi havia un cert embruix fantàstic en les tres figures assegudes a la claror de la lluna. Suggerien uns immensos monstres prehistòrics mig ajaçats fora de l’aigua. Arribà un airet sobtat, que s’esvaí amb la mateixa rapidesa. Es flairava una sensació de calma expectant.

Hercule Poirot dirigí altre cop la seva mirada vers la terrassa i els seus ocupants. ¿Estava equivocat, o s’hi respirava la mateixa expectació? Era com en aquells instants en què hom està pendent de l’entrada en escena de la protagonista.

I precisament en aquell moment grinyolà una vegada més la porta giratòria. Aquest cop, però, semblava que es donés un aire d’importància. Tothom havia deixat de parlar i li adreçà la mirada.

Entrà una xicota morena, prima, guarnida amb un vestit de nit de color rosat fosc. S’aturà un moment abans de travessar tota la terrassa, fent-se notar, i d’asseure’s a una taula que estava buida. No hi havia cap mena d’ostentació, res fora de to en el seu capteniment, però d’una manera o altra feia una mica l’efecte d’una estudiada entrada en escena.

—Bé —digué Mrs. Otterbourne, elevant aparatosament el seu cap enturbantat—. Sembla que es cregui que és algú, aquesta joveneta!

Poirot no va respondre; observava. La noia havia anat a seure a un lloc des d’on podia esguardar directament Linnet Doyle. Poirot s’adonà que en aquell instant Linnet es feu una mica endavant i digué alguna cosa. Al cap d’un moment s’aixecà per canviar de cadira i quedar asseguda de manera que mirava en la direcció oposada.

Poirot, pensarós, assentí amb el cap per a ell mateix.

Al cap d’uns cinc minuts, l’altra noia canvià de seient, al cantó oposat de la terrassa. Continuava fumant i somrient tranquil·lament, amb tot l’aspecte d’estar gaudint d’un total benestar. Però sempre, com inconscientment, deixava caure la seva mirada distreta en la muller de Simon Doyle.

Un quart després, Linnet Doyle s’alçà bruscament i entrà cap a dins. El seu marit la seguí gairebé immediatament.

Jacqueline de Bellefort somrigué i girà la cadira. Encengué un altre cigarret i esguardà el riu. Encara somreia.





CAPÍTOL QUATRE


—Monsieur Poirot!

Poirot es posà dempeus apressadament. S’havia quedat assegut tot sol a la terrassa, després que tothom l’havia abandonada. Capficat en les seves cabòries, estudiava la suau resplendor de les roques negres, quan una veu que deia el seu nom l’en distragué. Era una veu educada, agradable, segura, bé que potser un xic arrogant.

Hercule Poirot s’incorporà ràpidament i fità els ulls autoritaris de Linnet Doyle. S’abrigava amb un xal de vellut morat de categoria, damunt del vestit blanc de setí, i estava més encisadora i imposant del que Poirot s’hauria pogut imaginar mai.

—Sou Monsieur Poirot? —preguntà.

Amb prou feines era una pregunta.

—Per servir-vos, Madame.

—Sabeu qui soc, potser?

—Sí, Madame. He sentit el vostre nom. Sé perfectament qui sou.

Linnet assentí. Era precisament el que esperava. Llavors prosseguí, amb el seu to dolçament autoritari:

—Voldríeu venir amb mi a l’habitació, Monsieur Poirot? Estic molt ansiosa per parlar amb vós.

—Naturalment, Madame.

El menà cap a dins. L’introduí a l’habitació, que era deserta, i li pregà que tanqués la porta. Aleshores, ella s’enfonsà a la cadira que hi havia davant d’una taula, i Poirot se situà enfront.

Abordà de dret la qüestió, sense embuts. Les paraules li sortien a raig.

—He sentit un munt de coses de vós, Monsieur Poirot, i em consta que sou un home molt llest. Necessito urgentment que algú m’ajudi, i em penso que sou l’home que podria fer-ho.

Poirot decantà el cap.

—Sou molt amable, Madame, però, veureu, estic de vacances, i quan estic de vacances no accepto cap cas.

—Això es podria resoldre.

No ho digué ofensivament, tan sols amb la convicció d’una noia jove que sempre ho ha pogut arranjar tot al seu gust.

Linnet Doyle continuà parlant.

—Soc objecte, Monsieur Poirot, d’una persecució intolerable. S’ha d’acabar! Volia acudir a la policia, però el meu… el meu marit opina que la policia no hi podria fer res.

—Potser, si us expliqueu una mica més… —murmurà Poirot educadament.

—És clar, ho faré. La qüestió és ben senzilla.

Encara no vacil·lava; la veu era ferma. Linnet Doyle tenia la ment analítica i decidida d’una persona de negocis.

Tan sols restà callada un moment, per rumiar la manera de presentar els fets amb la màxima claredat i concisió.

—Abans de conèixer el meu marit, ell estava promès amb Miss De Bellefort, que també era amiga meva. El meu marit va trencar el compromís. No s’avenien gens, però ella, em sap greu dir-ho, s’ho va prendre bastant malament… A mi em dol molt, però en aquests casos no s’hi pot fer res. Ella proferí certes amenaces, de les quals no vaig fer gaire cas, i que he de confessar que no ha intentat de complir. Però, en canvi, ha adoptat l’absurda actitud de seguirme a tot arreu.

Poirot ajuntà les celles.

—És una venjança bastant inusual.

—Inusual i molt ridícula! Però també molt molesta.

Es mossegà el llavi. Poirot hi assentí.

—Sí, me’n puc fer el càrrec. ¿Entenc que esteu fent el vostre viatge de noces?

—Sí. La primera vegada va passar a Venècia. Ella era al Danielli’s. Vaig creure que es tractava d’una coincidència. Bastant enutjosa, però res més. Aleshores ens la vam trobar altre cop a bord, a Bríndisi. Vam pensar que anava cap a Palestina, i ens crèiem que l’havíem deixada enrere quan vam baixar del vaixell. Però quan vam arribar al Mena House, ella ja era allà, esperant-nos.

Poirot assentí.

—I ara?

—Navegàvem pel Nil amb el vapor. Estava mig convençuda de tornar a trobar-la-hi. Com que no hi era, vaig confiar que havia deixat de comportar-se d’aquesta manera tan infantil. Però quan vam desembarcar, ens tornava a estar esperant.

Poirot va comprendre la seva ansietat. Linnet Doyle encara mantenia el seu capteniment, però els nusos dels dits que premien la taula estaven completament blancs per la força amb què s’hi agafaven.

L’home preguntà:

—I teniu por que aquest estat de coses continuï?

—Sí. —I callà—. Òbviament, tot plegat és una bestiesa! La Jacqueline està fent un ridícul espantós. Em sorprèn que no hagi tingut més amor propi, més dignitat.

Poirot feu un petit gest.

—Hi ha vegades, Madame, en què l’orgull i la dignitat se’n van en orris. Hi ha emocions més fortes.

—Sí, possiblement. —Linnet parlava amb impaciència—. Però què diantre pot esperar aconseguir amb tot això?

—No sempre es tracta de guanyar, Madame.

El seu to de veu desagradà Linnet.

—Teniu raó. Discutir els motius és fora de lloc. El nus de la qüestió és que això s’ha d’acabar.

—I com proposeu que es podria fer, Madame? —preguntà Poirot.

—Bé, com és natural, el meu marit i jo no podem continuar patint aquesta molèstia. Hi ha d’haver alguna manera legal de protegir-se d’aquesta mena de coses.

Parlava amb neguit. Poirot l’observava pensarós quan li va preguntar:

—Us ha amenaçat verbalment en públic? Us ha injuriat? Us ha atacat?

—No.

—Aleshores, francament, Madame, no veig què hi podeu fer. Si a una senyora jove li plau de viatjar a determinats indrets, que són els mateixos on aneu amb el vostre marit… Eh bien, què hi ha? Aquest món és lliure! En què perjudica la vostra intimitat? ¿No és en públic que es produeixen sempre aquestes trobades?

—Voleu dir que no s’hi pot fer res?

Linnet semblava incrèdula. Poirot feu, cordialment:

—Res de res, pel que jo puc entendre. Mademoiselle De Bellefort actua dintre dels seus drets.

—Però, però és una bogeria! Em sembla intolerable que jo hagi d’aguantar-ho!

Poirot respongué secament:

—Estic d’acord amb vós, Madame; especialment perquè m’imagino que no heu hagut de suportar sovint aquesta mena de coses.

Linnet estava capficada.

—Ha d’haver-hi alguna manera d’aturar-ho —murmurà.

Poirot s’arronsà d’espatlles.

—Sempre podeu marxar, anar-vos-en a algun altre lloc —suggerí.

—Ens seguirà!

—Molt possiblement, sí.

—És absurd!

—Certament.

—De tota manera, per què hem de fugir? Potser ella…

S’aturà.

—Això mateix, Madame. «Potser ella…» És aquesta la qüestió, ¿no és cert?

Linnet decantà una mica el cap i el mirà de fit a fit.

—Què voleu dir?

Poirot canvià de to i s’abocà cap endavant. La seva veu era confidencial, amistosa. Pronuncià amb molta delicadesa:

—Per què us afecta tant, Madame?

—Per què? Perquè és una immensa ximpleria! Irritant d’allò més! Ja us ho he dit, per què!

Poirot mogué el cap.

—No encara.

—Què voleu dir? —preguntà altre cop Linnet.

Poirot es tornà a repenjar enrere, es plegà de braços i començà a parlar de manera impersonal i distant.

—Écoutez, Madame. Us contaré una petita història. Vet aquí que, fa un mes o dos, jo estava dinant en un restaurant de Londres. A la taula del costat seien dues persones, un home i una noia. Eren molt feliços, o almenys ho semblava, i estaven molt enamorats. Parlaven amb confiança del futur. No és que jo escoltés el que no m’incumbia; és que ells prescindien totalment de qui els pogués sentir o no. L’home estava d’esquena, però jo podia veure la cara de la noia. Apassionada. Enamorada en cos i ànima, i no és de les que s’enamoren fàcilment i d’una manera frívola. Per a ella era, clarament, una qüestió de vida o mort. Són promesos, això és el que vaig deduir, i parlen d’on aniran a passar la lluna de mel. Han previst d’anar a Egipte.

S’aturà. Linnet ho aprofità per preguntar:

—I bé?

Poirot reprengué el fil.

—Va ser fa un mes o dos, però no he oblidat les faccions d’aquella noia. Sé que la recordaria si la tornés a veure. I també recordo la veu de l’home. I penso que podeu endevinar, Madame, on els he tornat a trobar: aquí, a Egipte. L’home fa, efectivament, el seu viatge de noces, però viatja amb una altra dona.

Linnet replicà de seguida:

—I què passa? Jo ja li he explicat els fets.

—Els fets… sí.

—Bé, doncs, aleshores…?

Poirot contestà pausadament:

—La noia del restaurant parlava d’una amiga, una amiga que, ella n’estava molt segura, mai no la deixaria penjada. Aquesta amiga penso que éreu vós, Madame.

—Sí. Us he explicat que havíem estat amigues.

Linnet s’enrojolà.

—I ella confiava en vós?

—Sí.

Llavors vacil·là per un moment i es mossegà el llavi amb impaciència, però com que Poirot no semblava disposat a parlar, digué:

—Certament, tot plegat ha estat molt penós. Però aquestes coses passen, Monsieur Poirot.

—Ui! Sí que passen, Madame —digué abans de restar callat un instant—. Sou anglicana, suposo…

—Sí.

Linnet semblava lleugerament atordida.

—Aleshores deveu conèixer els fragments de la Bíblia que es llegeixen des de la trona. Deveu haver sentit aquell del rei David i l’home ric que tenia molts ramats, i el pobre que només tenia una ovella, i de com el ric la hi va prendre. Alguna cosa d’això ha passat, Madame.

Linnet s’incorporà amb els ulls espurnejants d’ira.

—Veig perfectament on voleu anar a parar, Monsieur Poirot! Penseu, per dir-ho vulgarment, que he manllevat el xicot a la meva amiga. Mirant-ho des d’un punt de vista sentimental (que m’imagino que és la manera com la gent de la vostra generació no pot evitar d’enfocar les coses), potser és veritat. Però la dura realitat és tota una altra. No nego que la Jackie està apassionadament enamorada d’en Simon, però crec que no teniu en consideració que ell potser no l’estimava tant. Ell n’estava molt, però estic convençuda que, fins i tot abans de conèixer-me, havia començat a pensar que havia comès un error. Analitzeu-ho sense prejudicis, Monsieur Poirot. En Simon va adonar-se que era a mi a qui estimava i no pas a la Jackie. Què havia de fer? ¿Captenir-se amb heroica noblesa, casar-se amb una dona que no li importava i arruïnar, així, tres vides? Perquè em sembla molt dubtós que d’aquesta manera pogués fer feliç la Jackie! Si ja hagués estat casat en conèixer-me, estaria d’acord que potser hauria estat el seu deure restar amb ella, encara que tampoc no n’estic gaire segura. Si una persona és desgraciada, l’altra també pateix. Però un prometatge no constitueix realment un lligam ja consolidat. Quan s’ha comès un error, segurament val més afrontar els fets abans que sigui massa tard. Admeto que va resultar molt dolorós per a la Jackie, i em sap molt de greu, però és així. Era inevitable.

—Potser sí.

Ella el mirà.

—Què voleu dir?

—Resulta molt entendridor i molt lògic tot el que m’expliqueu! Però no parleu d’una qüestió.

—Quina?

—La vostra pròpia actitud, Madame. Mireu, aquesta persecució us la podíeu prendre de dues maneres. Us podia produir una molèstia, sí, o podia provocar-vos llàstima, de veure com la vostra amiga n’ha sortit tan malparada i desfeta que prescindeix de tots els convencionalismes socials. Però no heu reaccionat així. No, per a vós la persecució esdevé intolerable, i per què? Només pot ser per una raó, i potser és perquè us sentiu culpable.

Linnet es posà dreta d’un salt.

—Com us atreviu…? Realment, Monsieur Poirot, això depassa tota mesura.

—Doncs jo m’atreveixo a dir-vos-ho, Madame! Us parlaré amb franquesa. Em fa l’efecte que, malgrat que hàgiu polit els fets per fer-vos-els més passadors, vós vàreu intentar deliberadament prendre a la vostra amiga el qui ara és el vostre marit. Suggereixo que us vau sentir fortament atreta per ell des del primer moment. Però estic segur que hi va haver un moment en què vau dubtar, quan vau comprendre que teníeu una alternativa: reprimir-vos o tirar al dret. Estic convençut que la iniciativa va ser vostra, no de Monsieur Doyle. Sou bella, Madame, sou rica, sou eixerida, intel·ligent, i atractiva. Podíeu utilitzar els vostres atractius o reservar-vos-els. Madame, teníeu tot el que la vida pot oferir. En canvi, la vida de la vostra amiga girava tota al voltant d’una sola persona. N’éreu conscient, però, encara que vau vacil·lar, no li vau fer el que es requeria. Com el ric de la Bíblia, vau allargar el braç i arrabassàreu l’únic bé que tenia el pobre.

Es feu un silenci. Linnet hagué de fer un esforç per controlar-se i, al final, opinà fredament:

—Tot això no fa al cas!

—Sí, sí que hi fa. Us estic explicant precisament per què les inesperades aparicions de Mademoiselle De Bellefort us han irritat tant. Perquè, malgrat que ella ha perdut la dignitat i la pròpia estima, vós teniu l’íntima convicció que la raó és de la seva banda.

—Això no és veritat!

Poirot s’arronsà d’espatlles.

—Refuseu de ser honesta amb vós mateixa.

—De cap manera.

Poirot insistí amb cordialitat:

—Madame, diria que heu portat una vida feliç, que heu estat generosa i amable amb els altres.

—Ho he intentat —respongué Linnet.

El seu rostre ja no mostrava ira ni impaciència. Parlava amb senzillesa, quasi amb desgana.

—I és per això que la sensació d’haver ferit algú intencionadament us afecta tant, i us resistiu aferrissadament a admetre obertament els fets. Perdoneu-me si he resultat impertinent, però la psicologia és el factor principal d’un cas.

Linnet replicà amb calma:

—I suposant que tingueu raó, i consti que no ho admeto, què s’hi pot fer ara? El passat no es pot alterar, tothom ha d’agafar les coses tal com són.

Poirot sacsejà el cap de banda a banda.

—Posseïu una ment brillant. Sí, ningú no pot modificar el passat i cadascú ha d’acceptar les coses tal com li arriben. I a vegades, Madame, això és tot el que es pot fer. Acceptar les conseqüències de les nostres pròpies accions.

—¿Voleu dir —preguntà Linnet amb incredulitat—, voleu dir que no hi puc fer res, ben bé res?

—Heu de tenir valor, Madame. Això és el que a mi em sembla.

Linnet contestà lentament:

—No podríeu parlar amb la Jackie, amb Miss De Bellefort? Raonar amb ella?

—Sí, podria intentar-ho. Ho provaré, si ho desitgeu. Però no n’espero cap resultat positiu. Em temo que Mademoiselle De Bellefort té una idea fixa, de la qual resultarà molt difícil sostreure-la.

—Però segurament hi deu haver alguna cosa que puguem fer per treure’ns-la de sobre…

—Naturalment, podríeu tornar a casa vostra, a Anglaterra.

Linnet se’l mirà i, somrient amb tristesa i abaixant la vista, comentà:

—Suposo que, fins i tot allà, la Jacqueline és capaç de plantar-se al poble, i me l’hauria de trobar cada cop que sortís al carrer.

—Cert.

—A més —afegí Linnet pausadament—, no crec que en Simon estigués d’acord a marxar.

—Quina és la seva actitud en tot aquest embull?

—Està furiós, senzillament furiós.

Poirot sacsejà el cap, pensarós.

Linnet insistí, suplicant:

—Hi parlareu?

—Sí, ho faré. Però no crec que en tregui res.

Linnet exclamà violentament:

—La Jackie és increïble! Ningú no sap mai què farà!

—Us referiu ara a les amenaces que va pronunciar? ¿M’explicareu en què consistien?

Linnet s’arronsà d’espatlles.

—Va amenaçar-nos de… bé, de matar-nos, a tots dos. La Jacqueline resulta més aviat llatina, algunes vegades.

—Ja ho veig.

El to de veu de Poirot era greu.

Linnet se li adreçà, suplicant.

—Treballareu per a mi?

—No, Madame. —El seu to era ferm—. Declino de demanar-vos els meus honoraris. Faré el que pugui per interès humanitari. Això, sí. Aquí es planteja una situació plena de paranys i de perill. Faré el que podré per aclarir-ho, però no tinc gaire confiança en les meves possibilitats d’èxit.

Linnet Doyle hi insistí, amb calma:

—Però no treballareu per a mi?

—No, Madame —replicà Hercule Poirot.





CAPÍTOL CINC


Hercule Poirot trobà Jacqueline de Bellefort asseguda al pedrís, esguardant el Nil. Estava segur que la noia encara no s’hauria retirat a dormir i que la trobaria en algun lloc dels voltants de l’hotel.

Estava asseguda amb la barbeta repenjada als palmells de les mans, i no va girar el cap per veure qui s’apropava.

—Mademoiselle De Bellefort? —preguntà Poirot—. ¿Em permeteu que us parli un moment?

Jacqueline es tombà lleugerament. Un dèbil somriure li feu tremolar els llavis.

—Naturalment —digué—. Sou Monsieur Hercule Poirot, em sembla. Em permeteu que faci una conjectura? Esteu treballant per compte de Mrs. Doyle, que us deu haver promès una fortuna si reeixiu en la vostra missió.

Poirot s’assegué al mateix banc, al seu costat.

—La vostra suposició resulta parcialment encertada —contestà somrient—. Acabo d’estar amb Madame Doyle, però he refusat els seus diners i, en sentit estricte, no estic treballant per a ella.

—Ah!

Jacqueline l’observava atentament.

—Llavors, per què heu vingut? —preguntà abruptament.

Hercule Poirot respongué amb una altra pregunta.

—M’havíeu vist mai, Mademoiselle?

Ella mogué el cap negativament.

—No, em sembla que no.

—En canvi, jo ja us havia vist abans. Un cop, vaig estar assegut al vostre costat a Chez Ma Tante. Éreu allà amb Monsieur Simon Doyle.

Una estranya ganyota inexpressiva s’emparà de la cara de la noia, que digué:

—Recordo aquell vespre…

—Des d’aleshores han passat moltes coses —comentà Poirot.

—Tal com dieu, han passat moltes coses.

El seu to era aspre, amb un deix d’amarguesa desesperançada.

—Mademoiselle, us parlo com a amic. Enterreu el vostre rancor!

Ella l’esguardà alarmada.

—A què us referiu?

—Oblideu el passat! Mireu cap al futur! El que està fet, ja està fet, i el vostre odi no ho variarà.

—Estic segura que això li agradaria molt, a l’estimada Linnet.

Poirot feu una ganyota.

—No estic pensant en ella en aquest moment! Penso en vós! Heu patit molt, sí, però el que ara feu només prolongarà el vostre sofriment.

Ella semblà astorada.

—Esteu equivocat. Hi ha vegades que quasi hi frueixo.

—I això és el pitjor de tot, Mademoiselle.

Ella el fità de reüll.

—Veig que no sou cap beneit —digué. I afegí amb calma—: Suposo que voleu resultar amable.

—Torneu a casa, Mademoiselle. Sou jove, intel·ligent i teniu tota la vida per davant.

Ella negà amb el cap, sense alterar-se.

—No ho enteneu, o no ho voleu entendre. En Simon és tot el meu món.

—L’amor no ho és tot, Mademoiselle —opinà Poirot amb gentilesa—. Això és el que es creu quan s’és jove.

Però la noia continuava movent el cap.

—No us en feu el càrrec —digué fent-li una llambregada fulminant—. Ho sabeu tot, és clar. Heu parlat amb la Linnet. I éreu aquella nit al restaurant… En Simon i jo ens estimàvem molt, tots dos.

—Sé perfectament que us l’estimàveu.

La noia copsà immediatament la inflexió dels seus mots. Per això repetí amb èmfasi:

—Ens estimàvem molt tots dos. I jo apreciava molt la Linnet… Hi tenia dipositada una confiança cega. Era la meva amiga. Tota la seva vida, la Linnet ha pogut comprar tot allò que ha volgut. Mai no s’ha estat de res. Quan va veure en Simon, el va voler per a ella i, simplement, me’l va prendre.

—I ell s’hi va avenir, a deixar-se comprar?

Jacqueline mogué el cap lentament.

—No, no és ben bé així. Si ho fos, ara no seria aquí… M’esteu suggerint que en Simon no s’ho val… I si s’hagués casat amb la Linnet per diners, això seria veritat. Però no s’hi ha casat per la seva fortuna. És més complicat que tot això. Hi havia com un encanteri, Monsieur Poirot. I els diners hi van ajudar. La Linnet comptava amb una atmosfera favorable. Era la reina en el seu imperi, una princesa insaciable. L’estrella a l’escenari. Tenia el món als seus peus i un dels pars més rics i cobejats d’Anglaterra desitjava casar-s’hi. En canvi, trià l’obscur Simon Doyle… Com voldríeu que això a ell no li trastoqués el cap? —Feu un gest sobtat—. Mireu la lluna allà dalt. La veieu clarament, oi? És ben real. Però si tingués el sol al costat, no podríeu veure-la de cap manera. Doncs era si fa no fa el mateix. Jo era com la lluna… Quan va aparèixer el sol, en Simon ja no em va poder veure… Estava enlluernat. Només podia veure la Linnet.

Feu una pausa, i prosseguí:

—Ja ho veieu, fou com un encanteri, ella se li va beure l’enteniment. I, a més a més, hi ha el seu domini, el seu hàbit de manar. Està tan segura d’ella, que aconsegueix que l’altra gent també ho estigui. En Simon no va oferir gaire resistència, potser, però al capdavall és només una persona. M’hauria estimat únicament a mi, si la Linnet no hagués aterrat de cop i volta i l’hagués enfilat a la seva carrossa daurada. I sé, n’estic completament segura, que ell mai no se n’hauria enamorat si ella no li ho hagués posat tan fàcil.

—Això és el que creieu, sí.

—Ho sé. Ell m’estimava, i sempre m’estimarà.

Poirot preguntà, incisiu:

—Fins i tot ara?

Una ràpida resposta aflorà als seus llavis, però hi quedà ofegada. Esguardà Poirot i es tornà vermella com un pebrot. Apartà la vista i abaixà el cap. Al final, respongué en veu baixa:

—Sí, ja ho sé. Ara em té avorrida. M’odia… Que vagi amb compte!

Amb un moviment ràpid palpà una petita bossa de seda que tenia al costat. Hi ficà la mà i en tragué una petita pistola de culata nacrada, que semblava una joguina refinada.

—Un estri molt bonic, oi? —feu la noia—. Sembla una bogeria massa gran per ser real, però ho és! Qualsevol d’aquestes bales podria matar un home o una dona. I soc bona tiradora.

Dibuixà un somriure absent i melangiós.

—Quan vivia a casa amb la meva mare, a Carolina del Sud, el meu avi em duia a practicar el tir. Era un home antiquat, que creia en les pistoles, sobretot pel que fa a les qüestions d’honor. El meu pare, de jove, també s’havia batut en duel, era un bon espadatxí. Un cop va matar un home. Va ser per una dona. Ja ho veieu, Monsieur Poirot. —El mirà de reüll—. Tinc la sang calenta! Vaig comprar aquesta eina quan va passar això. Volia matar-los, l’un o l’altre, però el problema era decidir quin dels dos. Cap dels dos no m’acabava de convèncer. No podia ni pensar a espantar la Linnet, perquè té el valor suficient per fer front a qualsevol atac físic. Llavors vaig decidir que calia esperar. Aquesta idea m’atreia cada cop més i més. Al capdavall, disposava de tot el temps que fes falta, i encara seria més divertit si m’esperava i m’hi anava recreant. Així se’m va ocórrer de seguir-los! Quan arribessin a qualsevol racó de món, junts i feliços, allà em trobarien! I ha funcionat. La Linnet s’ho ha pres fatal, res no li hauria fet més mal. Això l’ha ferida de debò… I d’aquesta manera he començat a fruir-hi… Sense que ella pugui fer res per evitar-ho! Jo sempre em comporto amb una correcció exquisida. No dic mai una paraula de més, a la qual es puguin agafar… Això els està enverinant l’ambient, i enverina també tot allò que els envolta.

Se li escapà una riallada potent i salvatge.

Poirot l’agafà pel braç.

—Tranquil·la. Tranquil·la, us dic.

Jacqueline l’esguardà.

—I doncs? —preguntà.

El somriure de la noia era clarament desafiant.

—Mademoiselle, us ho prego, no continueu actuant d’aquesta manera.

—Voleu que deixi tranquil·la la Linnet!

—Es tracta d’una cosa més seriosa que tot això. No lliureu la vostra ànima al dimoni.

La noia restà atònita i bocabadada. Poirot continuà parlant amb gravetat.

—Perquè, al final, el diable es despertarà. Sí, si no canvieu de conducta, acabarà per emparar-se del vostre esperit, i al cap de poc no hi haurà manera de fer-lo fora.

Jacqueline l’esguardava. La seva mirada trontollava, semblava vacil·lant.

Encertà a respondre:

—No ho sé. —Després ja no es pogué contenir més i, cridant, exclamà—: No podeu aturar-me!

—No —acceptà Hercule Poirot—. No puc.

La veu de Poirot era trista.

—Encara que anés a matar-la no podríeu frenar-me.

—No, suposant que estiguéssiu disposada a pagar-ne el preu.

Jacqueline de Bellefort esclatà a riure.

—Oh, no em fa pas por, morir! Què puc ja esperar de la vida? M’imagino que deveu considerar un greu error matar qui us ha injuriat i us ha arrabassat tot allò que teníeu…

Poirot replicà amb fermesa:

—Sí, Mademoiselle. Crec que l’assassinat no admet justificació.

Jacqueline tornà a riure.

—Llavors heu d’aprovar el meu sistema de revenja, perquè, de moment, ja veieu que encara no he tret la pistola… Però em temo, de debò que a vegades ho temo, que se m’escalfi la sang i vulgui clavar-li un ganivet o donar-li un cop de garrot, o bé apuntar-li la meva estimada pistoleta al cap i prémer-ne el gallet, oh!

L’exclamació esverà l’home.

—Què us passa, Mademoiselle?

Ella havia girat el cap i esguardava la foscor.

—Algú s’estava allà, dret. Ara ja ha desaparegut.

Hercule Poirot guaitava al seu voltant atentament. L’indret semblava absolutament desert.

—Aquí no sembla que hi hagi ningú més que nosaltres, Mademoiselle. —Es posà dret—. En qualsevol cas, ja us he dit tot el que calia. Bona nit.

Jacqueline també s’aixecà. Digué en to gairebé suplicant:

—Enteneu per què no puc fer el que em demaneu?

Poirot mogué el cap.

—No. Per vós mateixa heu de fer-ho! Sempre hi ha un moment! La vostra amiga Linnet el va tenir per ajudar-vos… Però el va deixar escapar. I si algú actua d’aquesta manera ha d’atenir-se a les conseqüències… No tindrà una segona oportunitat.

—No tindrà una segona oportunitat… —repetí Jacqueline de Bellefort.

La noia restà meditativa un moment. Després aixecà el cap, desafiadorament.

—Bona nit, Monsieur Poirot.

Ell mogué altre cop el cap amb tristor, i la seguí amb la mirada mentre Jacqueline enfilava el camí de l’hotel.





CAPÍTOL SIS


L’endemà al matí, Simon Doyle coincidí amb Hercule Poirot quan aquest sortia de l’hotel per dirigir-se cap al centre de la ciutat.

—Bon dia, Monsieur Poirot.

—Bon dia, Monsieur Doyle.

—Aneu a ciutat? Us fa res si us acompanyo?

—És clar que no. Al contrari, n’estaré encantat.

Els dos homes caminaven l’un al costat de l’altre.

Travessaren la reixa de l’hotel i s’endinsaren en l’ombra freda dels jardins. Aleshores Simon es tragué la pipa dels llavis i digué:

—Tinc entès, Monsieur Poirot, que la meva muller va tenir una conversa amb vós, ahir al vespre.

—Així és.

Simon Doyle arrufà una mica el nas. Era d’aquella mena d’homes d’acció que tenen dificultats per expressar-se amb claredat.

—M’alegro d’una cosa —digué—. Li heu fet entendre que no podem fer-hi res.

—Òbviament, no hi ha cap recurs legal —confirmà Poirot.

—Això mateix. La Linnet sembla no entendre-ho. —Apuntà un somriure apagat—. La Linnet es pensa que qualsevol molèstia es pot denunciar automàticament a la policia.

—Ja aniria bé que fos així —digué Poirot.

Es produí un silenci. Llavors, de sobte, Simon enrogí i esclatà:

—És… és vergonyós que la maltractin d’aquesta manera! Ella no ha fet res! Si algú té ganes de dir que m’he comportat com un porc, endavant! Suposo que és cert. Però la Linnet no hi té res a veure.

Poirot decantà el cap, seriós, però no badà boca.

—Heu parlat amb la Jackie, amb Miss De Bellefort?

—Sí, hi he parlat.

—L’heu feta entrar en raó?

—Em penso que no.

Simon estava irritat.

—Ella no pot veure que està fent el ridícul? ¿No comprèn que cap dona com cal no es comportaria com ho està fent ella? ¿No li queda ni una engruna d’orgull i de dignitat?

Poirot s’arronsà d’espatlles.

—Únicament té consciència d’haver estat ferida, diguem-ne —replicà.

—Sí, però maleïda sigui, senyor, les noies honestes no es comporten així! Admeto que jo sigui menyspreable. La vaig tractar reconsagradament malament, i tot el que es vulgui. Comprendria perfectament que s’enutgés de debò amb mi i que no em tornés a mirar a la cara. Però aquesta persecució pertot arreu resulta… resulta indecent! S’ha convertit en una actriu de melodrama! Què redimoni espera treure’n?

—Potser venjança!

—Estúpida! Realment, entendria millor que hagués intentat alguna acció dramàtica, com engegar-me un tret.

—Penseu que li escauria més?

—Francament, sí. Té la sang calenta i un caràcter indomable. Res no em sorprendria d’ella en un atac de ràbia. Però aquesta tàctica de perseguir-nos…

Mogué el cap, com si se’n fes creus.

—És més subtil, sí! Resulta més intel·ligent! —feu Poirot.

Doyle se’l mirà de fit a fit.

—No ho enteneu. Això desballesta els nervis de la Linnet.

—I els vostres?

Simon l’esguardà, momentàniament sorprès.

—Els meus? M’agradaria retorçar el coll d’aquesta maleïda ximpleta.

—Llavors, no en queda res, dels antics sentiments?

—Benvolgut Monsieur Poirot, què voleu que us digui? Això és com el que passa amb la lluna quan surt el sol. Per més esforços que feu, no la veureu de cap de les maneres. Un cop vaig conèixer la Linnet, va ser com si la Jackie no hagués existit mai.

—Tiens, c’est drôle, ça! —mormolà Poirot.

—Perdó?

—La vostra comparació m’ha interessat, res més.

Ruboritzat altra vegada, Simon apuntà:

—Suposo que la Jackie us deu haver dit que m’he casat amb la Linnet només pels diners. Doncs bé, és una mentida com una casa. Mai de la vida no em casaria amb cap dona pels seus diners! El que la Jackie no entén és que es fa difícil per a un home suportar que una dona li estigui tan a sobre.

—Ah, sí?

Poirot l’observava encuriosit.

Simon va voler justificar-se.

—Això… això pot sonar molt cruel, però la Jackie sempre va resultar massa amable!

—Une qui aime et un qui se laisse aimer —murmurà Poirot.

—Què? Què dieu? Enteneu-me, a un home no li agrada saber que una dona està més d’ell que no pas ell està d’ella. —La veu guanyava en intensitat mentre parlava—. No es vol sentir posseït en cos i ànima. Aquest remaleït instint possessiu! Soc el meu propi amo, no depenc de ningú! Això és el que no puc tolerar, el que cap home no suporta! En situacions així es fuig a la recerca de la llibertat. Tot home vol tenir la seva pròpia dona, però no pas pertànyer a aquesta dona.

Callà i encengué un cigarret, però tenia els dits tremolosos. Llavors Poirot preguntà:

—I això és el que sentíeu per Mademoiselle Jacqueline?

—Com? —Simon l’observà de fit a fit i ho va admetre—. Bé, sí. Sí, una cosa així. Ella no ho entén, és clar. I jo mai no seria capaç de confessar-li-ho. Però em sentia inquiet, fins que va aparèixer la Linnet i em va enlluernar! Mai no havia vist res tan encisador, tan fantàstic. Tothom de corcoll darrere d’ella, i va i tria un pobre desgraciat com jo.

El seu to de veu era una barreja d’estupefacció i veneració infantil.

—Ja ho entenc —feu Poirot assentint amb el cap, consirós—. Sí, ja ho veig.

—Però, per què no pot la Jackie comportar-se com un home? —es demanà Simon ple de ressentiment.

Un lleu somriure apuntà al llavi superior de Poirot.

—Doncs, veureu, Monsieur Doyle, per començar, no és un home.

—No, no, el que vull dir és que s’ho podia haver pres més esportivament! Al capdavall, les coses s’han d’entomar tal com venen. La culpa és meva. D’acord. Però ha anat així i ja està fet! Si ja no t’agrada una noia, és una bestiesa casar-s’hi. I ara que veig com és realment la Jackie, i fins on és capaç d’arribar, tinc la sensació d’haver-me’n escapat d’una de bona.

—Fins on és capaç d’arribar… —repetí Poirot pensarós—. ¿Teniu idea, Monsieur Doyle, de fins on és realment capaç d’arribar?

Simon l’esguardà visiblement alarmat.

—No… Què voleu dir?

—Sabeu que porta una pistola?

Simon corrugà el front i mogué el cap.

—No crec pas que ara la faci servir. Ho hauria d’haver fet abans. Però ara ja ha passat l’hora. Se sent ferida i ens vol causar el mateix dany.

Poirot s’arronsà d’espatlles.

—Però podria ser —mig reconegué, gens convençut.

—És la Linnet qui m’amoïna —declarà Simon amb poc convenciment.

—Me’n faig càrrec —contestà Poirot.

—En realitat, no em fa por que la Jackie desencadeni un final tràgic a cop de pistola, però aquest assumpte de la persecució i l’espionatge constants han tret completament de polleguera la pobra Linnet. Us explicaré el pla que he rumiat, i potser hi podreu afegir algun suggeriment. D’entrada, he esbombat que ens quedarem aquí deu dies. Però demà el vapor Karnak salparà de Shellâl cap a Wâdi Halfa. Em proposo de treure passatges amb un nom fals. Demà anirem d’excursió a Philae. La cambrera de la Linnet pot fer-se càrrec de l’equipatge. Agafarem el Karnak a Shellâl. Quan la Jackie s’adoni que no hem tornat, serà massa tard, perquè ja serem lluny. Es pensarà que hem fugit d’ella tornant cap al Caire. De fet, fins i tot podria deixar-ho dit al conserge. Si pregunta a l’Oficina de Turisme no en traurà res, perquè no hi figuraran els nostres noms. Què us en sembla?

—Està ben tramat, sí. ¿I no creieu que ella es quedarà aquí, esperant que torneu?

—Potser no tornarem. Podríem seguir cap a Khartum i des d’allà potser amb avió fins a Kenya. Ella tampoc no pot pas seguir-nos per tot el mapamundi.

—No, hi haurà un moment en què les raons financeres li ho impediran. Tinc entès que no disposa de gaires diners.

Simon el fità, admirat.

—Que en sou, de llest! Sabeu? En això no hi havia pensat. Realment, la Jackie és tan pobra com diuen.

—I, tanmateix, se les ha enginyades per seguir-vos fins aquí.

Simon respongué titubejant:

—Compta amb uns petits ingressos, naturalment. Una mica per sota de les dues-centes anuals, em sembla. Suposo… sí, suposo que es deu haver venut el patrimoni per poder actuar com ho està fent.

—O sigui, que el moment arribarà quan hagi liquidat els seus recursos, i s’hagi quedat sense ni cinc?

—Sí…

Simon es movia, inquiet. Semblava que la idea se li feia insuportable. Poirot l’observava atentament.

—No —afirmà amb intenció—. No resulta una idea gaire agradable…

Simon replicà, bastant disgustat:

—Bé, no hi puc fer res! —Llavors afegí—: Què n’opineu, del meu pla?

—Penso que pot funcionar, sí. Però, òbviament, és una retirada.

Simon s’enrojolà.

—Voleu dir que sembla que fugim? Sí, és cert… Però la Linnet…

Poirot l’esguardà i deixà anar un lleuger sospir.

—Tal com dieu, potser és la millor sortida. Però recordeu que Mademoiselle De Bellefort no és cap beneita.

Simon afegí ombrívolament:

—Em temo que algun dia li haurem de plantar cara. La seva actitud no resulta assenyada.

—Assenyada, mon Dieu! —cridà Poirot.

—No hi ha cap raó perquè una dona no es pugui captenir com un ésser racional —puntualitzà Simon, impassible.

Poirot replicà secament:

—Ho fan sovint. Això resulta encara més preocupant! —I afegí—: Jo també aniré a bord del Karnak. Forma part del meu itinerari.

—Ah…

Simon vacil·là. Aleshores, triant els mots escaients i amb un cert titubeig, preguntà:

—No ho fareu pas pel que us he contat? Vull dir que no m’agradaria creure que…

Poirot li ho aclarí immediatament:

—De cap manera. Ho tinc tot compromès des de Londres. Sempre ho reservo per endavant.

—No us agrada anar d’un cantó a l’altre quan us ve de gust? Resultaria més agradable, no ho creieu?

—Potser. Però, en aquesta vida, per triomfar cal preveure cada detall per endavant.

Simon, rient, contestà:

—Així actuen els criminals més hàbils, suposo.

—Sí, tot i que he d’admetre que el crim més brillant, i un dels més difícils de resoldre que recordo, es va cometre d’una manera improvisada.

Simon comentà amb un entusiasme infantil:

—Dalt del Karnak ens heu d’explicar anècdotes dels vostres casos.

—No, no, seria com parlar… Com ho dieu?… De feina.

—Però la vostra feina resulta força emocionant. Almenys, així ho creu Mrs. Allerton. Es deleix per trobar l’oportunitat de parlar amb vós.

—Mrs. Allerton? Aquella senyora agradable de cabells grisos, que té un fill que n’està tant, d’ella?

—Sí. Ella també embarcarà al Karnak.

—Que sap que vós…?

—No —respongué Simon amb èmfasi—. No ho sap ningú. Segueixo el lema de no dir la veritat a ningú.

—Un principi admirable, que jo sempre adopto. D’altra banda, el tercer membre del vostre grup, l’home alt de cabells grisos…

—En Pennington?

—Sí. Que viatjareu plegats?

Simon contestà:

—Deveu pensar que no resulta gaire habitual en un viatge de nuvis, oi? En Pennington és el fideïcomissari americà de la Linnet. Ens el vam trobar per casualitat al Caire.

—Ah, vraiment! Em permeteu una pregunta? Quina edat té ara la vostra esposa?

Simon l’observà, divertit.

—Encara no ha fet els vint-i-un, però no havia de demanar el consentiment a ningú per casar-se amb mi. Per això va ser una sorpresa per a en Pennington. Havia salpat de Nova York amb el Carmanic, dos dies abans que li arribés la carta de la Linnet en què li comunicava el nostre casament, o sigui, que no en sabia res.

—El Carmanic… —mormolà Poirot per a ell mateix.

—La sorpresa que s’endugué, quan ens topàrem amb ell al Shepheard’s del Caire.

—Quina coincidència!

—I tant. I anava a emprendre aquesta excursió pel Nil. Per tant, la vam començar plegats. Altrament, hauria estat poc considerat. D’altra banda, ha esdevingut una sort, en alguns aspectes. —Semblava altre cop torbat—. Veureu, la Linnet té els nervis desfets, esperant sempre de trobar-se la Jackie a tot arreu, en qualsevol moment. Quan estàvem sols, això ens obsessionava més. L’Andrew Pennington suposa un ajut per a aquest viatge, perquè ens permet parlar d’altres temes.

—La vostra esposa ho ha comentat a Mr. Pennington?

—No. —Simon avançà la barbeta amb posat agressiu—. Ningú no n’ha de fer res. D’altra banda, quan vam començar aquesta travessia pel Nil estàvem convençuts que l’assumpte ja s’havia acabat.

Poirot mogué el cap.

—Encara no li heu vist el final. No, encara no el podeu preveure. N’estic segur.

—Monsieur Poirot, us he de confessar que no m’animeu gaire.

Poirot el fità un pèl irritat. Rumiava per a ell mateix:

«Aquest anglès no es pren res seriosament. Juga amb això com si fos una criatura! Encara no ha crescut.»

Linnet Doyle i Jacqueline de Bellefort anaven a totes de debò. En canvi, en l’actitud de l’home només hi havia enuig per la molèstia i aquell neguit impacient que és propi dels homes. Potser per això li etzibà:

—Em permeteu una pregunta indiscreta? ¿Va ser idea vostra de venir a Egipte de viatge de noces?

Simon s’enrojolà.

—No, és clar que no. De fet, jo hauria anat a qualsevol altre lloc, però la Linnet s’hi va entestar, i llavors, naturalment…

Callà, una mica atabalat.

—És clar —clogué Poirot seriosament.

S’havia adonat perfectament que, si la Linnet es proposava alguna cosa, res no la podia deturar.

Es va dir:

«Ara ja he sentit les tres versions dels fets, la de la Linnet Doyle, la de la Jacqueline de Bellefort i la d’en Simon Doyle. Quina es deu apropar més a la veritat?»





CAPÍTOL SET


Simon i Linnet Doyle partiren cap a Philae pels volts de les onze del matí següent. Jacqueline de Bellefort, asseguda al balcó de l’hotel, els observava mentre embarcaven a la pintoresca barcassa. Del que la noia no s’adonà va ser de la sortida d’un cotxe ple d’equipatge en el qual viatjava un criat polit, que abandonava l’hotel per la porta davantera. El vehicle va tombar a la dreta en direcció a Shellâl.

Hercule Poirot decidí passar les dues hores que mancaven per dinar a l’illa de l’Elefantina, davant de l’hotel.

Davallà al petit moll, on hi havia dos homes drets en una de les llanxes de l’hotel, i se’ls hi afegí. Era evident que els dos homes no es coneixien. El més jove havia arribat amb tren el dia abans. Era alt, morè i de cara eixuta, acabada en una barbeta prominent. Vestia uns pantalons de franel·la de color gris fosc i un jersei de coll alt d’allò més inadequat per al temps que feia. L’altre era un home de mitjana edat, una mica rodanxó, que ràpidament començà a conversar amb Poirot en anglès. L’home jove els mirà amb mala cara i, deliberadament, es girà d’esquena per observar com el nubi mantenia amb traça el timó amb els peus, alhora que feia avançar la barca amb les seves mans.

L’aigua estava tranquil·la, la boira planava sobre les roques de la ribera i una brisa suau fuetejava la cara dels viatgers. Ràpidament assoliren l’Elefantina, i Poirot i els seus companys de tertúlia s’adreçaren de dret cap al museu. El darrer de la cua lliurà a Poirot una targeta amb la inscripció: «Signor Guido Richetti, Arqueòleg».

Per no resultar descortès, Poirot retornà el compliment i es tragué una de les seves targetes. Enllestides aquestes formalitats, tots dos homes restaren drets a l’entrada del museu. L’italià resultà un pou de ciència i abocà sobre Poirot una allau de coneixements erudits, ara ja en francès.

El jove dels pantalons de franel·la passejava amb apatia pel museu, badallant de tant en tant, fins que es decidí a sortir a prendre la fresca.

Poirot i Richetti l’imitaren. L’italià es distragué estudiant les ruïnes, mentre Poirot es deixava endur riu avall, cap al reflex verdós de la resplendor solar que s’albirava entre les roques de la vora.

Mrs. Allerton seia en una gran roca, amb un guió al costat i un llibre a la falda.

Poirot es llevà el barret educadament i la dona encetà la conversa.

—Bon dia —digué—. Suposo que deu ser impossible desempallegar-se d’aquestes horribles criatures.

L’envoltava un grup de petites siluetes fosques, cridant, implorant i allargant-li les mans amb l’esperançat mot bakshish entre els llavis.

—No sé com no se’n cansen, de mi —confessà amb tristor—. M’han estat observant gairebé dues hores, quasi sobre meu. Aleshores els crido imshi, els burxo amb l’ombrel·la i escampen la boira una estoneta. Però tornen de seguida i se’m queden mirant de fit a fit, amb els ulls suplicants i el nas ple de mocs. Em sembla que, realment, no m’agrada la quitxalla, fora que vagin ben polidets i que siguin mínimament educats.

Esclatà a riure.

Poirot, galantment, s’afanyà a dispersar aquella turba, però no se n’acabà de sortir. Es retiraven i reapareixien tot seguit per continuar fent-los la murga.

—Només que hi hagués una mica de pau aquí, a Egipte, m’agradaria més —comentà Mrs. Allerton—. Però mai no pots estar enlloc tranquil. Sempre tens algú demanant-te diners, oferint-te un ase per fer un passeig, artesania, una expedició a alguna tribu nativa o la caça de l’ànec.

—Resulta un inconvenient considerable, certament —confirmà Poirot.

Va estendre curosament el seu mocador sobre una pedra i s’hi assegué amb compte.

—Aquest matí no us acompanya el vostre fill? —continuà parlant.

—No, en Tim havia d’enviar unes cartes abans de marxar. Anirem a la Segona Cascada, sabeu?

—Jo també.

—Me n’alegro. Us confesso que estic molt emocionada d’haver-vos conegut. Quan érem a Mallorca, hi havia una Mrs. Leech que ens va explicar les coses més fabuloses de vós. Havia perdut un anell de robins mentre es banyava, i es planyia que no hi fóssiu per poder-lo recuperar.

—Ah, parbleu, però jo no soc una foca que es pugui capbussar així com així!

Ambdós rigueren i Mrs. Allerton prosseguí:

—Aquest matí us he vist des de la finestra, mentre sortíeu caminant amb en Simon Doyle. Per què no me’n conteu alguna cosa? Estem tots tan encuriosits amb ell!

—Ah! De debò?

—Sí. Sabeu? La seva boda amb la Linnet Ridgeway ha constituït una autèntica bomba. Se suposava que ella anava a casar-se amb Lord Windlesham, i llavors, tot d’una, va i es promet amb aquest home, del qual ningú no havia sentit parlar mai!

—La coneixeu bé, Madame?

—No, però una cosina meva, la Joanna Southwood, és una de les seves millors amigues.

—Ah, sí, ja he llegit el seu nom als diaris. —Restà un moment en silenci, abans de continuar—. Es tracta d’una dama jove que apareix tot sovint a les notícies de la premsa, Mademoiselle Joanna Southwood.

—Bé, ella sap fer-se notar —replicà amb brusquedat Mrs. Allerton.

—No us cau bé, Madame?

—Ha estat un comentari desafortunat per part meva. —Mrs. Allerton semblava penedida—. Veieu?, m’he quedat antiquada. Ella no m’agrada pas gaire; en canvi, amb en Tim són grans amics.

—Ja ho comprenc —feu Poirot.

La dona li feu una ràpida ullada. Després va canviar de tema.

—Mira que hi arriba a haver poca gent jove, aquí! Aquella xicoteta bufona de cabells castanys, que és la filla de l’espantosa senyora del turbant, és quasi l’única persona jove d’aquest indret. Ja me n’he adonat, que hi heu conversat una bona estona. M’interessa, aquesta noia.

—Com és això, Madame?

—Em fa pena. Es pot patir tant, quan s’és jove i sensible! Em sembla que sofreix.

—Sí. No és pas feliç, la pobra.

—En Tim i jo l’anomenem «la noia malcarada». Hem intentat de parlar-hi un cop o dos, però ens defuig cada vegada. Tanmateix, crec que també fa aquest recorregut pel Nil, i confio que tots haurem de relacionar-nos sociablement més o menys, no ho creieu?

—És una possibilitat, Madame.

—Jo, realment, soc molt oberta i m’interessa molt la gent. Tots els diferents caràcters… —Es va aturar un instant, abans d’afegir—: En Tim diu que aquella noia morena, anomenada De Bellefort, era la promesa d’en Simon Doyle. Ha de resultar força difícil per a ells, trobar-se en aquestes circumstàncies.

—És dur, sí —respongué afirmativament Poirot.

Mrs. Allerton li llançà un ràpid cop d’ull.

—Sabeu?, pot semblar una ximpleria, però quasi em fa por. Sembla tan… tan vital…

—No aneu gaire errada, no, Madame. Sempre espanta una mica, una gran força d’esperit.

—També us interessa la gent, Monsieur Poirot? O només us ocupeu dels criminals en potència?

—Madame, no en quedaria gaire gent fora.

Mrs. Allerton se’l mirà fixament, mig burleta.

—Ho dieu seriosament?

—Només cal l’incentiu idoni —explicà Poirot—. Que en discrepeu?

—Naturalment que sí.

Mrs. Allerton vacil·là lleugerament, apuntà un somriure als llavis i preguntà:

—Fins i tot jo?

—Les mares, Madame, es tornen especialment cruels quan els seus fills corren perill.

La dona reconegué amb gravetat:

—Crec que teniu raó, sí, és prou cert.

Restà un moment en silenci, abans d’afegir amb un nou somriure:

—Estic intentant d’imaginar-me els motius que cadascun dels hostes de l’hotel tindria per cometre un assassinat. Resulta bastant entretingut. En Simon Doyle, per exemple.

Poirot intervingué, somrient.

—Un crim senzill. Un tret a boca de canó. Sense complicacions.

—I fàcil de descobrir?

—Sí, no seria gens enginyós.

—I la Linnet?

—Seria com la reina de la nostra Alícia en terra de meravelles: «Lleveu-li el cap.»

—És clar que sí. El dret diví de la Corona! I la noia perillosa, la Jacqueline de Bellefort, seria capaç de matar algú?

Poirot dubtà un moment, abans de respondre vacil·lant:

—Sí, crec que podria fer-ho.

—Però no n’esteu segur?

—No. Aquesta menuda em desconcerta.

—No crec que Mr. Pennington en fos capaç, oi? Sembla tan fred i apàtic, sense sang a les venes.

—Però possiblement amb un gran instint de conservació.

—Sí, potser sí. I la pobra Mrs. Otterbourne i el seu turbant?

—Sempre hi ha vanitat.

—Com a motiu per assassinar? —preguntà Mrs. Allerton sense creure-s’ho.

—Les causes d’un crim a vegades poden ser trivials, Madame.

—Quines són les més corrents, Monsieur Poirot?

—Principalment, els diners. És a dir, el benefici econòmic, en les seves diferents variants. Després hi ha la venjança, i l’amor, la por i l’odi, simplement. I la beneficència.

—Monsieur Poirot!

—I tant, Madame. Vaig conèixer una persona, diguem-li A, que va ser assassinada per B, només per tal d’afavorir C. Sovint els crims polítics obeeixen a aquests mòbils. Algú que és considerat nefast per a la humanitat és suprimit per aquesta raó. La gent oblida que la vida i la mort són competència del bon Déu.

Parlava en to sever. Mrs. Allerton opinà tranquil·lament:

—Me n’alegro, de sentir-vos-ho dir. Tanmateix, Déu tria els seus instruments.

—Resulta perillós pensar així, Madame.

Ella adoptà un to més intranscendent.

—Després d’aquesta conversa, Monsieur Poirot, m’agradarà de saber si queda algú viu, encara!

Dit això, s’aixecà.

—Hauríem de tornar. Hem de sortir immediatament després de dinar.

Quan arribaren al punt d’amarrament, el xicot del jersei acabava d’ocupar el seu lloc a la barca. L’italià ja s’estava esperant. Mentre el barquer nubi deixava anar les amarres i salpaven, Poirot adreçà un comentari gentil al desconegut.

—Hi ha coses precioses per veure a Egipte, oi?

El jove estava fumant una pipa, cosa que resultava una mica desagradable. Se la va treure de la boca i comentà de manera succinta i molt emfàtica, emprant una entonació sorprenentment correcta:

—Em posen malalt.

Mrs. Allerton es col·locà les ulleres de pinça sobre el nas i l’examinà amb interès complagut.

—De debò? I per què? —preguntà Poirot.

—Mireu les piràmides. Grans blocs d’obra construïts per a res. Edificades a major glòria de l’egoisme d’un rei despòtic convertit en mòmia. Penseu en la pobra gent que, esgotada, s’escarrassava a aixecar aquestes moles de pedra i hi van deixar la vida. Em marejo de pensar en el sofriment i la tortura que això els va representar.

Mrs. Allerton replicà, molt divertida:

—A vós ja us estaria bé sense piràmides, sense Partenó, sense cap temple ni monument bonic, únicament amb la plena satisfacció de saber que la gent ha fet tres menjades al dia durant tota la vida i ha mort al seu llit.

El noi li adreçà el seu mal humor.

—A mi em preocupen més els éssers humans que les pedres.

—Però no es conserven tan bé —apuntà Poirot.

—M’agradaria veure que es pogués considerar com a obra d’art un treballador ben alimentat. El que importa és el futur, no el passat.

Això ja va ser massa per al Signor Richetti, que esclatà en un torrent d’apassionada oratòria no gens fàcil de seguir.

El xicot replicà amb la mateixa eloqüència, explicant a tothom exactament el que en pensava, del sistema capitalista. Parlava amb enverinada vehemència.

Quan acabà la seva diatriba ja eren al moll de l’hotel.

Mrs. Allerton mormolà, engrescada, tot baixant a terra:

—Bé, bé.

La mirada trista del jove la seguia.

Al saló de l’hotel, Poirot es trobà amb Jacqueline de Bellefort. Anava amb l’equip de muntar a cavall i el saludà amb una reverència irònica.

—Vaig a muntar en ase. ¿Em recomaneu els pobles indígenes, Monsieur Poirot?

—Aquesta és la vostra excursió d’avui, Mademoiselle? Eh bien, són pintorescos, però no malgasteu cap fortuna en rareses típiques…

—… que arriben d’Europa amb vaixell? No, no soc tan fàcil d’enredar com això.

Insinuant un cop de cap, sortí sota la resplendent llum del sol.

Poirot enllestí el seu equipatge; una qüestió de tràmit, ja que les seves pertinences sempre estaven perfectament ordenades. Aleshores acudí al menjador per fer un àpat lleuger.

Havent dinat, l’autobús de l’hotel dugué els qui anaven a la Segona Cascada cap a l’estació, on havien d’agafar l’exprés, que, en deu minuts, els duria del Caire a Shellâl.

Els Allerton, Poirot, el xicot jove que vestia pantalons de franel·la fosca i l’italià componien tota la comitiva. Mrs. Otterbourne i la seva filla havien anat a Dam i a Philae, i se’ls unirien en el vapor de Shellâl.

El tren s’endarrerí gairebé vint minuts entre el Caire i Luxor. Tanmateix, a la fi arribà a destinació i es reproduïren les habituals escenes d’activitat desenfrenada: els mossos descarregaven les maletes i topaven amb altres que les tornaven a entatxonar dalt dels vagons.

Finalment, i panteixant una mica, Poirot es trobà amb una selecció del seu equipatge, del dels Allerton i del d’un absolut desconegut en un dels compartiments. Tim i la seva mare havien recalat en qualsevol altre, amb la resta de les maletes.

El compartiment de Poirot l’ocupava també una senyora d’edat avançada, amb la cara plena d’arrugues, el cos encarcarat i esblanqueït, una pila de diamants i una expressió reptiliana, plena de desdeny envers la major part de l’espècie humana.

Va tractar Poirot amb aristocràtica suficiència, i s’amagà darrere les pàgines d’una revista americana. Una dona immensa i bastant deixada, de menys de trenta anys, seia al cantó oposat. Tenia els ulls foscos i ansiosos, com de gos, els cabells mal agençats i un terrible aspecte de tenir ganes de complaure. De tant en tant, la vella feia una ullada per sobre la revista i li manava bruscament alguna cosa.

«Cornelia, recull les mantes de viatge.» «Quan arribem, encarrega’t del meu maletí; no deixis que ningú l’agafi.» «No oblidis el meu trempaplomes.»

El tren esbufegava. Al cap de deu minuts s’aturava a l’escullera, on els esperava el Karnak. Les Otterbourne ja eren a bord.

El Karnak era un vapor un xic més petit que el Papyrus i el Lotus, que eren els que anaven a la Primera Cascada, massa grans per poder travessar les ziga-zagues de la presa d’Assuan. Els passatgers embarcaren i se’ls mostraren les cabines. Com que no anava ple, la majoria tenia a la seva disposició les places de la coberta exterior. A proa hi havia una sala tota envidriada, on els passatgers podien seure a guaitar com fluïa el riu per davant d’ells. A la coberta inferior hi havia la sala de fumadors i una petita sala d’estar, i a la de sota de tot, el menjador.

Després de comprovar que totes les seves pertinences eren a la cabina, Poirot sortí a veure com el vaixell desatracava. S’uní a Rosalie Otterbourne, que estava reclinada a la seva cadira.

—Així que ara anem cap a Núbia. ¿Esteu contenta, Mademoiselle?

La noia exhalà un sospir profund.

—Sí. Tinc la sensació que per fi ens escapem.

Feu un gest amb la mà. El mantell d’aigua que s’estenia davant d’ells mostrava un aspecte salvatge, amb els blocs de roca pelada que vorejaven el riu i l’ombra d’alguna casa enrunada pel rosec de l’aigua ací i allà. Tota l’escena respirava un encís melangiós, gairebé sinistre.

—Lluny de la gent —afegí Rosalie Otterbourne.

—Tret de nosaltres, Mademoiselle?

La noia s’arronsà d’espatlles. Llavors digué:

—Hi ha alguna cosa en aquesta terra que em fa sentir malvada. Fa que aflorin totes les inquietuds que em bullen dintre. Tot és tan immoral, tan injust.

—Caldria sospesar-ho. No podeu jutjar per l’evidència material.

Rosalie murmurà:

—Mireu les mares d’algunes persones i fixeu-vos en la meva. No existeix Déu, sinó el sexe, i la Salome Otterbourne n’és la profeta. —Callà durant un moment—. Això no ho hauria de dir, suposo.

Poirot esbossà un gest amb les mans.

—Per què no dir-m’ho… a mi? Jo soc d’aquestes persones que estan avesades a escoltar moltes coses. Això que dieu que us bull a dintre, eh bien, deixeu que l’escuma surti a l’exterior, i d’aquesta manera la podreu aplegar amb una cullera. Així.

Feu veure que recollia alguna cosa del riu.

—Llavors, ja està. Ja és fora.

—Sou un home extraordinari! —exclamà Rosalie.

La seva boca eixuta apuntà un somriure. Després, de sobte, s’alçà i comentà, engrescada:

—Mireu, aquí hi ha Mrs. Doyle i el seu marit! No tenia ni idea que també prenguessin part en aquesta excursió!

Linnet acabava d’eixir d’una cabina, seguida de Simon. Poirot quasi s’esverà per la mirada d’ella, tan segura, tan radiant. Se la veia arrogant, plena de felicitat. Simon Doyle també semblava un altre: tenia un somriure forçat que li anava d’orella a orella, i se’l veia talment com un estudiantet.

—Això sí que és gran —comentava l’home, mentre es repenjava a la barana—. Estava esperant amb delit aquesta excursió; ¿tu no, Linnet? I ara em sembla molt menys turístic del que em pensava quan ens dirigíem cap al cor d’Egipte.

La seva muller respongué ràpidament:

—Ja ho sé, i això és molt més salvatge.

La mà de la noia lliscà entre els braços de l’home. Ell la premé contra la seva espatlla.

—Ja ens n’hem allunyat, Lin —xiuxiuejà.

El vapor abandonava l’escullera. Havien iniciat el seu viatge de set dies a la Segona Cascada.

Darrere d’ells esclatà una riallada quasi salvatge. Linnet es tombà a l’instant.

Jacqueline de Bellefort s’estava allà, dreta. Semblava divertida.

—Hola, Linnet! No esperava trobar-te aquí. Em pensava que havíeu dit que us quedaríeu deu dies més a Assuan. Això sí que és una sorpresa!

—Tu no, tu no… —Linnet s’embarbussava, mentre intentava apuntar un pàl·lid i convencional somriure—. Jo, jo tampoc no esperava veure’t.

—No?

Jacqueline se n’anà cap a l’altre cantó de la nau. La mà de Linnet es crispà al voltant del braç del seu marit.

—Simon… Simon.

Tota la bonhomia natural de l’home s’havia esvaït. Ara se’l veia furiós. Les mans s’aferraven amb força, malgrat el seu esforç per mantenir-se serè.

S’allunyaren una mica. Sense girar el cap, Poirot va copsar alguns mots inconnexos: «tornar», «impossible», «podíem»…

I llavors la veu lleugerament més potent de Doyle, desesperada però dura:

—No podem pas fugir sempre. Hem de plantar-li cara ara mateix…

Havien transcorregut algunes hores. La llum del dia s’escolava. Poirot es trobava a la sala envidriada de proa, observant el paisatge que s’obria davant d’ell. El Karnak abordava una gorja sinuosa. Els blocs de roca de les vores s’inclinaven com escarpats ferotges sobre el riu, que lliscava profund i veloç, llepant-les. Ja eren a Núbia.

Va sentir una remor i es trobà Linnet Doyle dreta al seu costat. Movia nerviosament les mans i la seva mirada tenia una lluïssor que Poirot encara no li havia vist mai. Mostrava tot l’aire d’una nena desconcertada. Digué:

—Monsieur Poirot, tinc por, tot em fa por. Abans mai no m’havia sentit així. Aquestes roques feréstegues i l’horror paorós que respira l’ambient. On anem? Què passarà? Tinc por, us ho confesso. Tothom m’odia. Mai no m’havia sentit així, abans. Sempre m’he comportat bé amb la gent, els he fet favors, i ells em detesten, moltíssima gent em té avorrida. Si no fos per en Simon, estaria assetjada pels meus enemics… És terrible descobrir que hi ha tanta gent que t’odia…

—Però què significa tot això, Madame?

Ella mogué el cap.

—Suposo que són els nervis… Tinc la sensació que tot el que m’envolta és insegur.

Llançà una mirada furtiva i neguitosa per damunt de l’espatlla. Llavors digué abruptament:

—Com acabarà tot això? Estem atrapats. Som presoners! No hi ha escapatòria. Hem de tirar endavant.

Es va deixar caure al seient. Poirot se la mirava seriós. Al seu esguard no hi mancava un toc de compassió.

—Com ho sabia, que veníem aquí embarcats? —exclamà—. Com se’n deu haver assabentat?

Poirot movia el cap mentre responia:

—Té un bon cap, sabeu?

—Tinc la sensació que no me’n podré escapar mai.

Poirot replicà:

—Hi ha una sortida per la qual podíeu haver optat. De fet, em sorprèn que no se us hagi acudit. Al capdavall, Madame, els diners no constitueixen cap problema per a vós. Per què no utilitzeu la vostra fortuna?

Linnet mogué el cap, desencisada.

—Si haguéssim sabut tot això, però, veureu, llavors no, no… I era difícil… —contestà amb sobtada impaciència—. Oh! No en sabeu pas res, de la meva desgràcia. He hagut d’anar amb compte amb en Simon… És, és absurdament sensible amb el tema econòmic. Tenint-ne tants! Volia dur-me a algun petit llogarret d’Espanya i pretenia fer-se càrrec de les despeses del viatge de noces. Com si això tingués cap importància! Els homes són ben estúpids! Ha d’acostumar-se a viure confortablement. Només de pensar-ho ja es posa neguitós: una despesa innecessària. Hauré d’acostumar-l’hi gradualment, a poc a poc.

De sobte es va aturar, mossegant-se els llavis exasperada, convençuda que s’havia precipitat en parlar amb tanta franquesa a un estrany.

S’aixecà.

—M’he de canviar. Ho sento, Monsieur Poirot. Temo que he estat parlant sense solta ni volta.





CAPÍTOL VUIT


Mrs. Allerton, elegant i distingida, amb el seu vestit de nit negre, de disseny senzill amb puntes, davallà les dues cobertes que duien al menjador, i a la porta la recollí el seu fill.

—Ho sento, noi, se m’ha fet tard.

—M’agradaria saber on hem de seure.

A la sala havien disposat tot de taules petites. Mrs. Allerton esperà fins que el cambrer, que estava enfeinat col·locant la gent, els pogués atendre.

—De moment —afegí— he demanat a aquest homenet, Monsieur Hercule Poirot, si vol acompanyar-nos a taula.

—No, mare! —Tim parlà en un to de veu realment disgustat i sever.

La seva mare se’l quedà mirant de fit a fit, sorpresa.

—Què vols dir, Tim?

—Això mateix. És un engalipador professional.

—Au no, Tim! No hi estic d’acord.

—De tota manera, què en traurem, d’evitar barrejar-nos amb aquest foraster? Engabiats en aquesta barqueta, no ens el podrem treure de sobre ni de nit ni de dia.

—Ho sento, noi. —Mrs. Allerton semblava dolguda—. De debò que em pensava que te n’alegraries. Al capdavall deu haver viscut un munt d’experiències interessants. I t’encanten les històries policíaques.

Tim grunyí.

—T’agrairia que no se t’acudissin aquestes brillants idees, mare. Suposo que ara no ens en podem escapar, oi?

—Certament, Tim, no veig la manera.

—Doncs bé, ens haurem d’aguantar.

En aquell instant aparegué el cambrer, que els conduí a una taula. El rostre de Mrs. Allerton mostrava una expressió confosa mentre el seguia. Tim resultava normalment tan dòcil i de bon caràcter… El seu exabrupte era del tot insòlit. Ell no patia pas l’habitual malfiança i el disgust que els britànics solen mostrar en les seves relacions amb els estrangers. Tim era molt cosmopolita. «Bé —sospirà—. Els homes són incomprensibles! Fins i tot els més propers i estimats tenen reaccions i sentiments insospitats.»

Mentre ocupaven els seus seients, Hercule Poirot entrà, ràpidament i sense fer soroll, al menjador. Amb la mà al respatller, retirà la tercera cadira.

—¿Em permeteu, Madame, que abusi del vostre gentil oferiment?

—Naturalment. Seieu, si us plau, Monsieur Poirot.

—Sou molt amable.

Ella era conscient que, mentre seia, l’home havia adreçat una ràpida mirada al seu fill, i que aquest no havia reeixit a dissimular el seu mal humor.

Mrs. Allerton s’esforçà a aconseguir una atmosfera agradable. Mentre prenien la sopa, agafà la llista de passatgers que havien deixat al costat del seu plat.

—Deixa’m provar d’identificar tothom —proposà engrescada—. Penso que ha de ser divertit.

Començà a llegir:

—Mrs. Allerton, Mr. T. Allerton. Això és bastant fàcil! Miss De Bellefort. L’han posada a la mateixa taula que les Otterbourne, veig. M’agradaria saber si s’avindran, ella i la Rosalie. Qui ve després? El doctor Bessner. El doctor Bessner? Qui el pot identificar?

Passejà la mirada cap a una taula on seien quatre homes.

—Crec que deu ser aquell tipus gras, amb bigoti i el cap gairebé pelat del tot. Un alemany, diria. Sembla que la sopa li agrada d’allò més.

El so d’un xarrupeig suculent arribava perfectament a la seva taula. Mrs. Allerton prosseguí:

—Miss Bowers? ¿Podem avançar alguna conjectura sobre Miss Bowers? Hi ha tres o quatre dones. No, de moment la deixarem. Mr. i Mrs. Doyle. Sí, és clar, les estrelles del viatge. Ella és realment molt bonica, i aquesta nit porta un conjunt preciós.

Tim es tombà. A Linnet, al seu marit i a Andrew Pennington els havien assignat una taula del racó. Linnet duia un vestit blanc i un collaret de perles al voltant del coll.

—Em sembla terriblement auster —opinà Tim—. Tan sols una llarga peça de roba amb una mena de cinturó al voltant, cap a la meitat.

—Sí, Tim —respongué la seva mare—, una magnífica descripció masculina d’un model de vuitanta guinees.

—No puc entendre per què les dones malgasten tants diners en la seva roba —afirmà Tim—. Em sembla absurd.

Mrs. Allerton retornà al seu estudi dels passatgers.

—Mr. Fanthorp deu ser un dels quatre d’aquella taula. Aquell jove tan quiet que no parla mai. Una cara força bonica. Prudent, però intel·ligent.

Poirot hi estigué d’acord.

—Sí que és intel·ligent. No parla, però escolta amb molta atenció, i observa, també. Sí, utilitza bé la vista. No fa la impressió de l’individu que esperaríeu trobar realitzant un viatge de plaer en aquesta part del món. M’agradaria saber què hi està fent.

—Mr. Ferguson —llegí Mrs. Allerton—. Em fa l’efecte que Mr. Ferguson deu ser el nostre amic anticapitalista. Mrs. Otterbourne i Miss Otterbourne. Ja les coneixem. Mr. Pennington? Àlies «oncle Andrew». És un home elegant, crec…

—Vinga, mare —la va interrompre Tim.

—Crec que té un aspecte inquietant —prosseguí Mrs. Allerton—: una mandíbula cruel. Probablement de la mena d’homes que hom llegeix als diaris que operen a Wall Street. Segur que és molt ric. El següent, Monsieur Hercule Poirot, el talent del qual està desaprofitat, aquí. No podries organitzar un crim per a Monsieur Poirot, Tim?

Però la seva brometa ben intencionada només aconseguí emmurriar altre cop el seu fill, que arrugà el front i obligà Mrs. Allerton a afanyar-se.

—Mr. Richetti. El nostre arqueòleg italià. Després Miss Robson i, al final de tot, Miss Van Schuyler. La darrera és fàcil. L’americana d’edat avançada que es creu, evidentment, la reina del vaixell i està clarament decidida a comportar-se d’una manera molt selectiva, parlant únicament amb aquells que compleixen els requisits més estrictes! Realment encisadora, oi? Sembla una peça de museu. Les dues dones que l’acompanyen deuen ser Miss Bowers i Miss Robson. Aquella senyora prima que duu ulleres sense muntura pot ser que en sigui la secretària, i la joveneta patètica, una parenta pobra. Òbviament s’ho passa bé, malgrat que la tracti com una esclava. Crec que la Robson deu ser la secretària i la Bowers la parenta pobra.

—T’has equivocat, mare —la rectificà Tim, somrient burleta.

Havia recuperat de sobte el seu bon humor.

—I com ho saps?

—Perquè estava a la sala abans de sopar i he sentit com aquesta mòmia deia a la xicota que l’acompanya: «On és Miss Bowers? Ves-la a buscar d’una vegada, Cornelia.» I la Cornelia ha sortit al trot, com un gos obedient.

—Hauré de parlar amb Miss Van Schuyler —remugà Mrs. Allerton.

Tim tornà a riure-se’n, sorneguer.

—T’ensenyarà les dents postisses, mare.

—No ho crec. M’ho faré venir bé per seure prop d’ella i tenir-hi una conversa, amb paraules ben pronunciades, suaus però incisives, sobre tots els parents i amics amb títol que pugui recordar. Llavors esmentaré casualment el teu cosí segon, ja difunt, el duc de Glasgow. Probablement farà efecte.

—No tens escrúpols, mare!

Els esdeveniments de després de sopar oferiren l’estímul necessari per a un estudi intranscendent de la naturalesa humana.

El jove socialista, que passava per ser Mr. Ferguson segons havien establert, es retirà a la sala de fumadors, prescindint del grupet de passatgers que s’havia aplegat a l’observatori de proa.

Miss Van Schuyler, assegurant-se degudament d’adoptar una actitud tibada i digna, avançà amb fermesa cap a la taula on seien les Otterbourne, per etzibar-los:

—Estic segura que em disculparan, però crec que he deixat aquí el meu punt de mitja!

Mrs. Otterbourne aventurà algun comentari, triat amb una educació tan glaçada que aviat ho deixà córrer. Llavors Miss Van Schuyler tornà a seure en la seva solitud gloriosa. Els Doyle seien amb els Allerton. El doctor Bessner conservava de company el reposat Mr. Fanthorp. Jacqueline de Bellefort seia sola, amb un llibre. Rosalie Otterbourne estava inquieta. Mrs. Allerton se li adreçà un cop o dos, i mirà d’atreure-la cap al seu grup, però sense èxit.

Hercule Poirot passà la vetllada escoltant l’exposició que Mrs. Otterbourne feia de la seva missió com a escriptora.

Quan aquella nit tornava cap a la seva cabina, ensopegà amb Jacqueline de Bellefort. Estava repenjada a la barana i, quan tombà el cap, Poirot se sentí colpit per la imatge punyent de misèria que mostrava el seu rostre. No hi havia indiferència, ni repte maliciós, ni la fosca resplendor del triomf.

—Bona nit, Mademoiselle.

—Bona nit, Monsieur Poirot. —Vacil·là i al final afegí—: ¿Us heu sorprès de veure’m aquí?

—No tan sorprès sinó més aviat entristit, molt entristit… —Parlava amb gravetat.

—Voleu dir entristit per mi?

—A això és al que em refereixo. Mademoiselle, heu escollit el camí perillós… Igual que nosaltres ens hem embarcat en aquest viatge, vós també us heu embarcat en el vostre propi viatge particular, un viatge en un riu d’aigües turbulentes, entre roques amenaçadores, sotjades per qui sap quins perills desastrosos.

—Per què ho dieu?

—Perquè és cert… Heu tallat els lligams que us mantenien a bon recer. Dubto que ara poguéssiu tornar enrere, encara que ho volguéssiu.

Ella reconegué lentament:

—És veritat…

Llavors brandà el cap enrere.

—Bé, cadascú ha de seguir la seva pròpia estrella on sigui que el meni.

—Guardeu-vos, Mademoiselle, que no es tracti d’una estrella falsa.

Ella rigué i imità la xerrameca pròpia dels xicots dels ases.

—«Aquella és molt dolenta, senyor! Aquella estrella no us durà fins al vostre objectiu! Caureu a mig camí!…»

Poirot estava tot just encetant el son quan una remor de veus el despertà. Havia sentit la veu de Simon Doyle, que repetia els mateixos mots que havia emprat quan el vapor deixà enrere Shellâl.

—Hem de fer-ho ara mateix…

«Sí —pensà Hercule Poirot—, cal resoldre-ho com més aviat millor…»

Decididament, Poirot no se sentia feliç.





CAPÍTOL NOU


L’endemà al matí el vapor arribà ben d’hora a Ez-Sebûa. Cornelia Robson, amb la cara resplendent i un gran barret d’ales tremoladisses al cap, fou una de les primeres a afanyar-se cap a la riba. Cornelia no tenia habilitat per etzibar un bon miquel a algú. Era amable, ben disposada i decidida a agradar a totes les persones que l’envoltaven.

Quan veié Poirot, amb el seu vestit blanc, la camisa rosa, el corbatí negre i un salacot blanc ben encasquetat, no mostrà el disgust que sens dubte l’aristocràtica Miss Van Schuyler no hauria pogut evitar. Mentre recorrien plegats una avinguda d’esfinxs, respongué de seguida a la convencional invitació per entaular conversa que li adreçà Poirot.

—No baixen a terra per visitar el temple, les vostres companyes?

—Bé, veureu, la cosina Marie, que és Miss Van Schuyler, mai no es lleva gaire d’hora. Ha d’anar amb molt, molt de compte amb la seva salut. I és clar, necessita que Miss Bowers, la seva infermera, estigui pendent d’ella. I, a més a més, diu que aquest no és un dels millors temples, però ha estat extraordinàriament amable i m’ha animat perquè hi vingués.

—Ha estat molt magnànima —comentà Poirot secament.

La ingènua Cornelia afegí amb innocència:

—Oh, és molt gentil. És senzillament fantàstic que m’hagi portat en aquest viatge. Soc una noia afortunada. Em pensava que somiava quan li va suggerir a la mare que jo l’acompanyés.

—I us ho passeu força bé, oi?

—Ui, és meravellós! He vist Itàlia, Venècia, Pàdua i Pisa. I després el Caire. És clar que la cosina Marie no s’hi trobà gaire bé, al Caire, per això no vaig poder voltar com hauria volgut. I ara, aquesta excitant excursió a Wâdi Halfa.

Poirot contestà amb un somriure:

—Sou feliç de mena, Mademoiselle.

El detectiu desvià la mirada cap a la silenciosa i cellajunta Rosalie.

—És molt bufona, oi? —observà Cornelia seguint-la amb la mirada—. Però té una mena de mirada altiva. És molt anglesa, és evident. Tanmateix, no és tan encantadora com Mrs. Doyle. Crec que ella és la més meravellosa, la dona més elegant que mai hagi vist! I el seu marit besa el terra que ella trepitja, no és cert? Penso que la senyora de cabells grisos sembla molt distingida, no ho creieu també? És una cosina d’un duc, tinc entès. Ahir a la nit ens ho va explicar. Però actualment ella no té títol, oi?

Prosseguí fins que el guia els cridà l’atenció i començà a explicar amb el seu to neutre:

—Aquest temple estava dedicat al déu egipci Ammó i al déu del Sol, Ra, el símbol dels quals era el cap de falcó…

Es feia pesat. El doctor Bessner, amb una guia a la mà, s’ho empassava en alemany. Ell preferia la lletra impresa.

Tim Allerton no hi era. La seva mare havia trencat el gel amb el reservat Mr. Fanthorp. Andrew Pennington, encerclant amb el braç Linnet Doyle, escoltava amb atenció, aparentment força interessat per les dades que el guia anava abocant.

—Seixanta-cinc peus d’alçada, ha dit? A mi em sembla un xic menys. Un gran tipus, aquest Ramsès. Un egipci de ferro.

—Un gran home de negocis, oncle Andrew.

Andrew Pennington l’esguardà amb afecte.

—Estàs preciosa aquest matí, Linnet. Darrerament em tenies una mica preocupat. Trobava que feies mala cara.

Conversant tots plegats, retornaren cap al vaixell. Un cop més, el Karnak enfilà el curs del riu. Ara l’escenari era menys auster: s’hi veien palmeres i conreus.

Semblava que el canvi d’escenari havia alliberat els passatgers d’una secreta opressió. Tim Allerton havia superat el seu accés de melangia. Rosalie semblava menys sorruda. Linnet quasi estava animada.

Pennington li deia:

—És de poc tacte parlar de negocis durant el viatge de nuvis, però hi ha només una o dues qüestions…

—És clar, oncle Andrew. —Linnet esdevingué de cop una dona de negocis—. El meu matrimoni comportarà algun canvi, és evident.

—D’això es tracta, precisament. En un moment o altre voldria que em signessis alguns documents.

—Per què no ara?

Andrew Pennington feu una ullada al seu voltant. A la sala d’observació hi havia un racó tranquil. La major part del passatge era a la coberta superior, a l’espai obert entre la sala d’observació i les cabines. Els únics ocupants de la sala envidriada de proa eren Mr. Ferguson, que bevia cervesa assegut en una tauleta del bell mig de l’estança, amb les cames enfundades en els seus pantalons de franel·la bruts, ben eixancarrades al seu davant, tot xiulant intermitentment entre glop i glop; Hercule Poirot, que seia enganxat al gran finestral, gaudint de la panoràmica que s’oferia als seus ulls, i Miss Van Schuyler, que s’estava asseguda en un racó, llegint un llibre sobre Egipte.

—D’acord —acceptà Andrew Pennington, abandonant la sala.

Linnet i Simon se somreien l’un a l’altre, un somriure pausat que trigà uns minuts abans d’assolir tota la seva plenitud.

—Tot va bé, nena? —preguntà.

—Sí, per ara sí… És divertit.

Simon respongué en un to de profunda convicció:

—Ets meravellosa.

Pennington reaparegué. Portava un feix de papers.

—Caram! —exclamà Linnet—. Tot això he de signar?

Andrew Pennington resultava apologètic.

—És una llauna, ja ho sé, però m’agradaria deixar els teus assumptes com cal. Abans de res, hi ha l’arrendament de l’immoble de la Cinquena Avinguda… Després, les concessions de la Western Land…

Continuava parlant, triant i remenant els papers. Simon badallava.

La porta que menava a la coberta s’obrí i hi entrà Mr. Fanthorp. Feu un cop d’ull al seu voltant sense cap intencionalitat, i caminà recte endavant, cap a on hi havia Poirot, admirant la pal·lidesa blava de l’aigua i la sorra groga de la vora.

—… Signeu aquí —acabà Pennington, lliurant un full a Linnet alhora que li indicava un espai en blanc.

Linnet prengué el document i hi donà una ullada. Girà pàgina i, agafant la ploma que Pennington li havia deixat al costat, estampà la seva signatura.

Pennington recollí el document i li n’oferí un altre. Fanthorp basculà en aquella direcció. Semblava embadalit mentre observava pel vidre lateral quelcom que captivava el seu interès en el banc de sorra que estaven passant en aquell moment.

—Això és el traspàs —deia Pennington—. No cal que us ho llegiu.

Però Linnet hi feu una ràpida ullada. Pennington allargà un tercer document, que Linnet tornà a estudiar amb cura.

—Tots són bastant simples —comentà Andrew—. Res d’interessant. Només fraseologia jurídica.

Simon tornà a badallar, avorrit.

—Estimada, no deus haver de llegir-te’ls tots, oi? Podríem estar-nos aquí fins a l’hora de dinar… O de sopar.

—Jo sempre m’ho llegeixo tot —contestà Linnet—. El pare em va recomanar que ho fes. Deia que sempre hi podia haver algun error de transcripció.

Pennington va riure rudement.

—Ets una gran dona de negocis, Linnet.

—És molt més conscient que jo —afegí Simon, rient—. No he llegit un escrit legal en ma vida. Signo on em diuen que ho faci, en el lloc indicat, i ja està.

—Doncs resulta molt deixat de part teva —replicà Linnet, contrariada.

—Jo no tinc cap per als negocis —declarà, divertit, Simon—. Mai no n’he tingut. Si un individu em diu que signi, jo signo. És el sistema més senzill.

Andrew Pennington l’observava pensarosament, i digué amb sequedat, pessigant-se el llavi superior:

—Una mica perillós, a vegades, no us ho sembla, Doyle?

—No ho crec —contestà Simon—. Jo no soc d’aquesta gent que creuen que tothom els vol enganyar. Soc una persona confiada, i em va bé, sabeu? Mai no me l’han jugada.

De sobte, i sorprenent tothom, el silenciós Fanthorp es girà i s’adreçà a Linnet.

—Espero no immiscir-me en els vostres afers, però em permetreu que us digui com admiro la vostra capacitat per als negocis. En la meva professió, bé, jo soc advocat, trobo les senyores lamentablement maldestres per als negocis. No signar mai un document sense haverlo llegit resulta admirable, absolutament admirable.

Feu una lleugera reverència. Llavors, bastant vermell, tornà a contemplar els bancs del Nil.

Linnet respongué, insegura:

—Ah… Gràcies…

Es mossegà el llavi per reprimir una rialla burleta. Aquell home jove s’havia comportat amb una solemnitat tan poc natural…

Andrew Pennington semblava veritablement enutjat.

En canvi, era difícil de precisar si Simon Doyle se sentia disgustat o divertit.

El dors dels pavellons auriculars de Mr. Fanthorp mostrava un color roig intens.

—El següent, si us plau —demanà Linnet a Pennington amb un somriure.

Però Pennington semblava irritat de debò.

—Penso que potser serà millor en un altre moment —afirmà cerimoniosament—. Tal… Bé, tal com diu Doyle, si t’ho has de llegir tot ens hi estarem fins a l’hora de dinar. No ens podem perdre el paisatge. De tota manera, aquests dos documents eren els únics urgents. Ja ens ocuparem dels negocis més endavant.

—Fa una calor horrorosa aquí dins —comentà Linnet—. Sortim a fora.

Tots tres travessaren la porta. Poirot girà el cap. La seva mirada es diposità pensarosa en l’espatlla de Mr. Fanthorp. Llavors es desplaçà vers la figura aclofada de Mr. Ferguson, que mantenia el cap tirat enrere i encara xiulava dolçament.

Finalment, Poirot copsà la figura enravenada de Miss Van Schuyler al seu racó. Estava absorta observant Mr. Ferguson. S’obrí la porta de babord i entrà a corre-cuita Cornelia Robson.

—Has trigat molta estona —remugà la vella—. ¿Es pot saber on t’has ficat?

—Ho sento, cosina Marie. La llana no era allà on m’has dit. En realitat, l’havies guardat en una altra maleta.

—Estimada noieta, ets un perfecte desastre per trobar res! T’hi esforces, ja ho sé, noia, però has d’intentar anar una mica més ràpida. Només cal concentració.

—Ho sento, cosina Marie. Em sap greu ser tan estúpida.

—Ningú no és estúpid si prova de no ser-ho. T’he portat a fer aquest viatge, i a canvi espero una mica d’atenció per part teva.

Cornelia s’enrojolà.

—N’estic molt afligida, cosina Marie.

—I on és Miss Bowers? Ja fa deu minuts que ha passat l’hora de les meves gotes. Ves a buscar-la, si us plau. El doctor ha dit que era fonamental…

Però en aquell precís instant aparegué Miss Bowers portant un gotet ple de medicament.

—Les vostres gotes, Miss Van Schuyler.

—Les havia de prendre a les onze —la renyà—. Si hi ha alguna cosa que detesto és la falta de puntualitat.

—Prou que ho sé —contestà Miss Bowers. Feu una ullada al rellotge—. Són exactament les onze menys mig minut.

—Segons el meu rellotge, passen deu minuts.

—Crec que comprovareu que el meu rellotge funciona perfectament. Sempre va a l’hora. Mai no avança ni endarrereix gens.

Miss Bowers no s’immutava.

Miss Van Schuyler s’empassà el beuratge.

—Realment, em trobo pitjor —rondinà.

—Lamento sentir-vos dir això, Miss Van Schuyler.

Miss Bowers no semblava, però, apenada, sinó completament indiferent. Òbviament, donava la resposta escaient de manera mecànica.

—Fa massa calor aquí —remugà Miss Van Schuyler—. Busqueu-me una cadira a coberta, Miss Bowers. Cornelia, porta’m la mitja. No siguis maldestra i que no et caigui el cabdell… I després m’aguantaràs la llana.

Tota la comitiva sortí a l’exterior.

Mr. Ferguson sospirà, estirà les cames i llançà al món un definitiu:

—Diantre! Com m’agradaria escanyar aquesta dama.

Poirot se’n feu ressò amb interès.

—Us desagrada, eh?

—Desagradar-me? Jo ho diria d’aquesta altra manera: Què ha fet de profit aquesta dona? Mai no ha treballat, ni ha mogut un dit. Només explota l’altra gent. És un paràsit i, a més, un paràsit maleïdament insuportable. Jo diria que hi ha una pila de gent en aquesta embarcació que no hi fan cap falta, en aquest món.

—De debò?

—Sí. Aquella noia que era aquí ara mateix, signant el traspàs d’accions, tan concentrada. Centenars i milers de miserables treballadors esclavitzats per poder dur mitges de seda i permetre’s luxes innecessaris. Una de les dones més riques d’Anglaterra, segons m’han dit, i que mai en sa vida no ha treballat.

—Qui us ho ha dit, que era una de les dones més riques d’Anglaterra?

Mr. Ferguson l’esguardà amb bel·ligerància.

—Un home en qui mai no us hauríeu fixat! Un home que treballa amb les seves mans i no se n’avergonyeix! Cap dels vostres dandis ben guarnits que no serveixen per a res.

Els seus ulls es van deturar amb disgust en el corbatí i la camisa rosa de Poirot.

—Jo treballo amb el cervell i no me n’avergonyeixo —replicà a la seva mirada inquisitiva.

Mr. Ferguson, simplement, rebufà amb ràbia.

—Els haurien d’afusellar, a tots! —dictaminà.

—Estimat jove —contestà Poirot—, quina dèria teniu per la violència.

—Podeu explicar-me què es pot fer sense violència? Primer s’ha d’enderrocar, per poder construir de nou.

—Certament, resulta molt més fàcil, més espectacular, i provoca més enrenou.

—Què hi feu, vós, al món? Absolutament res, segur. Probablement us deveu considerar un home com qualsevol altre!

—Jo no soc un home com qualsevol altre. Soc una figura —afirmà amb certa arrogància Hercule Poirot.

—Què sou vós?

—Soc detectiu.

Contestà amb l’aire de modèstia de qui confessa: «Soc rei.»

—Déu meu! —El jove semblava seriosament indignat—. ¿Voleu dir que la noia porta guardaespatlles? ¿Fins aquest punt valora la seva preciosa pell?

—No tinc cap mena de relació amb Monsieur i Madame Doyle —replicà Poirot, picat—. Estic de vacances.

—Fruint d’unes vacances, oi?

—I vós? Que potser no esteu de vacances, també?

—Vacances! —exclamà Mr. Ferguson, i després afegí crípticament—: Estic estudiant les condicions.

—Molt interessant —murmurà Poirot, que sortí discretament cap a coberta.

Miss Van Schuyler ocupava el millor racó. Cornelia estava agenollada davant seu, amb els braços oberts sostenint una troca de llana grisa. Miss Bowers seia molt tibada, llegint el Saturday Evening Post.

Poirot va avançar tranquil·lament per la coberta d’estribord.

Quan donava la volta a popa gairebé xocà amb una noia, que en tombar-se li mostrà un rostre despert i bru, de persona eixerida i llatina. Anava pulcrament vestida de negre i havia estat dreta parlant amb un homenàs d’uniforme, un dels maquinistes, per l’aspecte. Tots dos feien una impressió estranya, d’alarma i culpabilitat. Poirot hauria desitjat saber de què havien estat parlant.

Recorregué la popa i prosseguí el seu passeig per la banda de babord. S’obrí la porta d’una cabina i Mrs. Otterbourne se li tirà a sobre, caient gairebé als seus braços. Duia un batí escarlata, de setí.

—Perdoneu —s’excusà—. Benvolgut senyor Poirot, ho sento. La inèrcia, sabeu, la inèrcia. Mai no he tingut ànima de mariner. Només que l’embarcació s’estigués… —Es va aferrar al seu braç—. És aquest trontoll. No em puc estar dreta… Realment, mai no m’ha agradat de navegar… I aquí abandonada, tota sola, una hora darrere l’altra. Aquesta filla meva, antipàtica, sense comprendre que la seva pobra mare, que ho ha fet tot per ella… —Mrs. Otterbourne començà a plorar—. Esclavitzada per ella, hi he deixat la pell. Una grande amoureuse, això és el que jo he estat, una grande amoureuse, sacrificant-ho tot, tot… Sense que ningú m’ho agraeixi! Però ho explicaré a tothom, ara mateix ho contaré a tothom, com em maltracta, que desagradable que va ser amb mi, en fer que l’acompanyés en aquest viatge que em mata d’avorriment… Ho aniré a dir a tothom.

Feu un pas endavant. Poirot la retingué amb amabilitat.

—L’aniré a buscar, Madame. Torneu a entrar a la vostra cabina. És el millor que podeu fer.

—Ho vull explicar a tothom, a tothom del vaixell.

—És massa perillós, Madame. L’aigua està revoltada. Podríeu caure per la borda.

Mrs. Otterbourne se’l mirà, dubtosa.

—Voleu dir? Ho creieu realment?

—En efecte.

Se’n sortí. Mrs. Otterbourne vacil·là, tentinejà i es ficà dins la cabina.

Els narius de Poirot aletejaren un cop o dos. Després saludà amb el cap i s’adreçà on estava asseguda Rosalie, entre Mrs. Allerton i Tim.

—La vostra mare us demana, Mademoiselle.

Estava rient força animada. Emmudí de cop, amb cara ferrenya, li llançà una mirada suspicaç i s’afanyà cap a la cabina.

—No acabo d’entendre aquesta noia —comentà Mrs. Allerton—. És tan variable. Un dia està tota simpàtica, i l’endemà, sense saber ben bé per què, es comporta amb reganys.

—Horriblement consentida i de mal caràcter —opinà Tim.

Mrs Allerton negà amb el cap.

—No. No ho crec. Em sembla que és desgraciada.

Tim s’arronsà d’espatlles.

—Bé, suposo que tots tenim els nostres problemes personals.

La seva veu sonava dura i tallant. Retrunyí el soroll d’una campana.

—A dinar! —exclamà Mrs. Allerton, complaguda—. Estic morta de gana.

Aquell vespre, Poirot trobà Mrs. Allerton conversant amb Miss Van Schuyler. Quan passava pel costat, Mrs. Allerton li feu l’ullet, mentre deia:

—Per descomptat, a Calfries Castle, l’estimat duc…

Cornelia, rellevada de servei, era a fora, a coberta. Escoltava les explicacions del doctor Bessner, que la instruïa en egiptologia amb una eloqüència una mica feixuga. Tanmateix, Cornelia estava absorta en l’explicació.

Abocat a la barana, Tim comentava:

—De qualsevol manera, ja és un món ben podrit…

Rosalie Otterbourne contestava:

—És injust, alguna gent ho tenen tot.

Poirot sospirà, alleujat de no ser gaire jove.





CAPÍTOL DEU


El dilluns al matí, a la coberta del Karnak es multiplicaren les expressions d’admiració i de joia. El vaixell estava fondejat en un banc, a uns centenars de iardes d’un gran temple que emergia, entre els raigs del sol matinal, de l’escarpat llom de la vorada rocosa. Quatre figures colossals, tallades al cingle, sotjaven el Nil per tota l’eternitat sota la resplendor del sol ixent.

Cornelia Robson digué, corpresa:

—Ai, Monsieur Poirot, oi que és meravellós? Són tan grans i imposants: veient-les em sento tan poca cosa, com un mosquit, i tot sembla insignificant, no és cert?

Mr. Fanthorp, dret prop d’ells, mormolà:

—Molt… Bé, molt impressionant.

—Fantàstic, oi? —exclamà Simon Doyle, que es posà dret d’un bot i afegí a Poirot en to confidencial—: Sabeu? A mi no m’atreuen gaire els temples, els paisatges i tot això, però una cosa així em captiva, no sé si m’enteneu. Aquests faraons devien ser uns paios genials.

Els altres s’havien allunyat. Simon abaixà la veu.

—No acabo d’estar descontent d’haver fet aquest viatge. Les coses s’asserenen. M’agradaria saber per què, però és així. La Linnet s’està calmant. Diu que és perquè, sembla que finalment, assumeix la situació.

—Penso que és molt probable —opinà Poirot.

—Diu que quan va veure la Jackie a bord es va posar malalta, però llavors, de sobte, ja tant se li’n va donar. Tots dos estem d’acord que ja no intentarem esquivar-la més. Ens posarem a la seva alçada, i li demostrarem que aquest ridícul comportament seu no ens fa ni fred ni calor. Es tracta només d’una gran incorrecció, això és tot. Es creia que ens amargaria l’existència, però ja s’ha acabat. Li ho haurem d’ensenyar.

—Sí —contestà Poirot, capficat.

—Oi que és fantàstic?

—Oh, sí, sí; és clar.

Linnet s’acostava per la coberta. Vestia amb un toc suau de color albercoc. Somreia. Saludà Poirot d’una manera poc efusiva, amb un cop de cap fred, i s’emportà el seu marit. Poirot comprengué, divertit, que no s’havia fet popular, amb la seva actitud crítica. Linnet estava acostumada a una admiració incondicional per tot allò que feia. Hercule Poirot havia atemptat greument contra aquest culte.

Mrs. Allerton se li uní, murmurant:

—Quin canvi ha fet aquesta xicota! A Assuan semblava pansida i no gaire feliç. Avui és una altra. Se la veu d’allò més contenta, condemnadament feliç.

Abans que Poirot hi pogués dir la seva, els van cridar a formar. El guia va reunir el grup per desembarcar i anar a visitar Abu Simbel.

Poirot va coincidir amb Andrew Pennington.

—És la vostra primera visita a Egipte, oi? —preguntà.

—Bé, no, hi vaig venir l’any vint-i-tres. Bé, només al Caire. Aquest recorregut pel Nil no l’havia fet mai.

—Vau arribar amb el Carmanic, em sembla. Si més no, això em va dir Madame Doyle.

Pennington li adreçà una mirada d’home astut.

—Per què? Sí, és així —admeté.

—Voldria saber si hi heu conegut uns amics meus que hi navegaven, els Rushington Smith.

—No recordo ningú amb aquest nom. El vaixell anava ple de gom a gom i vam tenir mala mar. Molts passatgers no van ni sortir de la cabina, i el viatge és molt més curt del que es creu abans d’embarcar.

—Sí, això és molt veritat. Quina sorpresa més agradable ensopegar-vos amb Madame Doyle i el seu marit. ¿No ho sabíeu, que s’havien casat?

—No, Mrs. Doyle em va escriure, però la carta es va extraviar i no va arribar fins uns dies després de la nostra trobada al Caire.

—La coneixeu de fa molts anys, tinc entès.

—Per què? Diria que sí, Monsieur Poirot. Conec la Linnet Ridgeway des que era un esquitx així. —Il·lustrà l’explicació amb un gest ben expressiu—. El seu pare i jo érem amics de tota la vida. Un home notable, en Melhuish Ridgeway, i un bon home.

—Segons sembla, la seva filla ha reunit una fortuna… Bé, pardon, potser no és correcte preguntar-ho.

Andrew Pennington semblava trobar-ho divertit.

—És públic i notori. Sí, la Linnet és una dona de sort.

—Tanmateix, suposo que la recent depressió deu haver afectat alguns valors, per sòlids que fossin.

Pennington s’ho va rumiar abans de respondre. Finalment digué:

—Naturalment, això és veritat fins a cert punt. La situació avui dia és molt difícil.

Poirot replicà, baixet:

—Però diria que Madame Doyle és molt viva en això dels negocis.

—I tant, certament. La Linnet és una noia espavilada i pràctica.

S’aturaren i el guia començà a instruir-los sobre les particularitats d’un temple construït pel gran Ramsès. Els quatre colossos esculpits en roca viva que representaven el faraó, dos a cada banda de l’entrada, esguardaven des de la seva altura el petit grup de turistes.

El Signor Richetti, desdenyant les explicacions del guia, estava enfeinat examinant els relleus de captius negres i assiris, gravats a les bases de les immenses figures faraòniques que custodiaven l’entrada.

Dintre del temple els envaí una sensació de pau i de petitesa. Els relleus d’alguna paret, encara vivament acolorits, captaven la seva atenció, però el grup tendia a fragmentar-se.

El doctor Bessner llegia en veu alta la seva guia en alemany, parant ara i adés per fer-ne la traducció a Cornelia, que caminava dòcilment al seu costat. Això no durà tota l’estona, però. Miss Van Schuyler, que entrà amb la flegmàtica Miss Bowers, ordenà autoritàriament:

—Cornelia, vine aquí.

I la classe es va acabar per força. El doctor Bessner la veié allunyar-se vagament a través dels vidres gruixuts de les seves ulleres.

—Una noia encisadora —comentà a Poirot—. No sembla que passi gana com alguna d’aquestes jovenetes. No, té bones corbes. A més a més, para atenció i demostra intel·ligència; fa goig d’ensenyar-li qualsevol cosa.

A Poirot se li acudí que el destí de Cornelia devia consistir a ser intimidada o instruïda. En qualsevol cas, sempre feia d’oient, mai de protagonista.

Miss Bowers, momentàniament exonerada pel forçat concurs de Cornelia, restà dreta al mig del temple, observant el seu voltant amb mirada indiferent. La seva reacció davant les meravelles del passat no era gens apassionada.

Hi havia un santuari interior on es trobaven, estranyament dignes en la seva vaga llunyania, quatre figures eternament assegudes.

Al davant, Linnet passava el braç al voltant del seu marit i alçava el cap amb la típica expressió de la civilització moderna, intel·ligent, encuriosida i plena de respecte pel passat. Simon digué de sobte:

—Sortim d’aquí. No m’agraden aquests quatre individus, especialment el del barret de copalta.

—Aquest és Ammó, suposo. I aquell altre Ramsès. Per què no t’agraden? Els trobo impressionants.

—Precisament per això, perquè constitueixen una visió massa impressionant. Els envolta una sensació de desmesura, de bogeria. Sortim a la llum del sol.

Linnet rigué, rendida.

Sortiren a fora, a la claror del dia i a la sorra càlida i groguenca. Linnet no parava de riure. Als seus peus s’arrengleraven mitja dotzena de caparrons de nens nubis que, giravoltant els ulls i brandant rítmicament la testa d’un cantó a l’altre, oferien un aspecte momentàniament astorador, mentre cantaven una nova imprecació:

—Hip, hip, hurra! Hip, hip, hurra! Molt bo, molt bonic. Moltíssimes gràcies.

—Que absurd! Com ho fan? ¿Estan colgats realment a molta profunditat? —Simon canvià el to de veu per intentar imitar-los—. Molt bo, molt bonic, molt car.

Dos vailets menuts que estaven a càrrec de l’espectacle arreplegaven les monedes amb llestesa.

Linnet i Simon passaren de llarg. No desitjaven pas tornar a l’embarcació i estaven tips de monuments. Es recolzaren d’esquena al penya-segat, deixant que el sol els escalfés.

«Aquest sol és fantàstic —pensava Linnet—. Aquesta escalfor, aquesta sensació de seguretat… Resulta meravellós sentir-se feliç… És magnífic ser jo, jo… jo… Linnet…» Amb els ulls clucs. Mig adormida i mig desperta, deixant volar la imaginació com la sorra que el vent escampa.

Simon mantenia els ulls oberts. També brillaven de satisfacció. Que ximple devia haver estat per haver-se capficat aquella primera nit. No hi havia cap motiu per amoïnar-se… Tot anava bé, i al capdavall, es podia encara refiar de Jackie.

Es produí un xiscle, la gent va córrer cap on estaven ajaguts, cridaven, agitaven els braços…

Simon, embadocat per un moment, amb els ulls fixos com un estúpid. I llavors s’alçà d’un bot, i arrossegà Linnet.

Un gran roc, rodolant avall pel cingle, anà a petar darrere d’ells. Si Linnet s’hagués quedat on era, l’hauria esclafada.

S’abraçaren, amb la cara blanca com el paper. Hercule Poirot i Tim Allerton pujaven corrents.

—Ma foi, Madame, ha anat de poc.

Tots quatre esguardaren instintivament el penya-segat. No s’hi veia res. Però hi havia un caminet que duia al cim. Poirot recordà haver-hi vist alguns nadius. Esguardà la parella. Linnet semblava atordida, encara desconcertada. Simon, en canvi, estava desencaixat, iracund, ple de ràbia.

—Déu meu! Maleïda sigui! —cridà.

Es reprimí, adreçant un ràpid cop d’ull a Tim Allerton. Aquest digué:

—Noi, ha anat d’un pèl! Creieu que us ho ha llançat algun bèstia, o deu haver-se esllavissat tot sol?

Linnet estava completament blanca. Amb prou feines articulà:

—Penso… Penso que ho deu haver fet algun boig.

—Us podia haver aixafat com si fóssiu farinetes. ¿Segur que no teniu cap enemic, Linnet?

Linnet empassà saliva un parell de cops i no aconseguí de trobar cap resposta adient a una pregunta tan directa.

—Torneu a bord, Madame —intervingué ràpidament Poirot—. Us heu de recuperar.

Caminaren de pressa, Simon encara fora de polleguera. Tim intentava de fer broma i distreure Linnet del perill que acabava d’esquivar. Poirot, seriós.

Llavors, quan arribaven a la passarel·la, Simon s’aturà en sec. Una expressió d’astorament li creuà el rostre.

Jacqueline de Bellefort estava desembarcant en aquell moment. Vestia un estampat de cotó de color blau, i tenia un aire jovenívol.

—Déu meu! —exclamà Simon en un xiuxiueig—. Ha estat un accident, al capdavall.

L’expressió d’enuig s’esborrà del seu rostre. L’alleujament que l’envaí es mostrà d’una manera tan evident, que Jacqueline s’adonà que alguna cosa no anava a l’hora.

—Bon dia —saludà—. Em temo que soc l’última.

Els feu una reverència amb el cap i baixà a terra en direcció al temple.

Simon premé el braç de Poirot. Els altres dos havien desaparegut.

—Déu meu, és un descans. Pensava… Pensava…

Poirot hi assentí amb el cap.

—Sí, sí, sé el que pensàveu.

Però encara se’l veia preocupat i consirós. Va girar el cap i observà detalladament què feien la resta de components del grup.

Miss Van Schuyler tornava lentament de la mà de Miss Bowers.

Una mica més enllà, Mrs. Allerton estava dreta, rient, davant d’una de les rengleres de caps de vailets nubis. Mrs. Otterbourne era amb ella.

Als altres no se’ls veia.

Poirot movia el cap, mentre seguia lentament Simon cap a dalt de l’embarcació.





CAPÍTOL ONZE


—M’explicareu, Madame, per què vau dir que Madame Doyle semblava «condemnadament feliç»?

Mrs. Allerton l’observà, sorpresa. Tots dos s’escarrassaven per pujar a la roca que dominava la Segona Cascada. La majoria dels altres havien anat a fer un volt amb camell, però Poirot havia tingut la sensació que l’opció del camell constituïa una repetició de l’excursió amb el vaixell. Mrs. Allerton s’ho havia pres com una qüestió de dignitat personal.

Havien arribat a Wâdi Halfa la nit abans. Aquell matí dues llanxes havien conduït tot el grup a la Segona Cascada, a excepció del Signor Richetti, que havia insistit d’anar pel seu compte a un petit indret anomenat Semma, que, segons explicà, tenia molt d’interès ja que havia estat la porta d’entrada a Núbia en temps d’Ammenemes III, i tenia un monòlit que recordava el fet que els negres havien de pagar una taxa duanera per entrar a Egipte. S’havia intentat tot per desencoratjar aquesta mostra d’individualisme, però sense èxit. El Signor Richetti havia pres aquesta determinació i havia refusat totes les objeccions que se li feien: 1) que l’expedició no valia la pena, 2) que podia resultar impossible per manca de vehicle, 3) que es podia trobar sense vehicle un cop arribés allà, 4) que el preu podia resultar prohibitiu. Es burlà de la primera objecció, es mostrà disposat a llogar un cotxe si calia, enfrontà amb incredulitat la tercera i regatejà amb traça en àrab. Al capdavall, doncs, el Signor Richetti partí, encara que ho arranjà tot com d’esquitllentes i d’una manera furtiva per si a algun altre turista se li acudia de saltar-se l’itinerari de visites fixat.

—«Condemnadament feliç». —Mrs. Allerton brandà el cap vers un costat mentre meditava la resposta—. Doncs, en realitat, és una expressió escocesa. Fa referència a aquella mena d’exaltació que sobrevé abans d’una desgràcia. Aquella felicitat que, sabeu?, resulta excessiva per poder ser duradora.

Després amplià l’explicació, mentre Poirot l’escoltava atentament.

—Gràcies, Madame. Ara ho entenc. És curiós que ho diguéssiu ahir, i que Madame Doyle escapés de la mort de miracle poc després.

A Mrs. Allerton la sacsejà un lleuger tremolor.

—Va faltar poc. Creieu que podia ser una broma? ¿Una cosa de canalla, sense que signifiqui res de greu?

Poirot s’arronsà d’espatlles.

—Podria ser, Madame.

Canvià de tema, parlà de Mallorca i preguntà sobre diverses qüestions d’utilitat amb vista a una possible visita a l’illa.

Mrs. Allerton estava encantada amb aquell homenet, potser en part per esperit de contradicció. Sabia que Tim intentava sempre interferir el corrent de simpatia entre ambdós, titllant el detectiu de xafarder de la pitjor mena. Però ella no ho creia pas així. Suposava que el seu estil estranger i una mica exòtic de vestir havia incitat els prejudicis del seu fill. Ella, en canvi, el considerava una companyia agradable i estimulant, atesa la seva intel·ligència. A més a més, era extremament simpàtic. De sobte, es trobà confessant-li la seva antipatia per Joanna Southwood. Parlar-ne la tranquil·litzà. I al capdavall, per què no? Ell no coneixia Joanna ni probablement l’arribaria a conèixer mai. Per què no es podia calmar i alliberar-se una mica d’aquella càrrega feixuga que representava per a ella la gelosia?

En aquell mateix moment, Tim i Rosalie Otterbourne també parlaven d’ella. Tim havia estat faceciós i engrescat com feia temps que no solia estar-ho. La seva salut malaltissa, mai no prou deteriorada per resultar realment interessant, ho havia estat prou, però, per impedir-li de dur la mena de vida que hauria triat. Pocs diners i cap ocupació agradable ni brillant.

—Una existència terriblement mediocre i dòcil —acabà queixant-se’n, desanimat.

Rosalie digué, abruptament:

—Tens una cosa que t’envejaria una pila de gent.

—Ah, sí? Què?

—La teva mare.

Tim en quedà sorprès i cofoi.

—La mare? Sí, és única. M’agrada que també ho creguis.

—La trobo meravellosa. Sembla tan encisadora, tan assenyada, com si res no pogués afectar-la mai, i, a més a més, està sempre a punt per divertir-se amb qualsevol cosa…

Rosalie quequejava lleugerament, tot mantenint el seu to seriós.

Tim sentia un càlid corrent de simpatia envers la noia. Li hauria agradat tornar-li el compliment, però, malauradament, Mrs. Otterbourne li semblava una amenaça per a la humanitat. Això el va fer sentir incòmode.

Miss Van Schuyler s’havia quedat a la llanxa. No podia realitzar l’ascensió ni a peu ni amb camell. Havia explicat secament:

—Sento que us hàgiu de quedar aquí amb mi, Miss Bowers. Preferiria que hi anéssiu en comptes de la Cornelia, però les jovenetes són massa egoistes. Ha fugit sense dir-me ni una paraula. I l’he vista parlar amb aquell jove tan desagradable i groller, en Ferguson. La Cornelia m’ha disgustat d’una manera lamentable. No té cap sentit del capteniment correcte en societat.

Miss Bowers respongué amb el seu estil impersonal de sempre:

—Té força raó, Miss Van Schuyler. Però pujar allà dalt hauria constituït un recorregut molt calorós, i no m’imagino muntant un camell. Amb puces, segur.

S’ajustà les ulleres, aclucà els ulls per veure el grup que davallava la muntanya i comentà:

—Miss Robson ja no és amb aquell jove. La veig amb el doctor Bessner.

Miss Van Schuyler rondinà.

Des que havia descobert que el doctor Bessner tenia una gran clínica a Txecoslovàquia i una reputació de metge eminent per tot Europa, s’esmerçava per caure-li en gràcia. D’altra banda, podria necessitar els seus serveis professionals abans que s’acabés el viatge.

Quan els excursionistes tornaren al Karnak, Linnet deixà anar un crit de sorpresa.

—Un telegrama per a mi!

L’agafà d’una revolada i s’afanyà a obrir-lo.

—Alça! No ho entenc. Patates, remolatxa. Què significa, Simon?

Simon tot just s’havia abocat per sobre les espatlles de la noia per llegir el text, quan una veu enfurida baladrejà:

—Perdoneu, però aquest telegrama és per a mi.

El Signor Richetti l’arrabassà grollerament de les mans de la noia, adreçant-li un cop d’ull indignat.

Linnet restà immòbil per la sorpresa durant un moment. Després girà el sobre.

—Simon, que en soc, d’estúpida! Posa Richetti, no Ridgeway. I en qualsevol cas, ara el meu nom tampoc no és Ridgeway. M’he de disculpar.

Va seguir el diminut arqueòleg cap a popa.

—Ho sento, Signor Richetti. Veureu, abans de casar-me, el meu nom era Ridgeway, i no fa gaire que m’he casat, de manera que…

S’aturà, amb un somriure a les seves faccions que l’invitava a condescendir amb el petit pas en fals d’una jove núvia.

Però era obvi que a Richetti no li feia cap gràcia. La reina Victòria, amb el seu suprem rigor, no se l’hauria mirada amb més duresa.

—Els noms s’han de llegir detingudament. No té excusa ser deixat en aquest punt.

Linnet es mossegà el llavi i s’enrojolà. No estava acostumada a ser tractada d’aquella manera. Tornà a reunir-se amb el seu marit i exclamà, dolguda:

—Aquests italians són realment insuportables.

—Tant se val, estimada; anem a veure aquell gran cocodril d’ivori que t’agrada.

Baixaren plegats a terra.

Poirot els observà mentre travessaven la passarel·la. Es tombà quan sentí un panteix sostingut. Era Jacqueline de Bellefort. Les seves mans premien amb força la barana. L’expressió del seu rostre, quan es va girar, l’esverà d’allò més. No hi restava ni una engruna de malícia o divertiment. Semblava consumida per un foc intern que la devorés.

—Ja no em fan cas. —Els seus mots brollaven suaus i ràpids—. Han prescindit de mi. Ja no són al meu abast… Tant se’ls en dona, si soc aquí com si no… Ja no puc ferir-los més…

Li tremolaven les mans, aferrades a la barana.

—Mademoiselle…

Ella esclatà:

—Ai, ara ja és massa tard, massa tard per posar-hi remei. Teníeu raó. No hauria d’haver vingut. No hauria d’haver fet aquest viatge. Com l’anomenàreu? Un viatge de l’ànima? No puc tornar enrere. He anat massa enllà. I continuaré. No seran feliços junts. No ho seran. Abans l’hauré de matar.

Marxà enfurismada. Poirot, que l’esguardava, notà que una mà es repenjava a les seves espatlles.

—La vostra jove amiga sembla una mica trasbalsada, Monsieur Poirot.

Poirot es girà i es quedà d’una peça en reconèixer un antic conegut.

—Coronel Race!

L’home, alt i embrunit, somrigué.

—Quina sorpresa, eh?

Hercule Poirot havia conegut el coronel Race un any enrere, a Londres. Van coincidir com a convidats en un sopar molt estrany. Un sopar que havia desencadenat la mort d’aquell home estrafolari, el seu amfitrió.

Poirot sabia que Race era una persona d’anades i vingudes sorprenents. Se’l podia trobar a qualsevol racó de l’Imperi on s’estigués tramant alguna maquinació.

—Així que sou aquí, a Wâdi Halfa —remarcà reflexivament el detectiu.

—Soc aquí, en aquest vaixell.

—Què voleu dir?

—Que estic fent el viatge de tornada amb vós cap a Shellâl.

Hercule Poirot alçà les celles.

—Això és molt interessant. ¿Potser us vindria de gust alguna coseta de beure?

Entraren a l’observatori de proa, que en aquell instant estava desert. Poirot encarregà un whisky per al coronel i una taronjada doble amb molt de sucre per a ell.

—Així que fem el viatge plegats —comentà Poirot mentre xarrupava—. ¿No aniríeu més de pressa amb alguna de les naus del govern, que naveguen tant de dia com de nit?

El rostre del coronel Race dibuixà una ganyota apreciativa.

—Feu diana com de costum, Monsieur Poirot —observà complagut.

—Llavors es tracta dels passatgers?

—D’un dels passatgers.

—Ara m’agradaria saber de quin —demanà Hercule Poirot fent l’orni.

—Desgraciadament, no ho sé ni jo —confessà Race amb despit.

Poirot l’esguardà ple d’interès.

Race afegí:

—Amb vós no cal anar amb misteris. Hem tingut una pila de problemes aquí fora. Un cop i un altre. No ens preocupa la gent que organitza els avalots d’una manera ostensible, sinó els qui acosten el llumí al barril de pólvora. N’hi havia tres. Un és mort. Un altre, a la presó. Empaito el tercer. Un home amb cinc o sis assassinats a sang freda en el seu haver. És un dels agitadors a sou més llestos que han existit mai… I és a bord. Ho sé per un fragment d’una carta que ha anat a parar a les nostres mans. Un cop desxifrada, deia: «X anirà embarcat al Karnak del 7 al 13». No especificava, però, amb quin nom viatjaria.

—En teniu alguna descripció?

—No. Descendent d’americans, irlandesos i francesos. Un mestís. Això no ens ajuda gaire. Se us acudeix alguna idea?

—Una idea. Tot és perfecte —contestà, meditatiu, Poirot.

Hi havia prou compenetració entre tots dos perquè Race no coaccionés més el detectiu. Sabia que no diria res fins a estar-ne segur.

Poirot arrufà el nas i digué, entristit:

—En aquest vaixell estan passant algunes coses que m’inquieten molt.

Race l’esguardà inquisitiu.

—Figureu-vos —explicà Poirot—. A ha injuriat greument B, que cerca de venjar-se. B profereix amenaces.

—Viatgen tots dos embarcats en aquest vapor?

Poirot assentí.

—Exactament.

—I dedueixo que B deu ser una dona.

—Justos!

Race encengué un cigarret.

—Jo no m’hi amoïnaria. La gent que va explicant el que farà, normalment no ho fa.

—Especialment en el cas de les dones, direu! Sí, és veritat.

Però no se’l veia pas més tranquil.

—Alguna cosa més? —preguntà Race.

—Sí, hi ha una altra cosa. Ahir A va escapar de la mort per molt poc. Un tipus de mort molt adient perquè semblés un accident.

—Preparada per B?

—No, aquesta és la qüestió. B no hi podia haver participat.

—Llavors fou un accident.

—Així ho suposo, però no m’agraden aquesta mena d’accidents.

—Esteu segur que B no hi podia haver intervingut?

—Del tot.

—Bé; de vegades hi ha coincidències. Qui és A? ¿Una persona particularment desagradable?

—Al contrari. És una encisadora senyora jove, rica i bonica.

Race grunyí.

—Sembla una novel·la.

—Peut-être. Però us confesso que no estic gens tranquil, amic meu. Si tinc raó, i al capdavall acostumo a tenir-la —Race amagà el seu somriure característic darrere del bigoti—, hi ha motius d’inquietud. I ara veniu vós a afegir-hi una altra complicació. Dieu que hi ha un assassí a bord del Karnak.

—Normalment, ell no mata jovenetes adorables.

Poirot mogué el cap, disgustat.

—Tinc por, amic meu —reconegué—, tinc por… Avui he aconsellat aquesta senyora, Madame Doyle, que marxés amb el seu marit cap a Khartum, i que no tornessin al Karnak. Però no me n’han fet cas. Prego al cel que arribem a Shellâl sense cap desgràcia.

—No esteu adoptant una visió molt catastrofista?

Poirot negà amb el cap.

—Tinc por —explicà senzillament—. Sí, jo, Hercule Poirot, tinc por.





CAPÍTOL DOTZE


Cornelia Robson s’estava dreta a l’interior del temple d’Abu Simbel. Era el capvespre de l’endemà, un vespre força calorós. El Karnak estava ancorat encara a Abu Simbel per permetre una segona visita al temple, aquesta vegada amb llum artificial. La diferència era considerable, i Cornelia comentava el fet amb Mr. Ferguson, que romania dret al seu costat.

—No sé per què, però ara resulta fins i tot millor! —exclamà—. Tots aquests enemics als quals el rei va fer tallar el cap, tots ells rígids, dempeus. Allà s’albira una mena de castell que abans no havia observat. Tant de bo que el doctor Bessner fos aquí, perquè ens explicaria què significa.

—Si sabéssiu com em fastigueja aquell vell ximple —replicà, ferreny, Ferguson.

—Per què? És un dels homes més agradables que hagi conegut mai.

—És un vell pretensiós i pesat.

—No entenc com podeu dir això.

El jove l’agafà sobtadament pel braç, quan sortien del temple a la claror de la lluna.

—Per què us deixeu avorrir per homes vells i grassos, i que us intimidi i trepitgi una vella malcarada i dolenta?

—Mr. Ferguson!

—Que no teniu sang a les venes? No sabeu que sou igual que ella?

—Doncs no! —contestà Cornelia amb veritable convicció.

—No sou tan rica, però res més.

—No, no és cert. La cosina Marie és molt culta, i…

—Culta! —El xicot deixà anar el seu braç tan bruscament com se n’havia apoderat—. Aquesta paraula em posa malalt.

Cornelia el fità, alarmada.

—A ella no li agrada que parleu amb mi, oi? —preguntà el noi.

Cornelia enrogí i semblà torbada.

—Per què? Perquè creu que no estic a la seva alçada! Au, vinga! I això no us fa bullir la sang?

Cornelia balbucejà:

—Preferiria que no fóssiu tan esverat.

—Però no compreneu, essent americana, que tothom neix igual i lliure?

—I ara —el contradigué Cornelia amb calma i aplom.

—Però, noia, si és escrit a la vostra constitució!

—La cosina Marie opina que els polítics no són cavallers —digué Cornelia—. I, evidentment, les persones no som iguals. Això no té sentit. Sé que jo soc una noia senzilla i casolana, la qual cosa a vegades em mortifica, però ja ho he superat. Voldria haver nascut elegant i bufona com Mrs. Doyle, però no ha estat així, de manera que intento no capficar-m’hi.

—Mrs. Doyle! —exclamà Ferguson amb pregon menyspreu—. És la classe de dona que s’hauria de fer afusellar exemplarment.

—Deu ser per culpa de la digestió —comentà Cornelia amb discreció—. Porto a la bossa una pepsina especial que pren la cosina Marie. Desitjaríeu provar-la?

Mr. Ferguson s’exasperà.

—Sou impossible!

Es girà i la deixà enrere, sola. Cornelia el seguí cap al vaixell. Just quan estava creuant la passarel·la, ell la va agafar un altre cop.

—Sou la persona més interessant de tota l’embarcació —li digué—. I cal que ho tingueu present.

Ruboritzada i cofoia, Cornelia entrà a la sala-observatori de proa. Miss Van Schuyler hi conversava amb el doctor Bessner. Una xerrada molt correcta, adobada amb certa condescendència per part d’ell.

Cornelia s’excusà amb to de culpabilitat:

—Espero no haver estat gaire temps fora, cosina Marie.

Fent una llambregada al seu rellotge, la vella li etzibà:

—No t’has afanyat, precisament. I què has fet amb la meva estola de vellut?

Cornelia mirà al seu voltant.

—Aniré a veure si és a la cabina, cosina Marie.

—És clar que no hi és! Després de sopar la tenia aquí i no m’he mogut. Era en aquella cadira.

Cornelia explorà la sala amunt i avall.

—No la veig enlloc, cosina Marie.

—Això no té ni cap ni peus! —es queixà Miss Van Schuyler—. Busca-la bé.

Era la mena d’ordre que es dona a un gos, i com a tal l’obeí Cornelia. El tranquil Mr. Fanthorp, assegut en una taula propera, s’aixecà per ajudar-la. Però l’estola no aparegué.

El dia havia estat tan càlid i xafogós que la major part del passatge es retirà ben d’hora, havent tornat de visitar el temple. Els Doyle jugaven al bridge amb Pennington i Race en una taula del racó. L’altre únic ocupant de la sala era Hercule Poirot, que ronsejava tot badallant, assegut en una tauleta prop de la porta.

Miss Van Schuyler, amb passes reials, escortada a banda i banda per Cornelia i Miss Bowers, s’aturà davant la cadira de Poirot, que de seguida es posà educadament dempeus, avortant un badall de proporcions gegantines. Miss Van Schuyler li digué:

—Acabo d’assabentar-me de qui sou, Monsieur Poirot. Us he de confessar que he sentit parlar de vós al meu amic entranyable, Rufus Van Aldin. En algun moment m’heu d’explicar detalls dels vostres casos.

A Poirot li titil·laren els ulls entelats per l’ensonyament, i acomiadà la dama amb un cop de cap exageradament reverencial. Miss Van Schuyler li tornà una salutació condescendent.

Poirot repetí el badall. Se sentia pesat i vençut per la son, fins al punt que amb prou feines podia mantenir els ulls oberts. Adreçà una ullada als jugadors de bridge, abstrets en el joc, i després al jove Fanthorp, que estava capbussat en un llibre. Fora d’ells, l’estança oferia una imatge desoladora. Sortí a coberta. Jacqueline de Bellefort s’acostava a ell precipitadament i quasi hi va ensopegar.

—Digueu, Mademoiselle.

—Sembleu mig endormiscat, Monsieur Poirot.

Ho admeté obertament.

—Mais oui, estic mort de son. Se’m tanquen els ulls. Ha estat un dia molt dens i esgotador.

—Sí. —Feia l’efecte de rumiar-s’ho—. Ha estat d’aquells dies que les coses esclaten! Rebenten! En què ja no es pot seguir…

El seu to de veu era fluix i apassionat. En comptes de mirar-lo mentre li parlava, havia fixat la vista en el terra sorrenc de la ribera. Tenia les mans enterques, rígides…

De sobte es relaxà, tot dient lacònicament:

—Bona nit, Monsieur Poirot.

—Bona nit, Mademoiselle.

Els seus ulls es trobaren durant un instant. Pensant-hi l’endemà, arribà a la conclusió que la seva mirada era suplicant. I això hauria de recordar-ho més endavant.

Continuà cap a la seva cabina mentre ella entrava a l’observatori de proa.

Cornelia, un cop satisfets una munió de requeriments i encàrrecs de Miss Van Schuyler, reposava tot fent costura a la sala-observatori. No tenia son. Al contrari, estava ben desperta i una mica excitada.

Els quatre del bridge encara hi eren. En una altra cadira, Fanthorp continuava llegint. Cornelia s’esforçava amb el seu treball d’agulla.

De sobte s’obrí la porta i penetrà Jacqueline de Bellefort. Restà dreta al llindar, amb el cap tirat enrere. Pitjà un timbre, s’adreçà cap on era Cornelia i s’assegué al seu costat.

—Heu baixat a terra? —li preguntà.

—Sí. He cregut que resultaria fascinant a la claror de la lluna.

Jacqueline brandà el cap.

—Sí, una nit meravellosa… Realment, una nit de lluna de mel.

Els seus ulls recorregueren la taula de bridge i es fixaren per un moment en Linnet Doyle.

Aleshores arribà el mosso que havia cridat. Jacqueline demanà una ginebra doble. Mentre l’encarregava, Simon Doyle li adreçà un ràpid cop d’ull. Una llangorosa ansietat es reflectia en els seus ulls. La seva muller li hagué de recordar:

—Au, vinga, que et toca a tu.

Jacqueline cantussejava una tonada. Quan li portaren la beguda, l’agafà tot dient:

—Bé, ja és aquí l’arma del crim.

Es begué la ginebra i en demanà una altra.

Simon desvià altre cop l’esguard de la taula de bridge. La seva mirada esdevingué absent. El seu company, Pennington, li cridà l’atenció perquè estigués pel joc.

Jacqueline tornà a cantussejar, de primer baixet, després més fort: «Era el seu home i l’enganyà…»

—Perdó —s’excusà Simon—. Soc un estúpid per no seguir-vos la mà. Això els dona la partida.

Linnet s’alçà.

—Tinc son. Em sembla que me n’aniré a dormir.

—Ja és hora —opinà el coronel Race.

—Estic amb vós —s’hi afegí Pennington.

—Vens, Simon?

Doyle contestà lentament:

—No, encara no. Crec que abans prendré una copa.

Linnet mogué el cap i sortí a fora. Race la seguí. Pennington s’acabà la seva beguda i marxà darrere d’ells. Cornelia començà a plegar el seu brodat.

—No aneu a dormir encara, Miss Robson —li pregà Jacqueline—. Si us plau. En una nit com aquesta, no m’abandoneu.

Cornelia tornà a seure.

—Nosaltres, les noies, ens hem de fer costat —digué Jacqueline.

Tirà el cap enrere i es posà a riure. Una riallada estrident, mancada d’alegria.

Arribà la segona beguda.

—Voleu alguna cosa? —li preguntà Jacqueline.

—No, moltes gràcies —respongué Cornelia.

Jacqueline s’aclofà a la seva cadira. Reprengué la seva cantarella, ara ja ben alt. «Era el seu home i l’enganyà…»

Mr. Fanthorp girà full. Simon Doyle agafà una revista.

—Realment, em sembla que me n’aniré a dormir —explicà Cornelia—. S’està fent molt tard.

—No podeu anar-vos-en encara —afirmà Jacqueline—. Us ho prohibeixo. Au, conteu-m’ho tot sobre vós.

—Bé… No ho sé… No hi ha gran cosa a dir —vacil·là Cornelia—. Sempre he viscut a casa, i no he voltat gaire. Aquest és el meu primer viatge al Vell Continent. Per això en frueixo a cada instant.

Jacqueline rigué.

—Sou una persona feliç, oi? Bé, m’agradaria ser com vós…

—De debò? Em refereixo que, estic segura…

Cornelia se sentia atordida. Era evident que Miss De Bellefort estava bevent massa. Això no era precisament una novetat per a Cornelia. Estava tipa de veure trompes durant els anys de la prohibició. Però hi havia alguna cosa més… Jacqueline de Bellefort li parlava, la mirava, i tanmateix Cornelia tenia la impressió que s’estava adreçant a algú altre…

Però només hi havia dues persones més a la sala, Mr. Fanthorp i Mr. Doyle. Mr. Fanthorp semblava completament absort en el seu llibre. A Mr. Doyle se’l veia estrany, amb una expressió vigilant al rostre…

Jacqueline repetí:

—Parleu-me de vós.

Obedient com sempre, Cornelia ho intentà. Resultava monòtona, es recreava en petits detalls innecessaris de la vida diària. No estava acostumada que la deixessin parlar. El seu paper habitual era el d’oient. I nogensmenys, Jacqueline feia posat d’interessar-s’hi. Quan Cornelia vacil·lava o feia una pausa, l’altra l’encoratjava immediatament a prosseguir.

—Au, vinga, expliqueu-me més coses.

I Cornelia continuava: que si la mare estava molt delicada, que si alguns dies només menjava cereals… Desgraciadament, era conscient de l’escàs interès de tot allò que deia, malgrat l’afecció amb què l’altra noia semblava escoltar-se-la. Però, realment, hi posava atenció? No estava potser pendent d’alguna altra cosa? Mirava Cornelia, sí, però no s’adreçava a algú altre d’aquella estança?

—I és clar, les classes d’art són molt bones, i el darrer hivern vaig anar a un curs de…

Quina hora devia ser? Segurament molt tard. Havia estat parlant i parlant. Només que passés alguna cosa…

I de sobte, com si el pensament s’hagués anticipat als esdeveniments, es desencadenà una nova situació. Únicament que, en aquell context, semblava fins i tot natural. Jacqueline va girar el cap per adreçar-se a Simon Doyle.

—Truca al timbre, Simon. Vull una altra copa.

Simon Doyle alçà els ulls per damunt de la revista i contestà amb calma:

—Els cambrers són a dormir. És més de mitjanit.

—Et dic que vull una altra copa.

Simon replicà:

—Ja has begut prou, Jackie.

Ella se li atansà gronxant-se.

—Quin problema tens?

L’home s’arronsà d’espatlles.

—Cap.

La noia l’esguardà durant una estona, abans de dir:

—Què et passa, Simon? Tens por?

Simon no contestà. Mesurant els seus moviments, apujà altre cop la revista.

Cornelia murmurà:

—Bé, sí que és tard. Jo hauria de…

Començà a moure’s amb gestos vacil·lants. Li caigué un didal.

Jacqueline li digué:

—No te’n vagis a dormir. Vull una altra dona aquí per fer-me costat. —Esclatà a riure—. Saps de què té por en Simon? Té por que ara comenci a explicar la història de la meva vida.

—De debò?

Cornelia se sentia presa per emocions contradictòries. Es trobava profundament incòmoda, però alhora agradablement excitada. Quina mala cara que posava Simon Doyle!

—Sí, és una història ben trista —reprengué el fil Jacqueline amb veu càlida i burleta, disfressada amb un to suau—. Em va tractar bastant malament, oi Simon?

Simon Doyle li digué, amb duresa:

—Ves-te’n a dormir, Jackie. Estàs borratxa.

—Si et sents incòmode, estimat Simon, val més que te’n vagis.

Simon Doyle l’esguardà de fit a fit. La mà que sostenia la revista es clogué una mica, però ell parlà captenint-se:

—Em quedo.

Cornelia murmurà altre cop:

—Realment, hauria de… És tan tard…

—Tu no te’n vas —replicà secament Jacqueline. Allargà la mà i obligà a seure la noia—. Tu et quedes a sentir el que jo he de dir.

—Jackie —intervingué Simon—, t’estàs posant en ridícul! Per l’amor de Déu, ves-te’n a dormir!

Jacqueline s’assegué de sobte a la seva cadira. Les paraules li eixien amb fluïdesa, en un suau murmuri desbocat.

—Tens por que faci una escena, oi? Ets tan anglès, tan primmirat! Vols que em comporti amb correcció, oi? Però a mi tant se me’n dona, si em comporto correctament o no! Seria millor que sortissis corrents d’aquí, perquè ara xerraré una mica.

Jim Fanthorp tancà amb cura el seu llibre, badallà, es mirà el rellotge, s’aixecà i es retirà. Fou una representació molt britànica i gens convincent.

Jacqueline es regirà en el seient i fità Simon.

—Ximple estúpid —digué com si mastegués les paraules—, ¿et penses que pots tractar-me com un drap brut i quedar-te com si res?

Simon Doyle obrí la boca, i la tancà altre cop immediatament. Restà immòbil, confiant que l’exabrupte no tindria conseqüències si ell no deia res per provocar-la encara més. La veu de Jacqueline es feu densa i vidriosa. Això fascinava Cornelia, poc acostumada a viure emocions fortes de cap mena.

—Ja et vaig advertir —digué Jacqueline— que et mataria abans que veure’t amb una altra dona… Et pensaves que ho deia de broma? Doncs anaves errat. Fins ara tan sols he estat esperant! Ets el meu home! Ho sents? Em pertanys…

Simon continuava mut. La mà de Jacqueline palpejava, malapta, el plec de la faldilla. S’abocà cap endavant.

—Et vaig dir que et mataria i anava de debò… —La mà reaparegué de sobte amb alguna cosa que relluïa—. Et mataré com un gos, com la mena de gos pudent que ets en realitat…

Llavors Simon actuà. S’alçà d’un salt, però en aquell mateix instant ella l’encanonà i premé el gallet…

Simon es recargolà i caigué estès sobre la cadira… Cornelia xisclà i travessà rabent la porta giratòria que menava a la coberta, on Jim Fanthorp estava repenjat a la barana. El cridà.

—Mr. Fanthorp… Mr. Fanthorp…

L’home acudí corrents a l’encontre de la noia, que se li abraonà esglaiada.

—Li ha disparat… Ai! Li ha disparat…

Simon Doyle estava ajagut tal com s’havia esfondrat, mig tombat sobre una cadira. Jacqueline l’observava, dreta, paralitzada. Tremolava violentament, i els seus ulls esbatanats i aterrits fitaven el doll de sang que lentament xopava els pantalons de Simon per sota del genoll, on el xicot sostenia un mocador que tapava la ferida. Ella quequejava:

—Jo no volia… Déu meu, realment no volia…

La pistola lliscà de les seves mans trèmules al terra amb un soroll sec i li clavà una puntada de peu que la feu anar a parar sota un seient.

Simon, amb veu ofegada, murmurà:

—Fanthorp, per caritat, algú s’acosta. Digueu-li que tot va bé, que ha estat un accident… No ho sé, alguna cosa. Que no hi hagi escàndol.

Fanthorp assentí, copsant ràpidament la idea. Travessà la porta i topà amb el rostre alarmat d’un tripulant nubi.

—No passa res, tot va bé! Només ha estat una broma.

El negre el guaità dubtós, desconcertat. Llavors es tranquil·litzà, mostrà les dents en un generós somriure, feu un senyal amb el cap i se’n tornà per on havia vingut. Fanthorp entrà altra vegada.

—Tot funciona. No crec que ningú més ho hagi sentit. Ha sonat com si traguessin un tap de suro. Ara el que cal…

Estava esverat. De sobte, Jacqueline va començar a sanglotar histèricament.

—Ai, Déu meu, preferiria ser morta… Em mataré. Estaré millor morta… Però què he fet… Què he fet?

Cornelia se li atansà de seguida.

—Calma’t, dona, calma’t.

Simon, amb les temples humides i la cara desfigurada pel dolor, reclamà amb urgència:

—Endueu-vos-la. Per l’amor de Déu, traieu-la d’aquí! Porteu-la a la cabina, Fanthorp. Afanyeu-vos, Miss Robson, aneu a cercar aquella infermera que us acompanya —digué, suplicant, mentre passava la mirada de l’un a altre—. No la deixeu. Assegureu-vos que la infermera se’n faci càrrec. Després desperteu en Bessner i porteu-lo cap aquí. Pel que més vulgueu, no en digueu res a la meva muller.

Jim Fanthorp assentí. El jove advocat es captenia fred i eficient davant d’una emergència.

Entre ell i Cornelia conduïren la noia, que, gemegant, s’hi resistia, cap a la seva cabina. Allà s’agreujaren els problemes, perquè es debatia violentament per alliberar-se. Els seus sanglots es feren més escandalosos.

—Em tiraré a l’aigua… Em tiraré a l’aigua… No tinc dret a viure… Ai… Simon, Simon!

Fanthorp indicà a Cornelia:

—Localitzeu ràpidament Miss Bowers. Mentrestant, jo em quedaré aquí.

Cornelia feu que sí amb el cap i sortí a corre-cuita. Tan aviat com se n’adonà, Jacqueline s’aferrà a Fanthorp.

—La seva cama… Perd sang… Potser és trencada… Pot morir escolat. He d’anar-hi… Oh, Simon, Simon, com he pogut fer-ho?

Elevava el to de veu. Fanthorp intentà calmar-la.

—Tranquil·litzeu-vos… Es posarà bé.

La noia arrencà a plorar altra vegada.

—Deixeu-me! Deixeu que em tiri per la borda… M’he de matar!

Fanthorp l’agafà per les espatlles i l’ajagué al llit.

—Us heu de quedar aquí. I sense moure fressa. Sobreposeu-vos. Tot va bé, us dic.

Per sort seva, la noia aconseguí dominar-se una mica, bé que agraí profundament l’arribada de Cornelia acompanyada de l’eficient Miss Bowers, que, en retirar les cortines, aparegué pulcrament vestida amb un quimono espantós.

—Bé, doncs —va dir amb vivesa—, què és tot això?

Es feu càrrec de la situació sense cap senyal de sorpresa ni d’alarma. Fanthorp restà alleujat de poder deixar la noia a les mans professionals de la dona, i s’afanyà cap a la cabina ocupada pel doctor Bessner. Trucà i hi penetrà tot seguit.

—Doctor Bessner?

Un ronc terrorífic quedà estroncat i la veu sobresaltada del metge preguntà:

—Sí? Què hi ha?

Fanthorp ja havia encès el llum. L’altre parpellejà, fent ulls d’òliba.

—Es tracta d’en Doyle. Li han disparat un tret. Ho ha fet Miss De Bellefort. És a la sala de proa. Podeu venir-hi?

El corpulent doctor reaccionà immediatament. S’incorporà d’un bot, es calçà les sabatilles i es posà el batí, i, agafant el maletí dels instruments, acompanyà Fanthorp cap al saló, tot fent-li algunes preguntes professionals relatives al cas. Simon se les havia enginyades per obrir la finestra que tenia més a prop. Hi treia el cap per poder respirar brisa marina. Tenia la cara lívida. El doctor Bessner se li apropà.

—Vejam, què tenim aquí?

El mocador amarat de sang relliscà sobre la catifa, on s’apreciava una àmplia taca fosca.

L’examen mèdic tingué com a contrapunt les imprecacions i els grunys teutònics del metge.

—Sí, és lleig, això… L’os fracturat. I una gran pèrdua de sang. Herr Fanthorp, entre tots dos el traslladarem a la meva cabina. Així. No pot caminar, o sigui que l’haurem de carregar.

Mentre el traginaven va aparèixer Cornelia per la porta. En veure-la, el facultatiu remugà de satisfacció.

—Ach, sou vós? Gott. Veniu amb nosaltres. Em caldrà ajuda i de segur que ho fareu millor que el nostre amic, perquè ja s’ha posat una mica pàl·lid.

Fanthorp apuntà un somriure malaltís.

—Vol que cridi Miss Bowers? —preguntà.

El doctor Bessner considerà Cornelia amb una ullada.

—Ho fareu força bé, senyoreta —l’encoratjà—. No us desmaiareu, ni us comportareu com una bleda, hein?

—Puc fer el que m’indiqueu —afirmà Cornelia amb vehemència.

Bessner assentí amb el cap, complagut. La colla que formava la comitiva travessà la coberta. Els deu minuts següents foren dedicats a la cirurgia, i Jim Fanthorp no s’ho passà pas bé. Se sentia íntimament avergonyit per la fermesa que mostrava Cornelia.

—He fet el que he pogut —comunicà el doctor Bessner en acabar—. Us heu comportat com un heroi, amic.

Tustà admirativament l’esquena de Simon. Llavors li arromangà la màniga i mostrà una agulla hipodèrmica.

—I ara us donaré alguna cosa perquè dormiu una estona. Què hi ha de la vostra dona?

Simon respongué feblement:

—No cal que ho sàpiga fins demà al matí… —I afegí—: No censureu la Jackie… Tot ha estat per culpa meva. L’he tractat sense cap consideració… Pobra noia, no era conscient del que feia…

El doctor Bessner assentí, comprensiu.

—Sí, sí, me’n faig el càrrec.

—Culpa meva… —insistia Simon.

Dirigí el seu esguard a Cornelia.

—Algú s’hauria de quedar amb ella. Podria, podria fer qualsevol bestiesa…

El doctor Bessner li clavà l’agulla. Cornelia comentà amb tranquil·litat professional:

—Tot està controlat, Mr. Doyle. Miss Bowers passarà tota la nit amb ella.

Una espurna d’agraïment il·luminà momentàniament el rostre de Simon. Tenia el cos relaxat, els ulls closos. De sobte, els obrí de bat a bat.

—Fanthorp?

—Sí, digueu, Doyle…

—La pistola… No l’hauríeu de deixar… allà a terra. La tripulació la trobaria demà…

Fanthorp ho comprengué.

—D’acord. Ara aniré a recuperar-la.

Abandonà la cabina, sortí a coberta i trobà Miss Bowers a la porta del compartiment de Jacqueline.

—Ara estarà bé —explicà—. Li he administrat una dosi de morfina.

—Però us quedareu amb ella?

—És clar. Algunes persones s’exciten amb la morfina. Li faré companyia tota la nit.

Fanthorp prosseguí cap a la sala de proa.

Uns tres minuts més tard trucà a la porta del doctor Bessner.

—Doctor Bessner?

—Sí?

L’homenàs acudí a obrir i Fanthorp li feu senyals perquè sortís a fora.

—Veureu, no trobo la pistola…

—Què voleu dir?

—La pistola. La noia l’ha deixada caure, li ha donat una puntada de peu i ha anat a parar sota un seient. I ara ja no hi és.

S’esguardaren l’un a l’altre.

—Però qui la pot haver agafat?

Fanthorp arronsà les espatlles.

Bessner opinà amb objectivitat:

—Sí que és curiós, això. Però ara no crec que hi puguem fer res.

Desconcertats i una mica alarmats, els dos homes se separaren.





CAPÍTOL TRETZE


Hercule Poirot s’eixugava la cara després d’afaitar-se quan trucaren neguitosament a la porta i entrà sense més cerimònies el coronel Race, que immediatament va tancar la porta darrere d’ell.

—El vostre instint anava ben orientat. Ja ha passat.

Poirot es tibà i va inquirir amb to agut:

—Què ha passat?

—Linnet Doyle és morta. Un tret al cap aquesta nit.

Poirot restà en silenci un moment, mentre rememorava dues escenes que havia viscut no feia gaire. Una noia als jardins d’Assuan que afirmava amb un fil de veu: «M’agradaria posar-li la pistola al cap i prémer simplement el gallet.»

I un record més recent. La mateixa imatge, que deia: «Es té la sensació que no es pot seguir endavant. És la mena de dia en què alguna cosa explota.»

I aquell estrany prec que refulgí momentàniament als seus ulls. Per quin motiu no havia acudit a aquella súplica? Havia estat cec, sord i estúpid, en pensar únicament en la seva fretura per anar a dormir…

Race tornà a parlar.

—Jo he assumit una posició una mica oficial. M’han vingut a buscar i ho han posat a les meves mans. Hem de salpar d’aquí a mitja hora, però s’ajornarà fins que ho digui. Naturalment, hi ha la possibilitat que l’assassí pugés de terra.

Poirot mogué el cap negativament.

Race hi estigué d’acord.

—Jo tampoc no ho crec. Qualsevol pot fer-se fàcilment una idea de la situació. Au, vinga, home. Som-hi, que això fa per vós. Aquest és el vostre paper.

Poirot es vestí acuradament, bé que a corre-cuita. Un cop llest s’oferí:

—Estic a la vostra disposició.

Tots dos homes sortiren a coberta. Race comentà:

—Bessner ja deu ser allà, ara. He enviat el cambrer a buscar-lo.

Hi havia quatre cabines de luxe, amb bany. Les dues de babord les ocupaven el doctor Bessner i Andrew Pennington. A estribord, la primera l’ocupava Miss Van Schuyler, i l’altra, Linnet Doyle. La cabina per abillar-se el seu marit era la de la porta contigua.

Un cambrer esbalaït els obrí la porta de la cabina de Linnet Doyle i els deixà passar. El doctor Bessner estava inclinat sobre el llit. En veure’ls, alçà la vista i proferí un gruny.

—Què podeu dir-nos-en, doctor? —preguntà Race.

El metge es pessigà, pensarós, la barbeta, encara sense afaitar.

—Ach! Un tret a boca de canó. Observeu, aquí, just a sobre de l’orella. És per on ha entrat la bala. Un projectil petit. Diria que un vint-i-dos. La pistola l’han repenjada al cap, veieu?, aquí ha quedat ennegrit i la pell socarrimada.

Poirot es veié assetjat de nou pel record malsà de les paraules pronunciades a Assuan.

Bessner prosseguí:

—Estava adormida. No hi va haver lluita. L’assassí penetrà emparant-se en la foscor i li engegà un tret mentre ella continuava ajaguda.

—Ah! Non! —exclamà Poirot.

La seva perspicàcia psicològica li deia que alguna cosa no encaixava. Jacqueline de Bellefort, introduint-se a la cabina a les fosques, amb una pistola a la mà, no s’adeia amb el quadre que s’havia imaginat. Bessner l’esguardà a través de les seves ulleres gruixudes.

—Doncs us dic que va succeir així mateix.

—Sí, sí. No em referia a això. No us estava pas contradient.

Bessner remugà satisfet. Poirot s’atansà al capçal del llit. Linnet Doyle jeia de costat en una actitud natural i mansoia, però damunt de l’orella mostrava un petit forat rodejat per una crosta de sang resseca. Poirot mogué el cap, afligit. Llavors els seus ulls copsaren la paret blanca que tenia davant seu, i la seva respiració s’accelerà. Com un gargot vacil·lant hi destacava una J pintada amb alguna substància vermellosa.

Poirot l’observà, després s’ajupí sobre el cadàver i agafà amb delicadesa la mà dreta de la morta. Un dels seus dits estava tacat del mateix color.

—Non d’un nom d’un nom! —Poirot practicà la seva jaculatòria.

—Què dieu? A què jugueu?

El doctor Bessner l’esguardà.

—Ach! Això.

Race exclamà:

—Bé, vaja. Què en traieu, d’això, Poirot?

Poirot es redreçà per posar-se momentàniament de puntetes.

—Em pregunteu què em sembla. Eh bien, és molt senzill, ¿no és això? Madame Doyle s’està morint, vol indicar-nos qui és el seu assassí, i escriu amb el dit xopat en la seva pròpia sang la inicial del seu nom. Sí, resulta sorprenentment simple.

—Ach, però…

El doctor Bessner anava a parlar, però Race el feu callar amb un gest autoritari.

—Així és com ho veieu? —preguntà lentament.

Poirot es girà brandant el cap.

—Sí, sí. Així tal com us ho explico de sorprenentment senzill! Resulta familiar, oi? Ha aparegut sovint a les pàgines de la història romàntica del crim! Avui resulta realment un vieux jeu! La qual cosa ens duu a creure que el nostre assassí està passat de moda!

Race exhalà un prolongat sospir.

—Ja ho veig —comentà—; de primer he pensat… —I s’aturà.

Poirot contestà amb un lleu somriure:

—Que jo coneixia totes les estratègies clàssiques? Bé, perdoneu, doncs. Doctor Bessner, anàveu a dir…

Bessner digué amb veu gutural:

—Què anava a dir? Bah! Ho trobo absurd, no té cap sentit! La pobra noia va morir instantàniament. Això de pintar-se el dit amb la sang, i ja veieu que amb prou feines n’hi ha, i escriure la lletra a la paret, bah, no té cap ni peus, un melodrama sense solta ni volta!

—Pur infantilisme —afegí Poirot.

—Però que s’ha realitzat amb algun propòsit —insinuà Race.

—Naturalment —afirmà Poirot amb posat seriós.

—Per què una J? —preguntà Race.

Poirot respongué immediatament.

—La J es refereix a Jacqueline de Bellefort, una jove senyoreta que encara no fa una setmana em va confessar que res no li plauria tant com —feu una pausa, abans de citar deliberadament— «posar la meva pistola al seu cap i prémer el gallet».

—Gott im Himmel! —cridà el doctor Bessner.

Es produí un silenci momentani. Llavors Race expirà profundament i suggerí:

—Que és precisament el que ha tingut lloc aquí…

Bessner assentí amb el cap.

—Això és, sí. Era una pistola de petit calibre, tal com dic, possiblement una vint-i-dos. Cal extreure la bala, és clar, abans d’estar-ne segurs.

Race feu un cop de cap en senyal d’haver comprès i preguntà:

—Què hi ha de l’hora?

Bessner es tornà a rascar la barbeta, aconseguint de fer soroll en fregar-la.

—No ho podria precisar. Ara són les vuit i, atesa la temperatura d’aquesta nit, l’han matada fa entre sis i vuit hores.

—I això situa el crim entre mitjanit i les dues de la matinada.

—Això mateix.

Es feu un silenci. Race esguardà al seu voltant.

—Què hi ha del marit? Suposo que deu dormir a la cabina del costat.

—De moment —contestà el doctor Bessner—, està dormint a la meva cabina.

Els altres dos homes semblaren sorpresos.

Bessner feu uns quants cops de cap afirmatius.

—Ach! Veig que no us n’han assabentat. Anit, van disparar contra Mr. Doyle a la sala de proa.

—Que li van disparar? Qui?

—La jove senyoreta, Jacqueline de Bellefort.

Race preguntà, interessat:

—Està malferit?

—Sí, l’os està estellat. He fet tot el que ha estat possible fins ara, però comprendreu que cal fer radiografies de la fractura tan aviat com es pugui, i administrar-li el tractament adequat, cosa que resulta impossible en aquest vaixell.

—Jacqueline de Bellefort —murmurà Poirot.

Els ulls se li anaven cap a la J de la paret.

Race digué sobtadament:

—Si no podem fer res més, de moment, anem-nos-en. El capità ha posat la sala de fumadors a la nostra disposició. Hem d’esbrinar els detalls del que ha passat aquesta nit.

Abandonaren la cabina. Race tancà la porta i se’n guardà la clau.

—Podem tornar més tard —explicà—. La primera cosa és aclarir els fets.

Baixaren a la coberta de sota, on trobaren el capità del Karnak esperant-los a la porta de la sala de fumadors. El pobre home estava aclaparat i terriblement disgustat a causa de l’afer. Estava ansiós per deixar-ho tot en mans del coronel.

—Crec que el millor que podem fer és que us n’ocupeu vós, senyor, atès el vostre càrrec. Quedo a la vostra disposició per tot el que faci falta. Si us n’encarregueu, tindré cura que tot es realitzi segons les vostres instruccions.

—Bon xicot! Per començar, voldria que ens reservéssiu, a mi i a Monsieur Poirot, aquesta sala mentre efectuem l’enquesta.

—Naturalment, senyor.

—Això és tot, de moment. Podeu anar a atendre les vostres tasques. Sé on anar a buscar-vos.

Una mica alleujat, el capità sortí de la sala.

Race assenyalà:

—Seieu, Bessner, i conteu-nos tota la història d’aquesta nit.

Escoltaren en silenci el relat que narrava la veu retrunyidora del doctor Bessner.

—Prou clar —sentencià Race, quan aquell hagué acabat—. La noia s’engrescà, encoratjant-se amb unes quantes copes, i al final disparà un tret a l’home amb una vint-i-dos. Llavors s’adreçà a la cabina de la Linnet i també li disparà.

Però el doctor Bessner movia el cap negativament.

—No, no ho crec pas. Penso que no va ser possible. D’entrada, no hauria escrit la seva inicial a la paret, hauria resultat ridícul, ¿no us ho sembla?

—Potser sí —admeté Race—; si estava tan cega i boja de gelosia com aparentava, podria haver volgut signar el seu crim, per dir-ho d’alguna manera.

Poirot no hi estava d’acord.

—No, no crec que sigui tan… tan cínica per fer una cosa així.

—Llavors només hi ha una explicació per a la J. Algú l’ha escrita intencionadament per implicar-la-hi.

Bessner mogué el cap.

—Sí, i el criminal ha estat de pega, perquè, veureu, no resulta tan sols poc convincent que la noia fos l’assassina, sinó també impossible.

—Per què?

Bessner relatà l’atac d’histèria de Jacqueline i les circumstàncies que havien portat Miss Bowers a fer-se’n càrrec.

—I penso, vaja, n’estic segur, que Miss Bowers s’hi ha estat tota la nit.

Race apuntà:

—Si és així, l’afer se simplifica molt.

—Qui ha descobert el crim? —preguntà Poirot.

—La cambrera de Mrs. Doyle, Louise Bourgel. Anava a cridar-la com de costum i la trobà morta. Ha fugit corrents i s’ha desplomat sense sentits en braços d’un cambrer. Ell ho ha dit al capità, que m’ho ha comunicat a mi. Jo he anat a avisar el doctor Bessner i després a vós.

Poirot mogué el cap en senyal d’assentiment.

Race afegí:

—En Doyle hauria de saber-ho. Dieu que encara dorm?

Bessner contestà:

—Sí, continua descansant a la meva cabina. Li vaig administrar un fort opiaci ahir a la nit.

Race s’adreçà a Poirot.

—Doncs, em sembla —digué— que no cal que destorbem més el doctor. Gràcies, doctor.

Bessner s’aixecà.

—Sí, aniré a esmorzar. I després tornaré a la cabina per veure si Mr. Doyle està en condicions de llevar-se.

—Gràcies.

Bessner se n’anà. Tots dos homes s’esguardaren.

—Bé, com ho veieu, Poirot? —preguntà Race—. Sou l’encarregat de resoldre-ho. Jo faré el que em maneu. Digueu-me per on comencem.

Poirot feu una reverència amb el cap.

—Eh bien! Hem de fer l’interrogatori. Primer de tot, crec que cal verificar els esdeveniments d’aquesta nit. És a dir, hem de prendre declaració a Miss Robson i a en Fanthorp, que són els testimonis presencials dels fets ocorreguts. La desaparició de la pistola resulta molt significativa.

Race pitjà un timbre i envià un missatge mitjançant el cambrer. Poirot sospirà i mogué el cap.

—Mal assumpte —murmurà—, mal assumpte.

—Teniu alguna idea? —preguntà Race amb curiositat.

—Les meves idees són contradictòries. No encaixen, no estan ben ordenades. Veureu, d’una banda tenim el fet ben palès que la noia odiava Linnet Doyle i desitjava matar-la.

—Creieu que és capaç d’una cosa així?

Poirot semblava dubtar.

—Penso que… Potser sí.

—Però d’aquesta manera? És això el que us amoïna, no és cert? No li escau esmunyir-se dins d’una cabina a les fosques i disparar un tret a la seva rival mentre dorm. És aquesta sang freda el que no us convenç?

—En certa manera, sí.

—¿Opineu que aquesta noia, Jacqueline de Bellefort, és incapaç d’assassinar a sang freda?

Poirot respongué amb calma.

—No n’estic segur, sabeu? Té prou cervell, però dubto que, físicament, aconseguís de consumar l’acció per ella mateixa…

Race feu un gest d’assentiment.

—Sí, ja ho veig… Bé, d’acord amb el relat d’en Bessner, també resultaria físicament impossible.

—Si fos cert, això ho simplificaria considerablement. Esperem que sigui així —Poirot s’aturà un moment abans d’afegir amb tota naturalitat—: Me n’alegraria de debò, perquè sento força simpatia per aquesta noieta.

La porta s’obrí i entraren Fanthorp i Cornelia, seguits de Bessner. Cornelia, amb la veu trencada, digué:

—És espantós, oi? Pobre, pobre Mr. Doyle! I ella, que era tan encisadora, també. Qui ho hagi fet ha de ser autènticament pervers! I pobre Mr. Doyle, es tornarà boig quan ho sàpiga! Fins i tot, aquesta darrera nit estava terriblement preocupat perquè ella no s’assabentés del seu accident.

—D’això precisament volíem parlar-vos, Miss Robson —la tallà Race—. Hem de saber exactament què va passar anit.

Cornelia començà a explicar-se amb una mica de desordre, però les encertades preguntes de Poirot ajudaren a centrar la qüestió.

—Bé, ja ho entenc. Després del bridge, Madame Doyle es retirà a la seva cabina. Caldria saber si hi anà realment.

—Ho feu —afirmà Race—; la vaig veure. A la porta li vaig dir bona nit.

—A quina hora?

—Ho sento, però no me’n recordo —se’n lamentà Cornelia.

—Era un quart i cinc de dotze —aclarí Race.

—Bien. Aleshores, a les onze i vint, Madame Doyle estava viva i sana. Qui hi havia a la sala de proa en aquella hora?

Fanthorp va respondre.

—Hi érem en Doyle, Miss De Bellefort, Miss Robson i jo.

—Així és —confirmà Cornelia—. Mr. Pennington enllestí la seva copa i se n’anà a dormir.

—Fou gaire més tard?

—Uns tres o quatre minuts després.

—Abans de dos quarts de dotze, doncs?

—Oh, sí.

—De manera que restàreu a la sala vós, Mademoiselle Robson, Mademoiselle De Bellefort, Mr. Doyle i Monsieur Fanthorp. ¿I què feien?

—Mr. Fanthorp estava llegint un llibre, jo brodava, Miss De Bellefort estava, estava…

Fanthorp li donà un cop de mà.

—Estava bevent massa.

—Sí —afegí Cornelia—. Parlava amb mi i em preguntava coses meves. Es dirigia a mi, però em penso que en realitat el que deia anava adreçat a Mr. Doyle. Ell s’estava posant neguitós, però no deia res. Suposo que confiava que, si no hi intervenia, ella s’esbravaria sola i es calmaria.

—Però no va ser així?

Cornelia negà amb el cap.

—Vaig intentar marxar un parell de cops, però ella m’obligava a quedar-me, i jo em sentia molt incòmoda. Llavors Mr. Fanthorp s’aixecà i se n’anà.

—Resultava una mica tens —explicà Fanthorp—. Vaig creure que seria una sortida elegant. Miss De Bellefort estava preparant de manera evident una escena.

—I llavors es va treure la pistola —prosseguí Cornelia—. Mr. Doyle s’hi abraonà per intentar arrabassar-la-hi, i ella li disparà un tret a la cama. Miss De Bellefort de seguida començà a sanglotar i a cridar. Jo estava esglaiada i vaig córrer a buscar Mr. Fanthorp. Ell va tornar amb mi i Mr. Doyle ens va pregar que no féssim un escàndol. Un dels nubis va sentir el tret, però Mr. Fanthorp li va dir que tot anava bé, i després vam dur la Jacqueline a la seva cabina, i Mr. Fanthorp es quedà amb ella mentre jo anava a avisar Miss Bowers.

Cornelia callà, sense alè.

—Quina hora era? —preguntà Race.

—Ho sento, però no ho sé —digué Cornelia. Però Fanthorp hi intervingué immediatament.

—Devien ser les dotze i vint minuts. Sé que eren dos quarts d’una quan al final vaig entrar a la meva cabina.

—Ara permeteu-me que aclareixi un parell de punts —feu Poirot—. Després que Madame Doyle abandonés la sala, cap dels quatre no en va sortir?

—No.

—Esteu segurs que Mademoiselle De Bellefort no l’abandonà en cap moment?

Fanthorp respongué de seguida.

—Efectivament. Ni en Doyle, ni Miss De Bellefort, ni Miss Robson, ni jo mateix no ens vam moure del saló de proa.

—Bé. Això indica que Mademoiselle De Bellefort no va tenir l’oportunitat de disparar contra Madame Doyle abans, diguem, d’un quart i cinc d’una. Ara vejam, Mademoiselle Robson, vós vau anar a buscar Mademoiselle Bowers. ¿Es va quedar sola Mademoiselle De Bellefort durant aquesta estona?

—No, Mr. Fanthorp li feu companyia.

—Bé! Per tant, Mademoiselle De Bellefort té una coartada perfecta. Mademoiselle Bowers és la següent persona que cal entrevistar, però, abans de cridar-la, m’agradaria conèixer la vostra opinió sobre un parell de qüestions. Heu dit que Monsieur Doyle estava molt ansiós perquè Mademoiselle De Bellefort no es quedés sola. ¿Penseu que potser temia que ella realitzaria algun altre acte del qual s’hauria de penedir després?

—Això és el que jo crec —digué Fanthorp.

—Tenia realment por que ella pogués atacar Madame Doyle?

—No —Fanthorp negà amb el cap—; no crec que aquesta fos la seva idea. Més aviat que pogués fer-se mal ella mateixa.

—Un suïcidi?

—Sí. Mireu, semblava molt ensorrada i compungida pel que havia fet. S’ho retreia amb acritud, tot dient que estaria millor morta.

Cornelia hi va intervenir, tímidament.

—Em penso que, a Mrs. Doyle, li sabia molt de greu per ella. Va parlar amb molta dolçor. Va confessar que tot era culpa seva, perquè s’hi havia comportat molt malament. Va… Va estar realment encantador.

Hercule Poirot mogué el cap, pensarós.

—Ara anem per la pistola. Què va passar?

—Ella la deixà caure —explicà Cornelia.

—I després?

Fanthorp relatà que havia tornat enrere a buscar-la sense poder descobrir on havia anat a parar.

—Vaja! —exclamà Poirot—. Ara arribem al que esperava. Us pregaria que fóssiu molt precís. Descriviu-me exactament com va succeir.

—Miss De Bellefort la deixà caure i li clavà una puntada de peu.

—La maleïa —afegí Cornelia—. Sé com devia sentir-se.

—I heu dit que va anar a caure sota un seient. Ara, pareu molt de compte. ¿Mademoiselle De Bellefort no va recollir la pistola abans de sortir de la sala de proa?

Tots dos, Fanthorp i Cornelia, foren taxatius en aquest punt.

—Precisament. Només us demano que sigueu molt meticulosos en aquesta qüestió, compreneu-ho. Bé, doncs, llavors arribem a aquesta conclusió. Quan Mademoiselle De Bellefort abandonà la sala, la pistola continuava dessota la cadira, i com que no va restar sola ni un instant, perquè Monsieur Fanthorp, Mademoiselle Robson o Mademoiselle Bowers l’acompanyaren tota la nit, no va tenir l’oportunitat de recuperar l’arma un cop va haver sortit. Quina hora era, Monsieur Fanthorp, quan vau anar a buscar-la?

—Devien ser quasi dos quarts d’una.

—I quanta estona havia transcorregut des que arrossegàreu Monsieur Doyle fora de l’estança fins que hi vau tornar a cercar la pistola?

—Potser cinc minuts. Potser una mica més.

—Llavors, en aquests cinc minuts, algú va recollir la pistola de sota el seient. No va ser Mademoiselle De Bellefort. Qui ho va fer? Sembla força probable que la persona que va agafar l’arma sigui també l’assassí de Madame Doyle. També podem pressuposar que aquesta persona havia vist o sentit alguna cosa dels esdeveniments immediatament anteriors.

—No veig d’on ho traieu —objectà Fanthorp.

—M’acabeu de contar que la pistola havia quedat fora de la vista, amagada sota el seient. Per tant, no resulta plausible que la descobrissin accidentalment. Se la va quedar algú que sabia on era. Per tant, algú havia presenciat l’escena.

Fanthorp feu un senyal negatiu amb el cap.

—No vaig veure ningú quan vaig sortir a coberta, just un moment abans del tret.

—Ah, però vau sortir per la porta d’estribord?

—Sí, pel cantó de la meva cabina.

—Per tant, si algú més hagués estat observant a través del vidre de la banda de babord, no l’hauríeu vist.

—No —va admetre Fanthorp.

—Algú més, a més del nubi, va sentir l’espetec del tret?

—No, pel que jo en sé.

Fanthorp prosseguí:

—Veureu, les finestres estaven totes tancades. A Miss Van Schuyler l’assaltà una bafarada d’aire càlid a l’hora baixa. Les portes giratòries estaven també tancades. Dubto que el tret es pogués sentir clarament. Devia sonar tan sols com quan es destapa una ampolla.

Race comentà:

—Pel que jo sé, ningú no sembla haver sentit l’altre tret, el que va matar Mrs. Doyle.

—Això ja ho esbrinarem. De moment ens estem ocupant de Mademoiselle De Bellefort —contestà Poirot—. Hem de parlar amb Mademoiselle Bowers. Però de primer, abans que marxeu —aturà amb un gest Fanthorp i Cornelia—, doneu-me alguna dada de tipus personal. Així no caldrà tornar-vos a cridar més endavant. Primer vós, Monsieur, el vostre nom complet.

—James Lechdale Fanthorp.

—Adreça?

—Glasmore House, Market Donnington, Northamptonshire.

—Professió?

—Advocat.

—Motius de la vostra visita a aquest país?

Es produí un silenci. Per primer cop, l’impassible Mr. Fanthorp semblà intimidat. Al capdavall respongué, quasi en un murmuri:

—Bé… Plaer.

—Vaja! —exclamà Poirot—. Fruïu de les vostres vacances, és això, oi?

—Bé… Sí.

—Molt bé, Monsieur Fanthorp. ¿Em podríeu detallar els vostres moviments d’ahir a la nit, després dels successos que hem estat comentant?

—Vaig anar directament a dormir.

—Això fou a les…?

—Exactament a dos quarts d’una.

—¿La vostra cabina és la número vint-i-dos, a la banda d’estribord, la més pròxima a la sala-observatori?

—Sí.

—Us preguntaré una altra cosa: Vau sentir res, qualsevol cosa, mentre anàveu a la vostra cabina?

—Vaig ficar-m’hi ràpidament. Em sembla que vaig sentir una mena de patatxap just quan em deixava caure al llit. Res més.

—Vau sentir com un patatxap a l’aigua? ¿O com si es tractés d’un cop amb la mà oberta?

Fanthorp mogué el cap a banda i banda.

—Realment, no li ho podria dir. Estava mig adormit.

—I quina hora devia ser?

—Podia ser la una tocada. Certament, no ho podria dir amb exactitud.

—Gràcies, Monsieur Fanthorp. Això és tot.

—I ara, Mademoiselle Robson. Quin és el vostre nom complet?

—Cornelia Ruth. I la meva adreça és The Red House, Bellfield, Connecticut.

—Què us ha portat a Egipte?

—La cosina Marie, Miss Van Schuyler, m’hi va convidar.

—Havíeu vist mai Madame Doyle abans?

—No, mai.

—I què vau fer ahir a la nit?

—Vaig anar de dret al llit, després d’ajudar el doctor Bessner a curar la cama de Mr. Doyle.

—La vostra cabina és…?

—La quaranta-tres, a babord. La porta següent a la de Miss De Bellefort.

—Vau sentir res?

Cornelia feu un senyal negatiu amb el cap.

—No vaig sentir res de res.

—Ni tan sols cap patatxap?

—No, però en aquell moment tampoc no m’hauria cridat l’atenció, perquè el vapor estava a frec de terra pel meu cantó.

Poirot assentí.

—Gràcies, Mademoiselle Robson. Ara potser sereu tan amable de pregar a Mademoiselle Bowers que vingui.

Fanthorp i Cornelia es retiraren.

Race feu el següent comentari:

—Això és bastant clar. Si els tres testimonis no estan mentint alhora, Jacqueline de Bellefort no va poder recuperar la pistola. Però algú ho va fer. I algú va presenciar tota l’escena. I algú va ser prou menyspreable per escriure una J a la paret.

Trucaren a la porta i entrà Miss Bowers. La infermera va seure amb el seu posat eficient de costum. A requeriment de Poirot els va dir el seu nom, adreça i qualificació professional, afegint:

—He tingut cura de Miss Van Schuyler durant dos anys.

—Està molt malalta Miss Van Schuyler?

—No, jo no diria tant —aclarí—. No és gaire jove, és una mica hipocondríaca i, a més a més, li agrada tenir una infermera pendent d’ella, sempre al seu voltant. No té res greu. Però li encanta que estiguin per ella, i s’ho pot pagar.

Poirot feu un senyal de comprensió i canvià de tema.

—Tinc entès que Mademoiselle Robson us va despertar a mitjanit.

—Sí, així va ser.

—Em podríeu explicar exactament què va passar?

—Bé, Miss Robson em va explicar breument el que havia ocorregut, i em demanà que anés amb ella. Vaig trobar Miss De Bellefort molt nerviosa, en ple atac d’histèria.

—Proferia insults o amenaces contra Madame Doyle?

—No, res d’això. Es feia retrets morbosos. Havia pres una gran quantitat d’alcohol, i diria que n’estava patint les conseqüències. Vaig creure que no se la podia deixar sola. Li vaig administrar una dosi de morfina i vaig seure amb ella.

—Ara, Mademoiselle Bowers, voldria que em responguéssiu a això: ¿Mademoiselle De Bellefort va sortir en cap moment de la cabina?

—No, no se’n va moure.

—I vós?

—He estat amb ella fins aquest matí.

—N’esteu segura?

—Del tot.

—Gràcies, Mademoiselle Bowers.

La infermera s’aixecà. Tots dos homes es miraren l’un a l’altre.

Jacqueline de Bellefort quedava definitivament al marge del crim. Però, llavors, qui havia disparat contra Linnet Doyle?





CAPÍTOL CATORZE


Race recapitulà els esdeveniments coneguts.

—Algú va recollir la pistola. No va ser la Jacqueline de Bellefort. Algú suposava que, ja d’entrada, li encolomarien a ella el crim. Però no comptava que passaria tota la nit custodiada per una infermera, que, a més a més, li havia administrat morfina. I encara se m’acut una altra cosa. Algú va atemptar contra la vida de la Linnet Doyle llançant-li un roc immens al damunt, i tampoc no va ser la Jacqueline de Bellefort. Qui és?

Poirot va contestar:

—És fàcil dir qui no va realitzar el primer intent d’assassinat. Ni Monsieur Doyle, ni Madame Allerton, ni tampoc el seu fill, ni Mademoiselle Van Schuyler, ni Mademoiselle Bowers, no ho van poder fer. Els tenia tots a la vista.

—Vaja, això ens deixa encara moltes possibilitats. Què hi ha dels motius? —preguntà Race.

—Aquí és on espero que Monsieur Doyle ens pugui donar un cop de mà. S’han produït diversos incidents…

S’obrí la porta i entrà Jacqueline de Bellefort. Tenia la cara pàl·lida i avançava fent tentines.

—Jo no he estat —afirmà de seguida, amb veu de criatura espantada—. Jo no ho he fet. Per favor, m’heu de creure. Tothom es creurà que vaig ser jo, però no és veritat, no és veritat. És… És espantós. Voldria que no hagués passat. Podia haver matat en Simon ahir a la nit. Estava embogida. Però això altre no ho vaig fer jo…

Va seure i arrencà a plorar. Poirot li tustà l’espatlla.

—Au, vinga, vinga. Sabem que no la vau matar. Està provat… sí, provat, mon enfant. No vau ser vós.

Jackie s’incorporà sobtadament, amb el mocador xop de llàgrimes rebregat a la mà.

—Però, qui ho va fer?

—Això és precisament el que voldríem saber —contestà Poirot—. No podeu ajudar-nos?

Jacqueline mogué el cap.

—No ho sé… No em puc imaginar… No se m’acut res —va dir enarcant una cella—. No —digué al capdavall—, no penso que ningú pogués desitjar la seva mort —la veu se li esquerdà—, excepte jo mateixa.

Race digué de sobte:

—Perdoneu-me un moment, just per arranjar una qüestió.

I es precipità fora de l’habitació.

Jacqueline de Bellefort seia amb el cap cot, retorçant-se nerviosament els dits. Tot d’una deixà anar:

—La mort és horrible, horrible! Em fa angúnia pensar-hi.

Poirot replicà:

—Sí. No resulta gens agradable. I, tanmateix, en aquest precís moment, segur que hi ha algú felicitant-se per com li han sortit de bé els plans.

—No, no! —cridà Jackie—. Sona terrible de la manera que ho exposeu.

Poirot s’arronsà d’espatlles.

—Però és cert.

Jackie es planyia en veu baixa:

—Desitjava la seva mort, i ara és morta… I el que és pitjor… L’han matada justament com vaig dir.

—Sí, Mademoiselle. D’un tret al cap.

La noia exclamà:

—Llavors tenia raó, aquella nit al Cataract Hotel. Hi havia algú escoltant.

—Ah! —Poirot inclinà el cap endavant—. Volia veure si us en recordàveu. Sí, tot plegat és massa coincidència, que hagin assassinat Madame Doyle exactament tal com ho vau descriure.

Jackie s’estremí.

—L’home d’aquella nit, qui devia ser?

Poirot restà en silenci una estona; i després afegí, en un to de veu diferent:

—Esteu segura que era un home, Mademoiselle?

Jackie l’esguardà, sorpresa.

—Sí, és clar. Si més no…

—I doncs, Mademoiselle?

Arrugà el front i aclucà els ulls, en un intent de fer memòria. Lentament digué:

—Vaig creure que era un home…

—Però ara no n’esteu tan segura?

Jackie reconegué a poc a poc:

—No, no n’estic convençuda. Vaig donar per fet que era un home, però en realitat només vaig veure la silueta d’una figura, una ombra…

Es va aturar, però, com que Poirot no badava boca, continuà parlant.

—Penseu que potser ha estat una dona? Però segurament cap de les dones d’aquest vaixell no deuria voler matar la Linnet.

Poirot es limità a moure el cap d’un cantó a l’altre.

S’obrí la porta i aparegué el doctor Bessner.

—Voldríeu venir a parlar amb Mr. Doyle, si us plau, Monsieur Poirot? Ell té ganes de veure-us.

Jackie s’aixecà i agafà el metge pels braços.

—Com es troba? Està bé?

—Evidentment, no —replicà amb un to de retret—. Té l’os fracturat, compreneu?

—Bé, però no es morirà? —suplicà Jackie.

—Ach, però qui ha parlat de morir-se? El durem a la civilització i allà li farem radiografies i li aplicarem el tractament adient.

—Ah! —La noia ajuntà les mans amb una convulsió, i s’arraulí altre cop a la seva cadira.

Poirot sortí a coberta amb el metge, i se’ls uní Race. Tots plegats s’adreçaren a la cabina de Bessner.

Simon Doyle jeia sobre un munt de coixins i amb un embenat provisional al voltant de la cama ferida. La seva cara lívida reflectia els estralls del dolor, encara que la seva principal expressió era el desconcert, el desconcert malaltís d’un infant. Murmurà:

—Si us plau, entreu. El doctor m’ha explicat, m’ha dit el que li ha passat a la Linnet… No m’ho puc creure. Simplement, no m’ho puc creure.

—Me’n faig el càrrec. És un cop molt fort —afirmà Race.

Simon gairebé implorava quan va dir:

—La Jackie no ho ha fet. Estic segur que no ha estat ella! Tot sembla implicar-la-hi, ho reconec, però ella no ha estat! Ella… Ella estava una mica esverada ahir a la nit, i per això em va voler fer mal. Però ella no… Ella no assassinaria a sang freda.

Poirot replicà amablement.

—No us amoïneu, Monsieur Doyle. Qualsevol que disparés contra la vostra muller, no va ser Mademoiselle De Bellefort.

Simon l’observà incrèdul.

—És que ja ho heu esbrinat?

—Només que no va fer-ho Mademoiselle De Bellefort —repetí Poirot—. Però per això mateix, ¿podríeu donar-nos algun indici de qui pot ser el criminal?

Simon mogué el cap negativament i accentuà el seu posat d’astorament acovardit.

—És ridícul… Impossible. A part la Jackie, ningú més no li podia voler cap mal.

—Rumieu-ho, Monsieur Doyle. No tenia enemics? ¿Ningú no podia sentir-se ofès amb ella?

Simon tornà a moure el cap d’una banda a l’altra amb la mateixa expressió desesperançada.

—Tot plegat em sembla irreal. Hi ha en Windlesham, naturalment. D’una manera o altra el va rebutjar en casar-se amb mi, però no em puc creure que un subjecte tan ben educat com ell sigui capaç de cometre un assassinat i, en tot cas, és a moltes milles de distància. Alguna cosa hi va haver amb Sir George Wode. El va humiliar la manera com la Linnet va aconseguir la casa, però també és ben lluny d’aquí, a Londres, i a més a més, en qualsevol cas, pensar en alguna connexió entre ell i el crim seria absolutament fantàstic.

—Escolteu, Monsieur Doyle —Poirot parlava amb molta formalitat—. El primer dia a bord del Karnak em va sorprendre una conversa que vaig mantenir amb la vostra muller. Estava molt disgustada, molt compungida. Va dir-me, recalcant-ho, que tothom l’odiava. Que tenia por. Se sentia insegura, perquè estava rodejada d’enemics.

—Estava trasbalsada pel fet d’haver trobat aquí la Jackie. Igual que jo —contestà Simon.

—Això és cert, però no explica prou bé els seus mots. Quan va dir que estava voltada d’enemics, gairebé segur que exagerava, però tanmateix es referia a més d’una persona.

—Potser teniu raó —va admetre Simon—. Em penso que ho puc explicar. Hi havia un nom a la llista de passatgers que la disgustava.

—El nom d’un dels passatgers? Quin?

—Veureu, no m’ho va dir. De fet, tampoc no hi vaig parar gaire atenció. Estava obsessionat per la presència de la Jacqueline. Pel que jo recordo, va comentar alguna cosa d’haver arruïnat una certa persona, i de coincidir amb algú que tingués un greuge pendent amb la seva família. Veureu, encara que no conec prou bé la història familiar, tinc entès que la seva mare era la filla d’un milionari. El seu pare no passava de ser una persona benestant, però després del seu matrimoni va començar a jugar a la borsa. I a conseqüència d’això va perjudicar-ne més d’un. Ja sabeu com va, un dia et fas ric i l’endemà ets pobre. Bé, dedueixo que a bord hi ha algú el pare del qual es va enfrontar al de la Linnet i en va rebre greus conseqüències. Recordo que va comentar: «És lamentable que la gent et tingui rancúnia sense ni tan sols conèixer-te.»

—Sí —feu Poirot, capficat—. Això ho podria explicar. Per primera vegada rebia els inconvenients de la seva herència en comptes dels seus avantatges. ¿Esteu segur, Monsieur Doyle, que no esmentà el nom de l’home?

Simon mogué el cap com si se’n penedís.

—Realment, no li’n vaig fer gaire cas. Només vaig dir-li: «Au, vinga, ningú no es trenca el cap pel que li hagi ocorregut als seus pares, avui dia. La vida va massa de pressa.» O alguna cosa per l’estil.

Bessner hi intervingué amb sequedat.

—Ach, però de moment jo tinc un sospitós. Hi ha embarcat un xicot jove que sembla realment víctima d’un greuge.

—Us referiu a Ferguson? —s’avançà Poirot.

—Sí. Ha parlat malament de Mrs. Doyle un parell de cops. Jo mateix l’he sentit.

—Què podem fer per aclarir-ho? —preguntà Simon.

Poirot contestà:

—El coronel i jo hem d’entrevistar tots els passatgers. Fins que no coneguem totes les versions, és precipitat avançar teories. A més, hi ha la cambrera. Li hauríem de prendre declaració la primera. I potser valdria més fer-ho aquí mateix. La presència de Monsieur Doyle podria resultar útil.

—Sí, és bona idea —opinà Simon.

—Ha treballat per a Mrs. Doyle gaire temps?

—Tot just un parell de mesos, només.

—Tan sols un parell de mesos! —exclamà Poirot.

—Per què? No deveu pas pensar…

—Portava joies de valor la vostra esposa?

—Duia les seves perles —explicà Simon—. Em va comentar que valien unes quaranta o cinquanta mil. —Es va estremir—. Déu meu, penseu que tal vegada aquestes maleïdes perles…?

—El robatori sempre constitueix un possible mòbil —respongué Poirot—. Encara que sembla improbable… Bé, ja ho veurem. Feu-nos venir la cambrera.

Louise Bourget era la minyona morena i espavilada, de trets llatins, que Poirot havia conegut una altra nit. Ara, però, semblava que havia perdut tota la seva vivacitat. Havia estat plorant i semblava atemorida. En el seu rostre restaven encara, tanmateix, algunes espurnes d’una aguda astúcia poc de fiar, que predisposà tots dos homes en contra seu.

—Sou Louise Bourget?

—Sí, Monsieur.

—Quan vau veure viva per darrer cop Madame Doyle?

—Ahir a la nit, Monsieur. Jo era a la seva cabina per ajudar-la a desvestir-se.

—Quina hora era?

—Les onze tocades, Monsieur. No podria precisar-ho exactament. Es va desvestir, es va ficar al llit i jo vaig sortir de la cabina.

—Quanta estona devia durar tot això?

—Deu minuts, Monsieur. La senyora estava cansada. Em va ordenar que apagués el llum quan me n’anés.

—I un cop la vau deixar, què vau fer?

—Vaig marxar cap a la meva cabina, Monsieur, a la coberta de sota.

—I no vau sentir ni vau veure res més que ens pugui resultar útil?

—I què sé jo, Monsieur?

—Això és el que us pregunto —l’escometé Hercule Poirot.

Ella li llançà una ullada de través.

—Però, Monsieur, jo no hi era pas… Com podia sentir ni veure res de res? Jo era a la coberta inferior, i fins i tot la meva cabina està situada a l’altra banda de l’embarcació. És clar que si no hagués pogut dormir i hagués estat voltant per la coberta exterior, potser hauria vist l’assassí, aquest criminal, que entrava o sortia de la cabina de la senyora. Però no essent així…

Va estendre els braços oberts cap a Simon en senyal de súplica.

—Monsieur, us ho prego, no ho veieu? Què puc dir?

—Noia —contemporitzà Simon mansament—, no siguis beneita. Ningú no pensa que haguessis de veure o de sentir alguna cosa. No et passarà res. Jo vetllaré per tu. Ningú no t’acusa de res.

Louise murmurà:

—El senyor és molt bo. —I abaixà les parpelles amb modèstia.

—Llavors quedem que no vau veure ni sentir res? —preguntà Race, impacientant-se.

—Això és el que he dit, Monsieur —afirmà la noia.

—I no sabeu de ningú que estigués disgustat amb la senyora?

Per a sorpresa dels presents, Louise afirmà, convençuda:

—Oh, i tant. Això sí que ho sé. Aquesta pregunta la puc respondre amb un sí rotund.

—Us referiu a Mademoiselle De Bellefort? —apuntà Poirot.

—Ella, sí, és clar. Però no em referia a ella, ara. Hi ha algú més a bord que odiava la senyora, que hi estava disgustat per la manera com ella l’havia perjudicat.

—Déu meu! —exclamà Simon—. De qui parles?

Louise prosseguí la seva exposició mantenint el mateix to vigorós.

—Sí, sí, sí, això és tal com us ho dic! Té a veure amb l’anterior cambrera de la senyora, la meva predecessora. Hi havia un home, que resulta que és un dels mecànics d’aquesta nau, que volia casar-s’hi. I la meva antecessora, que es deia Marie, ja hi havia accedit. Però Madame Doyle va investigar i va descobrir que aquest Fleetwood ja tenia muller, una dona negra, m’enteneu?, una nativa. Se n’havia tornat amb la seva gent, però ell hi continuava casat, sabeu? I això la senyora ho va explicar a la Marie, que es va desesperar i no va veure mai més en Fleetwood. Aquest estava enfurismat, i quan va saber que Madame Doyle era la Linnet Ridgeway, em va dir que li agradaria matar-la! Perquè havia arruïnat la seva vida.

Llavors callà amb posat triomfant.

—Això és prou interessant —valorà el coronel.

Poirot s’adreçà a Simon.

—En sabíeu alguna cosa?

—Res de res —contestà Simón amb una evident sinceritat—. Fins i tot dubto que la Linnet estigués al corrent de la presència d’aquest home a bord. Probablement havia oblidat tot l’incident.

Llavors es girà amb neguit cap a la cambrera.

—N’hi havíeu comentat res a Mrs. Doyle?

—No, Monsieur, naturalment que no.

Poirot canvià de sobte radicalment de tema.

—Què en sabeu, de les perles de la senyora?

—De les seves perles? —Obrí els ulls de bat a bat—. Les duia posades ahir a la nit.

—Les vau veure quan es ficà al llit?

—Sí, Monsieur.

—On les va deixar?

—A la tauleta de nit, com sempre.

—Allà és on les vau veure per darrer cop?

—Sí, Monsieur.

—Les heu vistes aquest matí?

La noia es quedà esglaiada.

—Mon Dieu! Ni se m’ha acudit de mirar-ho. M’he apropat al llit i he trobat… he trobat la senyora… Llavors m’he posat a xisclar i he fugit corrents; després, m’he desmaiat.

Hercule Poirot mogué el cap.

—Vós no us hi heu fixat, però jo sí. Jo tinc uns ulls que no me’ls mereixo, i aquest matí no hi havia perles de cap mena sobre la tauleta de nit.





CAPÍTOL QUINZE


L’observació d’Hercule Poirot no era errònia. A la tauleta de nit de Linnet Doyle no hi havia cap collaret de perles.

Es va encomanar a Louise Bourget que examinés les pertinences de Linnet. Segons ella, tot era al seu lloc. Només havien desaparegut les perles.

Quan sortiren de la cabina els esperava un cambrer per anunciar-los que tenien l’esmorzar a punt, a la sala de fumadors, però, mentre recorrien la coberta, Race s’aturà un moment per abocar-se a la barana.

—Vaja! Veig que se us ha acudit una idea, home!

—Sí, quan Fanthorp ha esmentat que havia sentit un patatxap, tot d’una he recordat que jo també em vaig despertar ahir a la nit amb el soroll d’un espetec a l’aigua. És molt possible que, després del crim, l’assassí llancés la pistola per la borda.

—De debò ho creieu possible? —feu Poirot.

Race s’arronsà d’espatlles.

—És un suggeriment. Al capdavall, a la cabina no ha aparegut per enlloc cap pistola. És la primera cosa que he buscat.

—Tant se me’n dona —replicà Poirot—. És inimaginable que l’hagin tirada a l’aigua.

Race preguntà:

—Llavors, on és?

Poirot contestà, pensarós:

—Si no és a la cabina de la Linnet Doyle, només hi ha un altre lloc on puguem trobar-la.

—On?

—A la cabina de Mademoiselle De Bellefort.

El coronel feu:

—Sí, ja ho veig…

De sobte es va aturar.

—Ella no és a la seva cabina. Ara podem anar a donar-hi una ullada.

Poirot mogué el cap.

—No, amic meu, això seria precipitar-se. Potser encara no la hi han deixada.

—I què us sembla si regirem immediatament tot el vaixell de dalt a baix?

—Aleshores els ensenyaríem el nostre joc. Hem de moure’ns amb molt de compte. La nostra posició és molt delicada en aquest moment. Discutirem la situació mentre esmorzem.

Race assentí i s’adreçaren plegats a la sala de fumadors.

—Bé —començà Race mentre enllestia la seva tassa de cafè—, tenim dos fets concrets: la desaparició de les perles i l’existència d’aquest home, en Fleetwood. L’assumpte de les joies sembla apuntar cap al robatori com a mòbil del crim, però no sé si estareu d’acord amb mi…

Poirot ràpidament insinuà:

—Però van triar un moment ben estrany, no us ho sembla?

—Exactament. Robar les perles en aquestes circumstàncies invita a centrar les sospites sobre tothom que es troba dalt de l’embarcació. En aquesta situació, el lladre, com esperava fugir amb el seu botí?

—Potser baixant a terra i amagant-les.

—Sempre hi ha un guaita a la riba.

—Llavors, això no és factible. Potser van cometre l’assassinat per desviar l’atenció del robatori. Però no, no té sentit. Resulta una explicació totalment insatisfactòria. Però, i si suposem que Madame Doyle es va despertar i va agafar el lladre in fraganti?

—I que per això la matés? Però li van disparar mentre dormia.

—Per tant, totes aquestes teories no lliguen… Sabeu?, tinc una certa idea de com ha anat això de les perles, i, bé, no, és impossible. Però, digueu-me, què en penseu, de la cambrera? Perquè, si la meva pensada és correcta, les perles no haurien desaparegut.

—M’agradaria saber —contestà Race— si ella sap més del que diu.

—Així que també us ha causat aquesta impressió?

—Realment, no sembla una bona noia —va concloure el coronel.

—Sí, no me’n fiaria gens —assentí Poirot.

—Penseu que té alguna cosa a veure amb el crim?

—No, no ho crec.

—Llavors, potser amb el robatori?

—Això és més probable. Ha treballat molt poc temps amb Madame Doyle. Podria ser membre d’una banda especialitzada en robatoris de joies. En aquests casos acostuma a haver-hi sempre implicat un cambrer amb referències excel·lents. Desgraciadament, no estem en condicions de sol·licitar informació sobre aquests punts. Encara que l’explicació no m’acaba de convèncer… Aquestes perles… Ah, maleïdes… la meva hipòtesi podria ser bona. Tot i que ningú no seria tan imbècil…

No ho acabà.

—Què hi ha d’aquest Fleetwood?

—L’hem d’interrogar. Podria ser que hi trobéssim la solució. Si la història de la Louise Bourget és certa, ell tenia vertaderament un motiu per venjar-se. Podria haver presenciat l’escena entre Monsieur Doyle i la Jacqueline, i un cop ells se’n van haver anat, podria haver entrat a la sala de proa a buscar la pistola. Sí, és molt possible. I la lletra J traçada amb sang, que també concorda amb una mentalitat senzilla i una mica toixa.

—De fet, aquesta és la mena de persona que estem buscant?

—Sí… Només que… —Poirot va arrufar el nas i afegí, amb una ganyota—: Veureu, soc conscient de les meves debilitats. S’ha dit de mi que m’agraden els casos difícils. Aquesta solució que em proposeu… és tan senzilla, tan fàcil… No puc creure que realment hagi succeït així. Encara que podria ser un judici equivocat per part meva.

—Bé, hauríem de fer venir aquest individu.

Race trucà al timbre i donà l’ordre pertinent. Després preguntà:

—Hi ha alguna altra possibilitat?

—Un munt, amic meu. Hi ha, per exemple, la del fideïcomissari americà.

—En Pennington?

—Sí, en Pennington. Aquí es va produir una escena curiosa l’altre dia. —I la narrà al coronel—: Veureu, és insignificant. La senyora volia llegir tots els documents abans de signar-los. Llavors ell posà una excusa per ajornar-ho per a una altra ocasió. Aleshores el marit va fer una observació molt significativa.

—Què va dir?

—«Mai no llegeixo res, jo. Signo on em diuen.» Segur que us adoneu de la seva transcendència. En Pennington ho feu. Ho vaig llegir als seus ulls. Es va mirar en Doyle mentre una nova idea li anava ballant pel cap. Imagineu per un moment, amic meu, que us han nomenat fideïcomissari de la filla d’un milionari. Potser utilitzeu aquesta fortuna per especular. Sé que això apareix a les novel·les de detectius, però també es llegeix als diaris. Això a vegades passa, amic meu, això passa.

—No ho discuteixo —reconegué Race.

—Potser encara tindreu temps de fer diners especulant lliurement. La fideïcomitent encara no té l’edat. Però llavors, de cop, es casa! De sobte el control passa a ella. El desastre! Però encara resta una oportunitat. Ella està fent el viatge de nuvis. Potser es distraurà dels negocis. Un document insignificant que s’esmuny entre els altres i signa sense haver-lo llegit… Però la Linnet Doyle no és tan enze. Amb viatge de nuvis o sense, ella continua sent una dona de negocis. Aleshores, el seu marit fa un comentari i al desesperat personatge se li acut una nova idea per defugir la ruïna. Si la Linnet Doyle es morís, la seva fortuna passaria al marit, que resultaria fàcil de manipular. Seria un pardal en mans d’un gat vell com en Pennington. Mon cher coronel, us dic que vaig llegir aquest pensament als ulls de l’americà. «Si només fos per en Doyle, no tindria problemes per manegar-m’ho…» Això és el que ell va rumiar en aquell instant.

—Bastant possible, certament —contestà amb senzillesa Race—, però no en teniu cap prova.

—No, diantre.

—També hi ha aquest jove, en Ferguson —suggerí Race—. Parla amb força amargor. No ho dic només jo. Podria ser l’home el pare del qual va arruïnar el vell Ridgeway. És una mica forçat, però possible. La gent a vegades va covant el desig de revenja per les ofenses del passat. —Restà en silenci uns moments abans d’afegir—: I queda el meu amic.

—Sí, hi ha el vostre amic, tal com l’anomeneu.

—És un assassí —afirmà Race—. Ho sabem. De tota manera, no hi veig cap relació amb la Linnet Doyle. Els seus àmbits d’actuació són molt diferents.

Poirot opinà tranquil·lament:

—Ella podria haver conegut accidentalment la seva identitat.

—És possible, però sembla altament improbable. —Trucaren a la porta—. Ah, ara arriba el nostre bígam frustrat.

Fleetwood era un home cepat de mirada agressiva. Quan entrà a la sala adreçà la mirada alternativament a l’un i a l’altre. Poirot el reconegué com l’home que havia vist parlant amb Louise Bourget.

Fleetwood preguntà amb recel:

—Volíeu veure’m?

—Efectivament —respongué Race—. Probablement sabeu que ahir a la nit es va cometre un assassinat en aquest vaixell.

Fleetwood assentí.

—I tinc entès que teniu motius per odiar la dona que ha estat morta.

L’alarma espurnejà als ulls de Fleetwood.

—De què parleu?

—Consideràveu que Mrs. Doyle s’havia interposat entre vós i una jove senyoreta.

—Ja sé qui us ho ha contat, això, aquella franceseta desvergonyida i mentidera. És una embolicaire de cap a peus, aquesta noia.

—Però resulta que aquesta història en particular és certa.

—És una mentida fastigosa!

—Dieu això i encara no sabeu de què es tracta.

El tret feu diana. L’home s’enrojolà i empassà saliva.

—És veritat, oi, que anàveu a casar-vos amb la Marie i que Mrs. Doyle ho esguerrà quan va descobrir que ja éreu casat?

—I què n’havia de fer, ella?

—Voleu dir que no era problema de Mrs. Doyle? Bé, però, bigàmia és bigàmia.

—No era ben bé això. Em vaig casar amb una nativa. No va funcionar. Ella se’n tornà amb la seva gent. No l’he vista des de fa uns sis d’anys.

—Però encara hi esteu lligat.

L’home restà callat i Race prosseguí:

—Mrs. Doyle o Miss Ridgeway, tant se val, ¿ho va esbrinar, tot això?

—Sí, maleïda sigui! Ficant el nas allà on ningú no li ho demanava. Jo hauria tractat la Marie d’allò més bé. Hauria fet qualsevol cosa per ella. I mai no hauria sabut res de l’altra, si no s’hi hagués ficat aquella manefla. Sí, ja ho diré, tenia un greuge en contra d’ella, i el vaig recordar amb amargor quan la vaig veure a bord, tota guarnida amb perles i diamants i fent i desfent al seu gust, sense pensar ni per un moment que havia destrossat la vida d’un home! D’acord, vaig sentir rancúnia, però si creieu que soc un assassí, si penseu que li vaig disparar un tret de pistola, bé, això és una maleïda mentida! No l’he tocada mai. Us ho juro per Déu.

Havia acabat de parlar. Unes gotes de suor li lliscaven cara avall.

—On éreu ahir a la nit, entre les dotze i les dues?

—A la meva llitera, dormint. El meu company us ho confirmarà.

—Ja ho comprovarem —replicà Race, i l’acomiadà amb una brusca inclinació de cap—. Sí que ho farem.

—Eh, bien? —preguntà Poirot mentre la porta es tancava darrera de Fleetwood.

Race s’arronsà d’espatlles.

—La seva història sembla bastant sincera. Està nerviós, certament, però això no vol dir res. Haurem d’esbrinar la seva coartada, encara que suposo que no serà definitiva. El seu company probablement dormia, o sigui que ell podia haver-se esmunyit perfectament, si hagués volgut. Dependrà de si algú més el va veure.

—Sí, hem d’investigar-ho, això, també.

—El pas següent em penso que és veure si algú va sentir alguna cosa que pugui oferir-nos alguna pista sobre el crim. En Bessner l’ha situat entre les dotze i les dues. Sembla possible que algú d’entre els passatgers pugui haver sentit el tret, encara que potser no reconegués de què es tractava. Jo no vaig sentir res. I vós?

Poirot digué que no amb el cap.

—Jo he dormit com un soc. No vaig sentir res, però res de res. Era com si m’haguessin drogat, de tan profundament que he dormit.

—Una pena —contestà Race—. Bé, esperem que tindrem una mica més de sort amb els passatgers que ocupen les cabines del cantó d’estribord. Amb Fanthorp ja hi hem parlat. A continuació venen els Allerton. Enviaré el cambrer a cercar-los.

Mrs. Allerton arribà ben desperta. Duia un vestit de seda de ratlles, d’un color gris suau. Semblava afligida.

—És esgarrifós —digué mentre acceptava la cadira que Poirot li oferia—. Amb prou feines m’ho puc creure. Aquella criatura encisadora que ho tenia tot… morta. Quasi no m’ho puc creure.

—Sé com us sentiu, Madame —respongué Poirot amb simpatia.

—Me n’alegro, que sigueu a bord —afegí Mrs. Allerton amb naturalitat—. Així podreu descobrir qui ho ha fet. I estic contenta que no hagi estat aquesta pobra noia.

—Us referiu a Mademoiselle De Bellefort? Qui us ho ha dit, que no va ser ella?

—La Cornelia Robson —explicà Mrs. Allerton amb un lleuger somriure—. Sabeu?, està excitadíssima amb tot això. Probablement és l’única cosa emocionant que mai li ha succeït, i segurament també l’única que li passarà mai. Però és tan bona noia que està molt avergonyida de fruir-ne. Creu que és horrible, per la seva banda.

Mrs. Allerton feu una ullada a Poirot i afegí:

—Però més val que no parli tant. ¿Volíeu preguntar-me alguna cosa?

—Si no us fa res. A quina hora vau anar a dormir, Madame?

—A dos quarts d’onze tocats.

—I us vau adormir de seguida?

—Sí, tenia molta son.

—Heu sentit alguna cosa, el que sigui, aquesta nit?

Mrs. Allerton enarcà les celles.

—Sí, em sembla que vaig sentir un soroll d’esquitxos d’aigua i algú corrent, o no era això? Estic bastant confosa. Només vaig tenir la vaga idea que algú havia caigut a l’aigua, però com si ho somiés, sabeu?, i llavors em vaig incorporar per parar atenció, però tot estava en calma.

—Podríeu dir a quina hora va ser això?

—No, em penso que no. Però no crec que fos gaire més tard de l’hora que vaig posar-me a dormir. Em refereixo que devia ser durant la primera hora del son, si fa no fa.

—Madame, això no és gaire concret.

—No, ja ho sé, que no. Però més val que no faci conjectures, si no en tinc la menor idea, no us sembla?

—Això és tot el que podeu dir-nos, Madame?

—Em fa molt l’efecte que sí.

—Havíeu conegut abans Madame Doyle?

—No. En Tim l’havia vista. I jo n’havia sentit parlar molt a una cosina nostra, la Joanna Southwood, però no hi havia conversat fins a arribar a Assuan.

—Tinc una altra pregunta, Madame, si em perdoneu l’atreviment.

Mrs. Allerton murmurà, amb un suau somriure.

—M’entusiasma que em facin preguntes indiscretes.

—Aquesta ho és. Vós o la vostra família heu sofert mai un daltabaix econòmic com a resultat d’operacions financeres del pare de Madame Doyle, o sigui de Melhuish Ridgeway?

Mrs. Allerton quedà astorada.

—Oh, no! L’economia familiar no ha patit mai, si no fos perquè va minvant constantment… Ja ho sabeu, tot rendeix cada dia menys. Però no hi ha res de melodramàtic en la nostra misèria. El meu marit em va deixar molt pocs diners, però encara els tinc, tot i que produeixen menys interessos que no pas abans.

—Gràcies, Madame. Pregareu al vostre fill que vingui?

En veure la seva mare, Tim li preguntà alegrement:

—Has provat la teva innocència? Em toca a mi, ara? Quina mena de preguntes fan?

—Només si has sentit alguna cosa aquesta nit —contestà Mrs. Allerton—. I, desgraciadament, jo no vaig sentir res de res. No ho entenc. Al capdavall, la cabina de la Linnet és només a una passa de la meva. Hauria d’haver sentit el tret. Au, ves, Tim, que t’estan esperant.

A Tim Allerton li repetiren les preguntes preliminars i ell contestà:

—Vaig ficar-me al llit d’hora, posem a dos quarts d’onze. Vaig llegir una mica. Devia apagar el llum just a les onze tocades.

—Vau sentir alguna cosa, més tard?

—La veu d’un home que deia bona nit, em sembla, no gaire lluny.

—Aquest era jo acomiadant-me de Mrs. Doyle —aclarí Race.

—Sí. Després em vaig adormir. Llavors, més tard, em va despertar una mena de xivarri, algú que cridava en Fanthorp, recordo.

—Mademoiselle Robson quan va sortir corrents de la sala de proa.

—Sí, suposo que devia ser això. I després una multitud de veus diferents. Algú corrent per la coberta. I un espetec a l’aigua. Llavors vaig sentir la veuassa del vell Bessner que deia alguna cosa com «Ara, compte» i «No tan de pressa».

—Vau sentir com un patatxap?

—Bé, més o menys.

—Esteu segur que no era un tret, el que vau sentir?

—Sí, suposo que podria ser… Em va semblar com si destapessin el tap de suro d’una ampolla. Potser això era el tret. Potser em va semblar sentir un patatxap per associació d’idees amb el líquid regalimant a la copa… Recordo que, en somnis, em va fer l’efecte que s’estava celebrant una festa, i només volia que se n’anessin tots a dormir i que callessin d’una vegada.

—Alguna altra cosa, després d’això?

Tim medità un moment.

—Només en Fanthorp, que no parava de voltar per la seva cabina com una bèstia engabiada. Pensava que no es ficaria mai al llit.

—I després?

Tim s’arronsà d’espatlles.

—Després… silenci.

—No vau sentir res més?

—Res de res.

—Gràcies, Monsieur Allerton.

Tim s’alçà i abandonà la sala.





CAPÍTOL SETZE


Race estudiava, capficat, un plànol de la coberta exterior del Karnak.

—En Fanthorp, en Tim Allerton i la seva mare. Llavors una cabina buida, la d’en Simon Doyle. Ara bé, qui hi ha a l’altre costat de Mrs. Doyle? La senyora americana d’edat. Si algú havia de sentir alguna cosa, era ella. Si està llevada, faríem bé de cridar-la.

Miss Van Schuyler va entrar a l’estança. Aquell matí semblava més vella i encartonada que de costum. Els seus petits ulls foscos tenien un aire de descontentament enverinat. Race s’aixecà i la saludà amb el cap.

—Sentim molt haver de molestar-vos, Miss Van Schuyler. És molt amable de part vostra. Si us plau, seieu.

Miss Van Schuyler contestà amb veu d’espinguet:

—Em disgusta que se’m barregi en aquest assumpte. Em molesta moltíssim. No vull que ningú m’associï, de cap manera, amb aquest desagradable succés.

—Prou, prou. Precisament estava dient a Monsieur Poirot que com més aviat us prenguéssim declaració, millor. Així no caldria tornar-vos a molestar més endavant.

Miss Van Schuyler esguardà Poirot amb certa condescendència.

—M’alegro de veure que tots dos han comprès els meus sentiments. No estic acostumada a situacions d’aquesta mena.

Poirot apuntà amb suavitat:

—Per això, Mademoiselle. Perquè desitgem deslliurar-vos d’aquestes molèsties tan aviat com sigui possible… Vejam, ahir a la nit, a quina hora vau anar a dormir?

—Les deu és la meva hora habitual. Però ahir a la nit vaig allitar-me força més tard, ja que la Cornelia em va tenir esperant sense cap consideració.

—Très bien, Mademoiselle. Ara digueu-me, ¿vau sentir res, un cop us vau ficar al llit?

Miss Van Schuyler contestà:

—El meu son és molt lleuger.

—À merveille! Som molt afortunats.

—Em va despertar aquella joveneta tan poca-solta, la cambrera de Mrs. Doyle, que digué un «bona nit» en un to de veu que considero innecessàriament elevat.

—I després d’això?

—Em vaig tornar a adormir. Vaig despertar-me amb la sensació que hi havia algú dins la cabina, però em vaig adonar que era a la cabina del costat.

—La de Madame Doyle?

—Sí. Llavors vaig sentir la remor d’algú a fora, a la coberta, i després un patatxap.

—Teniu idea de quina hora devia ser?

—Us ho puc dir exactament. Era la una i deu.

—N’esteu segura?

—Sí. Vaig mirar de rellotge.

—No vau sentir cap tret?

—No, res d’això.

—Però potser va ser un tret el que us va despertar?

Miss Van Schuyler medità la pregunta, movent lentament cap.

—Podria ser —admeté de mal grat.

—I teniu alguna idea sobre què podria haver provocat el patatxap que vau sentir?

—És clar. Ho sé perfectament.

El coronel Race feu un bot a la cadira, excitat.

—Ho sabeu?

—Certament. No em va fer cap mena de gràcia aquella fressa al meu voltant. Em vaig aixecar per anar cap a la porta de la cabina, i vaig veure Miss Otterbourne abocada a la barana, des d’on acabava de llençar alguna cosa a l’aigua.

—Miss Otterbourne?

El coronel semblava realment sorprès.

—Sí.

—Esteu completament segura que era Miss Otterbourne?

—Vaig distingir perfectament la seva cara.

—Ella no us va veure?

—No ho crec.

Poirot es va tirar cap endavant.

—I quina expressió tenia el seu rostre?

—Reflectia una gran emoció.

Race i Poirot bescanviaren una ràpida mirada.

—I després? —insistí Race.

—La noia marxà cap a popa i jo vaig tornar a ficar-me al llit.

Trucaren a la porta i entrà el capità amb un farcell regalimant d’aigua.

—L’hem trobada, coronel.

Race agafà el paquet. Desembolicà els plecs de vellut xop, per acabar traient-ne un mocador una mica barroer amb una tènue taca rosa que embolcallava una petita pistola de culata nacrada.

El coronel adreçà a Poirot una mirada de satisfacció un xic maliciosa.

Sostingué l’arma al palmell de la mà.

—Què hi dieu, Monsieur Poirot? És la mateixa pistola que vau veure aquella nit al Cataract Hotel?

Poirot l’examinà amb cura abans d’afirmar:

—Sí… És aquesta. Hi ha el treball ornamental i les inicials J. B. gravades. És un article de luxe, un objecte molt femení, però no per això una arma menys mortífera.

—Una vint-i-dos —remugà Race mentre en treia el carregador—. Han disparat dues bales. Sí, no crec que hi hagi gaires dubtes.

Miss Van Schuyler estossegà amb vehemència.

—I què hi ha de la meva estola? —inquirí.

—La vostra estola, Mademoiselle?

—Sí, aquesta és la meva estola de vellut.

Race agafà la roba amarada que havia amagat l’arma.

—Això és vostre, Miss Van Schuyler?

—Certament, és meu! —botzinà la dona—. Ho vaig perdre ahir a la nit i vaig estar preguntant a tothom si ho havia vist.

Poirot interrogà Race amb la mirada i el Coronel assentí amb un lleuger cop de cap.

—On la vau deixar la darrera vegada, Miss Van Schuyler?

—Ahir al vespre la vaig dur a la sala de proa. Quan vaig retirar-me a dormir no la vaig trobar per enlloc.

Race apuntà amb tranquil·litat:

—Ja sabeu per a què l’han utilitzada? —Va assenyalar uns quants foradets socarrats i arrodonits—. L’assassí hi va embolicar la pistola per esmorteir el soroll del tret.

—Quina impertinència! —exclamà enfurida Miss Van Schuyler, mentre li pujaven els colors a la cara marcida.

Race li demanà:

—Us agrairia, Miss Van Schuyler, que m’expliquéssiu les vostres relacions anteriors amb Mrs. Doyle.

—No hi ha hagut relacions anteriors.

—Però la coneixíeu?

—Sabia qui era, naturalment.

—Però les vostres famílies no es tractaven?

—La nostra família sempre s’ha enorgullit de ser molt selectiva, coronel Race. A la meva estimada mare mai no se li hauria acudit de barrejar-se amb cap dels Hartz, que, a part la seva fortuna, no eren ningú.

—Això és tot el que ens heu de dir, Miss Van Schuyler?

—No tinc res més a afegir. La Linnet Ridgeway va créixer a Anglaterra i no l’havia vista mai fins que ens vam trobar a bord d’aquest vaixell.

S’aixecà, Poirot li obrí la porta i ella els deixà.

Els ulls dels dos homes coincidiren.

—Aquesta és la seva versió —comentà Race— i ella la mantindrà! Pot ser vertadera. No ho sé. Però… I la Rosalie Otterbourne? Això no m’ho esperava.

Poirot movia el cap, perplex. Llavors, de sobte, clavà un cop de puny a la taula.

—No té sentit —es queixà—. Non d’un nom d’un nom! Ni cap ni peus.

—Què voleu dir exactament? —preguntà Race.

—Vull dir que fins a un punt determinat tot lliga perfectament. Algú vol matar la Linnet Doyle. Presencia l’escena que es produeix a la sala d’observació ahir a la nit. S’hi esmuny sense que ningú no se n’adoni per apoderar-se de la pistola, la pistola de la Jacqueline de Bellefort, tingueu-ho present. Dispara contra la Linnet Doyle amb aquesta pistola i escriu una J a la paret de la cabina… Tot encaixa, oi? Tot assenyala la Jacqueline de Bellefort. I llavors, què fa el criminal? ¿Abandona la pistola, la maleïda pistola de la Jacqueline de Bellefort, perquè algú la trobi? No, llença per la borda la pistola, aquesta prova particularment important. Per què, amic meu, per què?

Race mogué el cap.

—És estrany.

—Encara més, és impossible!

—Però, tanmateix, ha succeït!

—No em refereixo a això, sinó que la seqüència d’esdeveniments resulta lògicament impossible. Alguna cosa està equivocada.





CAPÍTOL DISSET


El coronel Race es mirava encuriosit el seu company. Sentia respecte, i tenia motius per sentir-ne, coneixent el cervell privilegiat d’Hercule Poirot. Encara que de moment no seguia els raonaments del detectiu, no va voler preguntar res. Només feia preguntes en rares ocasions. En canvi, es disposà a tirar endavant el procediment endegat.

—I ara quin és el següent pas que cal fer? ¿Interroguem la noia Otterbourne?

—Sí, això potser ens farà avançar una mica.

Rosalie Otterbourne entrà a l’estança sense cap gràcia. No se la veia gens nerviosa ni tampoc espantada, tan sols sorruda i poc disposta.

—Bé —preguntà—, de què es tracta?

Race prengué la paraula.

—Estem investigant la mort de Mrs. Doyle —explicà.

Rosalie assentí amb el cap.

—Podríeu relatar-me què heu fet aquesta nit?

La noia s’ho va rumiar una estona.

—La mare i jo vam anar a dormir d’hora, abans de les onze. No vam sentir res de particular, excepte una mica de fressa a fora de la cabina del doctor Bessner. Vaig sentir la veu de l’alemany que retrunyia. És clar que no he sabut què passava fins aquest matí.

—No vau sentir cap tret?

—No.

—Vau sortir en algun moment de la vostra cabina, ahir a la nit?

—No.

—N’esteu segura?

Rosalie l’esguardà de fit a fit.

—Què voleu dir? Naturalment que n’estic segura.

—No vau anar, per exemple, cap a estribord per llençar alguna cosa per la borda?

Es ruboritzà.

—¿Hi ha alguna norma que prohibeixi llençar objectes per la borda?

—No, és clar que no. Així, ho vau fer?

—No. Ja us dic que no vaig abandonar la meva cabina.

—Aleshores, si algú afirmés que us hi va veure…?

Ella el deturà.

—Qui ho diu, que em va veure?

—Miss Van Schuyler.

—Miss Van Schuyler? —semblava atònita.

—Sí. Miss Van Schuyler diu que va treure el cap fora de la cabina i va veure que llençàveu alguna cosa a l’aigua.

Rosalie replicà amb claredat:

—Això és una mentida com una casa. —Llavors, com si la somogués una idea sobtada, afegí—: Quina hora era?

Fou Poirot qui respongué.

—La una i deu, Mademoiselle.

Ella mogué el cap, pensarosa.

—Va veure alguna altra cosa?

Poirot li clavà una mirada encuriosida i s’acaronà la barbeta.

—Vejam… No —contestà—, però va sentir alguna cosa.

—Què va sentir?

—Algú que es movia a la cabina de Madame Doyle.

—Ah, vaja… —murmurà Rosalie.

Ara, en canvi, havia empal·lidit i estava blanca com un paper.

—¿Continueu mantenint que no vau llençar res per la borda, Mademoiselle?

—Qui redimoni voltaria a mitjanit llençant coses per la borda?

—Podria haver-hi un motiu, un motiu innocent…

—Innocent? —repetí la noia en to agut.

—Això mateix és el que he dit. Veureu, Mademoiselle, aquesta nit han llençat alguna cosa per la borda… Una cosa que no era precisament innocent.

Race es va mirar sense dir res el farcell de vellut encara xop i l’obrí per mostrar-ne el contingut.

Rosalie Otterbourne es feu enrere.

—És la que… la que han utilitzat per matar-la?

—Sí, Mademoiselle.

—I creieu que… que ho he fet jo? Quina ximpleria! I per què hauria de voler matar la Linnet Doyle? Si jo no l’havia vista mai!

Va riure i s’alçà amb un gest tibat.

—Tot plegat resulta absolutament ridícul.

—Recordeu, Miss Otterbourne —la tallà Race— que Miss Van Schuyler està disposada a testificar que us va reconèixer perfectament sota la claror de la lluna.

Rosalie tornà a riure.

—Aquella gallina vella? Probablement no s’hi veu. No era jo la que va veure. —Feu una pausa—. Puc anar-me’n, ara?

Race contestà afirmativament i Rosalie abandonà la sala. Els ulls dels dos homes s’encreuaren. Race encengué un cigarret.

—Bé, això és el que tenim. Una senzilla contradicció. Quina d’elles ens hem de creure?

Poirot mogué el cap.

—Em fa l’efecte que cap de les dues no és sincera.

—Això és el pitjor de la nostra feina —comentà Race desanimat—. Massa gent calla la veritat per raons fútils. I ara quin serà el nostre pròxim moviment? Continuem amb les entrevistes als passatgers?

—Potser sí. Sempre va bé procedir amb ordre i mètode.

Race assentí.

Mrs. Otterbourne, amb un vestit que voleiava, fou qui succeí la seva filla. Corroborà la seva declaració. Totes dues s’havien retirat a dormir abans de les onze. Ella no havia sentit res d’interessant durant la nit. No podia assegurar si Rosalie havia sortit o no de la seva cabina. En relació amb el crim, ella tenia el seu propi punt de vista.

—Un crim passional! —exclamà—. L’instint primitiu de matar! Tan estretament lligat a l’instint sexual. Aquesta noia, la Jacqueline, mig llatina, de sang calenta, obeïa els seus instints més profunds, i avançant d’esquitllentes, amb el revòlver a la mà…

—Però la Jacqueline de Bellefort no va disparar contra Madame Doyle. D’això, n’estem segurs. Està provat —explicà Poirot.

—Llavors el seu marit —replicà Mrs. Otterbourne, recuperant-se del contratemps—. El delit de sang i l’instint sexual, un crim sexual. Hi ha casos molt ben coneguts.

—A Mr. Doyle li havien disparat un tret a la cama i estava impossibilitat, amb l’os fracturat —explicà el coronel Race—. Va passar la nit amb el doctor Bessner.

Mrs. Otterbourne semblava decebuda, però, tot i així, va fer treballar el cap, esperançada.

—És clar! —exclamà—. Estúpida de mi! Miss Bowers! Sí. Naturalment. Resulta psicològicament evident. La repressió! La virginitat reprimida! Trastocada davant l’espectacle d’aquesta jove parella apassionadament enamorada. Naturalment que ha estat ella! És exactament el tipus idoni, sexualment poc atractiva i de respectabilitat innata. En el meu llibre La vinya eixorca…

El coronel Race hi intervingué amb tacte.

—Els vostres suggeriments ens han estat molt útils, Mrs. Otterbourne. Ara hem de continuar la nostra tasca. Moltes gràcies.

L’escortà amb galanteria fins a la porta i en tornà eixugant-se el front.

—Quina dona tan enverinada! Caram! Per què algú no la mata a ella!

—Ja podria passar —el consolà Poirot.

—No fóra pas estrany… Qui ens hem deixat? En Pennington… El deixarem per al final, em penso. En Richetti, en Ferguson…

El Signor Richetti era un home molt voluble, molt nerviós.

—Però quin horror, quina vilesa, una dona tan jove i tan bonica… Certament, un crim inhumà!

Agitava les mans expressivament.

Les seves respostes foren breus. Havia anat a dormir ben d’hora. En realitat, immediatament després de sopar. Havia llegit una estoneta, un recull molt interessant publicat darrerament i titulat Prähistorische Forschung in Kleinasien, que aportava nova llum a la ceràmica pintada de les immediacions de les muntanyes d’Anatòlia.

Havia acabat la lectura poc després de les onze. No, no havia sentit cap tret. Ni tampoc cap altre soroll. L’única cosa que havia sentit havia estat un gran patatxap, just al costat del seu ull de bou, però això va ser més tard, cap a mitjanit.

—La vostra cabina és a la coberta inferior, al cantó d’estribord, oi?

—Sí, sí, així és. I jo vaig sentir un gran patatxap.

Els seus braços gesticularen un cop més per magnificar el volum del soroll que havia sentit.

—Podríeu dir l’hora en què es produí?

El Signor Richetti reflexionà.

—Una hora, dues… o potser tres després d’haver-me ficat al llit. Més aviat dues.

—Cap a la una i deu, per exemple?

—Podria molt bé ser, sí. Ah! Però quin crim tan terrible, tan cruel i inhumà… Una noia tan agradable…

Richetti se n’anà, gesticulant encara.

Race esguardà Poirot. Aquest enarcà una cella de manera expressiva. Després, s’arronsà d’espatlles. Llavors abordaren Mr. Ferguson.

Mr. Ferguson era un home difícil. Durant l’entrevista restà insolentment escarxofat a la cadira.

—Una gran cosa a fer, ocupar-se d’aquest assumpte! —se’n mofà amb menyspreu—. Què ha passat, en realitat? El món és ple de dones supèrflues!

Race replicà fredament:

—¿Podeu relatar-nos els vostres moviments d’ahir a la nit, Mr. Ferguson?

—No veig per què, però no em fa res. Vaig voltar una mica. Vaig baixar a terra amb Miss Robson. Quan ella va tornar a bord, vaig rondar sol una estona, fins a mitjanit.

—La vostra cabina és a la coberta inferior, al cantó d’estribord?

—Sí, jo no em faig amb la gent de l’alta societat!

—Vau sentir algun tret? Podria haver sonat com si destapessin una ampolla.

Ferguson ho medità.

—Sí, em sembla que vaig sentir alguna cosa, com si destapessin una ampolla… No puc recordar quan, però era abans d’anar-me’n a dormir. Tanmateix, aleshores encara quedava molta gent… Soroll, corregudes per la coberta superior.

—Probablement va ser el tret de la Bellefort. ¿No en vau sentir un altre?

Ferguson mogué el cap.

—Ni un patatxap?

—Un patatxap? Sí, em sembla haver-ho sentit. Però hi havia tant de rebombori que no puc estar-ne segur.

—Vau deixar la vostra cabina durant la nit?

Ferguson somrigué burlescament.

—No. I tampoc no vaig participar en la feina, mala sort.

—Vinga, vinga, Mr. Ferguson, no sigueu criatura.

El xicot reaccionà malament.

—Per què no he de dir el que penso? Jo crec en la violència.

—Però practiqueu el que creieu? —murmurà Poirot—. M’agradaria saber-ho.

S’inclinà cap endavant.

—Va ser en Fleetwood, no és cert, qui us va contar que la Linnet Doyle era una de les dones més riques d’Anglaterra?

—Què n’havia de treure, en Fleetwood?

—En Fleetwood, amic meu, tenia un excel·lent motiu per matar la Linnet Doyle. Tenia un greuge especial en contra seu.

Mr. Ferguson feu un bot al seient, com impulsat per una molla.

—Així que aquest és el vostre joc? —els demanà, enrabiat—. Ho carregueu a un pobre diable com en Fleetwood, que no pot defensar-se, ni té diners per contractar advocats. Però us aviso: si intenteu barrejar en Fleetwood en aquest assumpte, us les haureu amb mi.

—I vós qui sou, exactament? —preguntà Poirot amablement.

Mr. Ferguson es posà vermell.

—Jo puc comptar sempre amb els meus amics —contestà, esquerp.

—Bé, Mr. Ferguson, crec que això és tot, de moment —va concloure Race.

Mentre la porta es tancava darrere de Ferguson, el coronel remarcà inesperadament:

—Tot plegat sembla un trencaclosques, de fet.

—No creieu que podria ser el vostre home? —preguntà Poirot.

—No ho crec. Suposo que ell deu ser a bord, però. La informació era molt precisa. Oh, bé, fem les coses d’una en una. Anem a veure en Pennington.





CAPÍTOL DIVUIT


Andrew Pennington desplegà totes les reaccions convencionals de l’aflicció. Com de costum, anava molt endreçat i vestit correctament. S’havia posat una corbata negra. El seu rostre polit i ben afaitat mostrava una expressió desconcertada.

—Senyors —digué amb pena—, aquest assumpte m’ha ensorrat! Aquella menuda, la Linnet, perquè jo la coneixia des que era un esquitx que no aixecava un pam de terra. Era l’orgull d’en Melhuish Ridgeway! Bé, ara no ve al cas seguir amb això. Només digueu-me què puc fer; és tot el que vull saber.

—Per començar, Mr. Pennington, ¿vau sentir alguna cosa ahir a la nit? —preguntà Race.

—No, senyor. La meva cabina és la contigua a la del doctor Bessner, o sigui la quaranta-u. De fet, vaig sentir-hi un cert enrenou al voltant de mitjanit. Per descomptat, en aquell moment no sabia el que era.

—No vau sentir res més? Cap tret?

Andrew Pennington mogué el cap.

—Res de res.

—A quina hora us vau ficar al llit?

—Devien ser les onze tocades.

S’abalançà cap endavant.

—Suposo que no us diré res de nou si us comento que l’embarcació en va plena. Aquesta noia mig francesa, la Jacqueline de Bellefort, té alguna cosa dubtosa o equívoca en la seva manera de fer. La Linnet no me n’havia dit res, però, naturalment, jo soc un gat vell. Hi havia hagut algun assumpte entre ella i en Simon, en alguna ocasió. Cherchez la femme, aquesta és una bona regla, i jo diria que no heu de chercher gaire lluny.

—Voleu dir que, segons vós, la Jacqueline de Bellefort ha estat qui ha matat Madame Doyle? —preguntà Poirot.

—Això és el que em sembla. És clar que jo no en sé res…

—Desgraciadament, nosaltres sí que en sabem alguna cosa!

—Què voleu dir? —Pennington els mirà, alarmat.

—Sabem que hauria resultat impossible per a Mademoiselle De Bellefort disparar contra Madame Doyle.

Li explicaren detingudament les circumstàncies. Pennington sem-blava poc disposat a acceptar-les.

—Estic d’acord que aparentment té una coartada per a tota la nit, però m’hi jugo alguna cosa que aquesta dona, la infermera, no s’ha quedat desperta tota la nit. Devia fer una becaina i la noia es va poder esmunyir a fora durant una estona.

—Gairebé impossible, Monsieur Pennington. Recordeu que li havien administrat un fort opiaci. I, de tota manera, una infermera adquireix l’hàbit de tenir el son lleuger i despertar-se immediatament si el pacient s’incorpora.

—No ho veig gens clar —declarà Pennington.

Race manifestà en un to autoritari, però amable:

—Crec que haureu de confiar en nosaltres, Mr. Pennington. Hem examinat detingudament totes les possibilitats, i la conclusió és prou clara: Miss Jacqueline de Bellefort no va matar Mrs. Doyle. Per tant, ens veiem forçats a pensar alguna altra cosa. I aquí és on esperem que ens podreu ajudar.

—Jo? —Pennington l’esguardà neguitós.

—Sí. Éreu un amic íntim de la difunta. Coneixeu els detalls de la seva vida, probablement molt millor que el seu marit, que tan sols la coneixia des de feia uns mesos. Sabreu, per exemple, si algú tenia algun greuge en contra d’ella. Si hi havia algú que potser tenia motius per desitjar la seva mort.

Andrew Pennington s’humitejà els llavis ressecs.

—Us asseguro que no en tinc ni idea… Veureu, la Linnet es va criar a Anglaterra. Sé molt poca cosa de les seves coneixences.

—I el cas és que hi havia algú a bord a qui interessava la seva mort —reflexionà Poirot—. Ella se’n va escapar de miracle, un cop, en aquest mateix viatge, ho recordeu?, quan aquella pedrota li caigué al damunt. Ah!, però potser no hi éreu.

—No, era dins del temple. Després en vaig sentir alguna cosa. Va anar de poc. Però possiblement va tractar-se d’un accident, ¿no ho creieu?

Poirot s’arronsà d’espatlles.

—Tothom va pensar-ho en aquell moment. Però ara… M’agradaria saber-ho.

—Sí, sí… És clar.

Pennington s’eixugà el front amb un delicat mocador de seda. El coronel continuà parlant.

—Mr. Doyle va sentir dir a la seva dona que hi havia algú a bord que tenia un compte pendent, no pas amb ella personalment, però sí amb la seva família. Sabeu qui podria ser?

Pennington semblava autènticament desconcertat.

—No en tinc ni idea.

—Ella no us en va parlar?

—No.

—Éreu amic íntim del seu pare. ¿Recordeu alguna operació que causés la ruïna d’algun oponent?

Pennington mogué el cap, descoratjat.

—Cap cas dramàtic. Feia sovint negocis de tota mena, és clar, però no recordo ningú que se suïcidés, ni res d’això.

—En resum, Mr. Pennington, no ens podeu ajudar?

—Això sembla. Em sap greu no poder ser-vos útil, senyors.

Race intercanvià un ràpid cop d’ull amb Poirot i digué:

—A mi també em sap greu. Ens en refiàvem.

S’aixecà, fent entendre que l’entrevista s’havia acabat. Andrew Pennington afegí:

—Fins que en Doyle no es recuperi, suposo que voldrà que m’encarregui de tot. Perdoneu, coronel, però quins són els plans previstos?

—Quan salpem, anirem directament a Shellâl sense parar. Hi arribarem demà al matí.

—I el cadàver?

—Es dipositarà en una de les cambres frigorífiques.

Andrew Pennington feu un cop de cap i se n’anà.

Poirot i Race tornaren a mirar-se. Race comentà, mentre encenia un cigarret:

—Mr. Pennington no es trobava gaire còmode.

Poirot hi assentí, dient:

—I estava prou atabalat per dir una mentida estúpida. Ell no era dins el temple d’Abu Simbel quan aquella roca s’esllavissà. Jo, aquest qui us parla, ho puc testimoniar, perquè n’acabava de sortir.

—Una mentida molt estúpida —remarcà Race— i molt reveladora.

Poirot assentí altre cop.

—De moment —digué amb un somriure—, l’hem tractat amb guants de seda, no és cert?

—D’això es tractava —afegí Race.

—Amic meu, vós i jo ens entenem meravellosament.

Es produí un lleuger xerric i un trontoll dessota els seus peus. El Karnak havia començat el seu camí cap a Shellâl.

—Les perles —feu Race—. Aquesta és la següent qüestió que hem d’aclarir.

—Teniu un pla?

—Sí. —Feu una ullada al rellotge—. D’aquí a mitja hora serà el moment d’anar a dinar. Quan hàgim acabat, proposo que anunciem, simplement, el fet que les perles han estat robades i preguem a tothom que no es mogui del menjador mentre escorcollem el vaixell.

Poirot ho aprovà.

—Ben rumiat. Qualsevol que hagi agafat les perles encara les té. Si no l’avisem per endavant, no tindrà cap possibilitat de llençar-les per la borda.

Race estengué uns quants fulls de paper davant d’ell i murmurà en to lapidari:

—Voldria redactar un resum succint dels fets tal com els hem sentit. Ajuda a aclarir les idees.

—Ben fet. Mètode i ordre ho són tot —replicà Poirot.

Race escriví durant una estona amb la seva lletra petita i pulcra. Finalment lliurà el resultat al detectiu.

—Alguna cosa amb la qual no esteu d’acord?

Poirot agafà els fulls. L’encapçalament deia:

ASSASSINAT DE MRS. LINNET DOYLE

«La cambrera de Mrs. Doyle, Louise Bourget, fou l’última persona que la va veure viva. Hora: les 23.30, aproximadament. Des de les 23.30 fins a les 00.20 tenen coartada els següents: Cornelia Robson, James Fanthorp, Simon Doyle i Jacqueline de Bellefort; ningú més, però és quasi segur que el crim es va cometre més tard, ja que és gairebé segur que l’arma que es va utilitzar és la pistola de Jacqueline, que aleshores es trobava encara dins la seva bossa. Que sigui aquesta la pistola que es va utilitzar no se sabrà amb tota certesa fins després de l’examen anatomopatològic i de balística, però podem assumir-ho com a altament probable.

»Ordre presumible dels esdeveniments: X (l’assassí) va presenciar l’escena entre Jacqueline de Bellefort i Simon Doyle a la sala d’observació de proa i s’adonà que la pistola havia anat a parar sota un seient. Un cop l’estança es buidà, X s’emparà de la pistola, amb la idea que Jacqueline de Bellefort seria considerada culpable del crim. Segons aquesta teoria, hi ha diverses persones que resten automàticament lliures de sospita:

»Cornelia Robson, que no va tenir temps de recuperar l’arma abans que Fanthorp anés a buscar-la.

»Miss Bowers, pel mateix.

»Dr. Bessner, pel mateix.

»Nota: Fanthorp no queda definitivament al marge de tota sospita, ja que podia molt bé guardar-se-la i manifestar que no l’havia trobada.

»Qualsevol altra persona podia haver agafat la pistola durant aquest interval de deu minuts.

»Mòbils possibles de l’assassinat:

»Andrew Pennington: en el cas que suposem que és culpable de pràctiques fraudulentes. Hi ha certa evidència a favor d’aquesta hipòtesi, però no prou per justificar que ens decantem contra ell. Si fos qui va llançar la mola de pedra, resultaria la mena d’home que aprofita l’ocasió quan se li presenta. És obvi que el crim no havia estat premeditat, excepte en un sentit global. El tiroteig d’aquesta nit ha representat l’oportunitat ideal.

»Objeccions a la teoria de la culpabilitat de Pennington: Per què va llençar la pistola per la borda, si representava una prova important contra Jacqueline?

»Fleetwood: motiu, venjança. Es considerava injuriat per Linnet Doyle. Podia haver presenciat l’escena i haver-se adonat d’on havia anat a parar la pistola. Podia haver-la agafat perquè és una arma pràctica, més que no pas per fer recaure les sospites en Jacqueline. Això explicaria el fet que després la llencés per la borda. Però, en aquest cas, per què va escriure la J a la paret?

»Nota: el mocador d’escassa categoria trobat amb la pistola fa pensar més en un home com Fleetwood que en un dels passatgers benestants.

»Rosalie Otterbourne: ¿acceptarem el testimoni de Miss Van Schuyler o la versió de Rosalie? Alguna cosa va saltar per la borda en aquell moment, i probablement es tractava de la pistola embolicada amb l’estola de vellut.

»Qüestions que cal considerar: tenia Rosalie algun motiu? Podia odiar Linnet Doyle i fins i tot haver-li tingut enveja, però no fins al punt de justificar un assassinat. La prova que tenim contra ella només pot resultar convincent si descobrim un mòbil idoni. Pel que sabem, no hi havia coneixença prèvia entre Rosalie Otterbourne i Linnet Doyle.

»Miss Van Schuyler: l’estola de vellut que embolcallava l’arma era d’ella. D’acord amb la seva declaració, el darrer cop que la va veure va ser a la sala de proa. Aquell vespre va alertar de la seva pèrdua i n’organitzà la recerca, però sense èxit.

»Com va anar a parar l’estola a X? ¿L’havia furtada X una mica abans, aquell mateix vespre? Però, llavors, per què? Ningú no podia preveure per endavant l’escena que tindria lloc entre Jacqueline i Simon. ¿La va trobar X a la sala quan va introduir-s’hi per agafar la pistola de sota el seient? Però, en aquest cas, per què ningú no la va veure quan la van buscar? ¿Va sortir realment de la possessió de Miss Van Schuyler? És a dir, ¿va matar Miss Van Schuyler Linnet Doyle? ¿És la seva acusació contra Rosalie Otterbourne una mentida intencionada? Si ella la va matar, quin en pot ser el motiu?

»Altres possibilitats:

»Mòbil robatori: possible, atesa la desaparició de les perles, i que Linnet Doyle les duia realment ahir a la nit.

»Algú amb un greuge pendent contra la família Ridgeway: possible, encara que no n’hi ha cap prova.

»Sabem que hi ha un home perillós a bord, un assassí. Tenim un assassí i un cadàver. Pot haver-hi connexió? Tanmateix, caldria demostrar que Linnet Doyle posseïa alguna evidència que podia ser perillosa per al nostre home.

»Conclusions: podem agrupar les persones que van embarcades en dues classes, els qui tenen un possible mòbil o bé algun indici en contra i els qui, pel que sabem, estan lliures de sospita:



GRUP I

GRUP II



Andrew Pennington

Mrs. Allerton



Fleetwood

Tim Allerton



Rosalie Otterbourne

Cornelia Robson



Miss Van Schuyler

Miss Bowers



Louise Bourget (robatori?)

Dr. Bessner



Ferguson (política?)

Signor Richetti



Mrs. Otterbourne



James Fanthorp»



Poirot retirà els papers.

—És molt concís i molt exacte el que heu escrit.

—Hi esteu d’acord?

—Sí.

—I ara, quina serà la vostra contribució?

Poirot manifestà amb certa ampul·lositat:

—Jo em concentro en una pregunta: «Per què va llençar la pistola per la borda?»

—Això és tot?

—De moment, sí. Fins que no pugui trobar una resposta satisfactòria per a aquest interrogant, tota la resta no té cap sentit. Aquest és, ha de ser el punt d’arrencada. Us deveu haver adonat, amic meu, que en el vostre sumari no heu intentat respondre aquesta qüestió.

Race s’arronsà d’espatlles.

—Pànic.

Poirot mogué el cap, perplex. Agafà el vellut xop i l’allisà, regalimant i deslluït, sobre la taula. Els seus dits recorregueren les taques de socarrim que emmarcaven els forats.

—Digueu-me, amic meu —digué de sobte—. Esteu més familiaritzat amb les armes de foc que no pas jo. Una cosa així enrotllada al voltant de la pistola, ¿pot resultar realment útil per esmorteir l’espetec del tret?

—No, no ho seria. No com un silenciador, per exemple.

Poirot mogué el cap amunt i avall en sentit afirmatiu, i afegí:

—Un home, certament, un home amb coneixements suficients sobre armes de foc, ho sabria. Però una dona… una dona no ho sabria.

—Probablement no —digué Race esguardant-lo.

—No. Devia haver llegit històries policíaques, que no sempre resulten gaire exactes pel que fa als detalls.

Race fregà amb el dit la petita pistoleta de culata nacrada.

—Aquesta petita joguina no faria gaire escàndol, però —comentà—. Un pum, això és tot. Enmig de qualsevol altre aldarull, a la una i deu, ningú no ho sentiria.

—Sí, ja hi he pensat, en això.

Poirot va agafar el mocador per examinar-lo.

—El mocador d’un home, però no d’un autèntic senyor. Quatre rals, tres penics tirant llarg.

—La mena de mocador que utilitzaria un home com en Fleetwood.

—Sí. He observat que l’Andrew Pennington porta mocadors de seda fina.

—I en Ferguson? —suggerí Race.

—Possiblement. Com un ornament. Però llavors seria un mocador gran.

—Utilitzat com un guant, suposo, per sostenir l’arma i per evitar de deixar-hi les empremtes digitals.

I Race afegí, en un to lleugerament faceciós:

—La pista del mocador tacat de vermell.

—Ah, això. Un color de noia jove, no és cert?

Va dipositar-lo altra vegada sobre la taula i retornà a l’estola, per examinar-ne les marques de pólvora un cop més.

—Totes iguals —murmurà—. És estrany…

—Què?

Poirot contestà amb calma:

—Aquesta pobra Madame Doyle. Allà ajaguda dolçament… Amb aquell petit forat al cap. Recordeu el seu posat?

Race l’esguardà ple de curiositat.

—Sabeu? —digué—. Se m’acut que esteu tractant d’explicar-me alguna cosa, però no tinc la menor idea de què pot ser.





CAPÍTOL DINOU


Trucaren a la porta.

—Endavant —contestà Race.

Entrà un cambrer.

—Perdoneu, senyor —digué a Poirot—, però Mr. Doyle demana per vós.

—Ja hi vaig.

Poirot s’aixecà. Sortí de la cambra i pujà a la coberta exterior per dirigir-se a la cabina del doctor Bessner.

Simon, febrós i amb la cara encesa, estava mig incorporat damunt dels coixins. Se’l veia un xic torbat.

—Us agraeixo molt que hàgiu vingut, Monsieur Poirot. Mireu, hi ha una cosa que us vull pregar.

—Digueu.

Simon encara envermellí més.

—És… És sobre la Jackie. Voldria veure-la. Creieu… Us faria res… Li sabrà greu, a ella, penseu, si li demano que vingui? Sabeu?, he estat aquí ajaçat rumiant… Aquesta pobra criatura… Perquè només és una criatura, al capdavall… I jo l’he tractada fatal… I…

Poirot l’observà amb interès.

—Desitgeu veure Mademoiselle Jacqueline? Ja us la portaré.

—Gràcies. Moltes gràcies.

Poirot complí el seu encàrrec. Trobà Jacqueline de Bellefort asseguda en un racó de la sala envidriada. Tenia un llibre obert davant seu, però no llegia. Poirot li digué amb delicadesa:

—Voldríeu venir amb mi, Mademoiselle? Monsieur Doyle desitja veure-us.

S’aixecà, amb el rostre enrogit de primer, pàl·lid després. Se la veia atabalada.

—En Simon? Demana per mi? Em vol veure?

Parlava amb incredulitat.

—Vindreu, Mademoiselle?

Ella el seguí dòcilment, com un infant, però com un infant desconcertat.

—Jo… Sí, és clar que vinc.

Poirot entrà a la cabina.

—És aquí, Mademoiselle.

Ella el seguí, encara vacil·lant i garratibada… I es quedà allà palplantada, sense dir res, amb els ulls fixos en el rostre de Simon.

—Hola, Jackie. —Ell també es veia torbat, però continuà parlant—. Que bé que hagis vingut. Volia explicar-te, és a dir, em refereixo a…

Llavors ella el tallà. Les paraules li brollaven sense aturador, del fons del pit, amb desesperació.

—Simon, jo no he matat la Linnet. Tu saps que no ho he fet… Jo, jo estava com boja ahir a la nit. Ai, com podràs perdonar-me?

Aleshores va ser ell qui començà a parlar.

—Per descomptat. Tot està bé! Absolutament bé! Això és el que volia dir-te. Pensava que potser estaries una mica preocupada, saps?…

—Preocupada? Una mica preocupada? Oh, Simon!

—Per això volia veure’t. Tot va perfectament, ho veus, nena? Ahir a la nit tan sols et va agafar una rauxa, un cop de geni fort. Tot perfectament normal.

—Au, Simon! Podia haver-te matat!

—No pas tu, amb aquella mena de sarbatana per caçar gripaus que tens…

—I la teva cama! Potser no podràs tornar a caminar mai més.

—Apa, vinga, Jackie, no siguis ploramiques. De seguida que arribem a Assuan em faran radiografies, em trauran el plom i tot haurà passat; com si res.

Jacqueline empassà saliva un parell de cops, s’abalançà damunt del llit del ferit, s’agenollà i enterrà el rostre entre les mans, bo i sanglotant. Simon li acaronà amb poca traça el caparró. Els seus ulls trobaren els de Poirot, que, un xic remís, sortí de la cabina.

Mentre en sortia, encara sentí un xiuxiueig esquinçat.

—Com he pogut ser tan dolenta? Oh, Simon!… N’estic tan penedida!…

A fora, Cornelia Robson estava abocada sobre la barana i va girar el cap.

—Ah, sou vós, Monsieur Poirot. Sembla mentida que es pugui produir una cosa tan horrible en un dia tan fantàstic.

Poirot alçà els ulls al cel.

—Quan el sol ens il·lumina amb la seva claror, no es pot veure la lluna —comentà—. Però quan ja no hi és, ah, quan ja no hi és…

Cornelia obrí un pam de boca.

—Perdó. Què dieu?

—Estava dient, Mademoiselle, que quan el sol es pongui, veurem la lluna. És així mateix, oi?

—Sí, sí, és clar.

Ella se’l mirava recelosa. Poirot rigué gentilment.

—Se m’acut cada beneiteria! —explicà—. No m’ho tingueu en compte.

Després feu la volta amb calma cap a popa. En passar davant de la cabina següent es deturà un instant.

Havia sentit uns fragments de la conversa que s’hi mantenia.

—Desagraïda… Després de tot el que he fet per tu… No tens cap consideració per la teva desgraciada mare… No tens ni idea de tot el que he patit per tu…

Poirot tensà els llavis i els premé amb força. Alçà la mà i trucà. Es produí un silenci sobtat, abans que la veu de Mrs. Otterbourne respongués:

—Qui hi ha?

—Que hi ha Mademoiselle Rosalie?

Rosalie aparegué a la porta. Poirot quedà sorprès del seu aspecte. Unes fosques ulleres li enclotaven els ulls, i les arrugues li solcaven la cara al voltant de la boca.

—Què passa? —preguntà amb escassa delicadesa—. Què voleu?

—El plaer que em concediu cinc minuts per conversar una mica amb vós, Mademoiselle. Voleu venir?

Tot d’una es mostrà sorruda i li llançà una llambregada plena de suspicàcia.

—Per què?

—Us ho prego, Mademoiselle.

—Bé, suposo que…

Sortí a l’exterior de la cabina, tancant-ne la porta darrere d’ella.

—I bé?

Poirot l’agafà amablement pel braç i se l’endugué una mica més lluny, en direcció cap a popa. Deixaren enrere els serveis i els quedà l’espai obert de la popa per a ells sols. El Nil fugia enllà davant d’ells. Poirot es recolzà a la barana. Rosalie restà dreta, tibada, rígida.

—I bé? —repetí amb el mateix to desagradable.

Poirot parlà lentament, triant els mots amb cura.

—Voldria fer-vos algunes preguntes, Mademoiselle, però no crec ni per un moment que us avingueu a contestar-les.

—Llavors em sembla que és malgastar el temps portar-me aquí.

Poirot resseguia calmosament amb un dit la vora de la barana de fusta.

—Esteu acostumada, Mademoiselle, a dur la vostra pròpia càrrega… Però podeu anar massa lluny. L’esforç esdevé excessiu. Per a vós, Mademoiselle, l’esforç s’està tornant massa gran.

—No entenc de què parleu —replicà Rosalie.

—Parlo de fets, Mademoiselle, fets evidents i lamentables. Diguem les coses pel seu nom. En poques paraules, la vostra mare beu, Mademoiselle.

Rosalie no va contestar. Obrí la boca i la tornà a tancar. Per una vegada, semblà desconcertada.

—No cal que digueu res, Mademoiselle, ja parlaré jo. A Assuan estava interessat per la relació que hi ha entre totes dues, i vaig adonar-me que, malgrat les vostres manifestacions de deslleialtat tan ben estudiades, en realitat l’estàveu defensant aferrissadament d’alguna cosa. Molt aviat vaig saber què era, fins i tot abans que, un matí, trobés la vostra mare en un estat penós d’inconfusible intoxicació. A més a més, el seu cas, pel que vaig poder veure, és d’una ànsia secreta de beure, el tipus més difícil de superar. Hi lluiteu valerosament, però ella disposa de tota l’astúcia de l’alcohòlic que beu d’amagat. Es va espavilar per embarcar d’amagatotis la seva provisió d’alcohol i mantenir-la oculta fora del vostre abast amb èxit. No em sorprendria que no descobríssiu l’amagatall fins ahir. Llavors, aquesta nit, tan aviat com la vostra mare s’ha quedat profundament adormida, li heu buidat la reserva, i us heu escapolit cap a l’altra banda del vaixell, ja que, a la vostra banda, la nau tocava la riba.

Feu una pausa i afegí:

—Tinc raó, o no?

—Sí, és cert —Rosalie parlà de sobte amb apassionament—. Vaig ser una beneita de no dir-vos-ho, suposo! Però no volia que ningú ho sabés. Es podria escampar per tot el vaixell. I em semblava tan ridícul, tan absurd… que…

Poirot acabà la frase per ella.

—Tan absurd que algú pogués sospitar que vós haguéssiu comès un assassinat.

Rosalie assentí amb el cap. Llavors esclatà.

—He intentat amb totes les meves forces de mantenir-ne tothom al marge… Realment, no és culpa seva. Està ensorrada. Els seus llibres ja no es venen. La gent n’està tipa, de tota aquesta brutícia barata… Això la va desfer, va esfondrar els seus somnis. I va començar a beure. Durant molt de temps no vaig saber per què estava tan estranya. Aleshores, quan me’n vaig assabentar, vaig intentar evitar-ho. Ella estava bé i llavors tot d’una hi tornava, i es produïen discussions i baralles amb la gent. Era horrible. —S’estremí—. Sempre he hagut d’estar a l’aguait, per mantenir-la’n apartada… I llavors començà a agafar-me mania. S’ha… S’ha tornat en contra meu. Em penso que a vegades fins i tot m’odia.

—Pauvre petite —digué Poirot.

Ella es girà vers ell amb vehemència.

—No patiu per mi. No sigueu tan benèvol. Resulta més fàcil per a mi si no ho feu. —Sospirà, amb un sospir angoixós i llarg—. Estic tan cansada… tan moralment cansada…

—Ja ho sé —feu Poirot.

—La gent es pensa que soc terrible. Vanitosa, difícil i malcarada. No puc fer-hi res. He oblidat com ser… com ser agradable.

—És el que us he dit, heu suportat durant massa temps la vostra creu.

Rosalie replicà lentament:

—És un descans, poder-ne parlar. Vós… Vós heu estat sempre molt amable amb mi, Monsieur Poirot. En canvi, em temo que sovint m’he comportat rudement amb vós.

—La politesse no cal, entre amics.

La suspicàcia aflorà sobtadament altre cop al rostre de Rosalie.

—Ho… Ho contareu a algú? Suposo que ho heu de fer, per culpa d’aquestes maleïdes ampolles que vaig llençar al riu.

—No, no, no caldrà. Únicament digueu-me allò que jo vull saber: a quina hora va ser? A la una i deu?

—Si fa no fa, em sembla. No ho recordo exactament.

—Ara contesteu-me, Mademoiselle. Mademoiselle Van Schuyler us va veure; la vau veure també a ella?

Rosalie mogué el cap negativament.

—No, jo no.

—Ella diu que us observava des de la porta de la seva cabina.

—No crec que l’hagués pogut veure. Només mirava la coberta, i el riu, naturalment.

Poirot assentí.

—I vau veure algú, qui fos, quan vau mirar cap avall?

Es feu un silenci… bastant llarg. Rosalie arrugava el front. Semblava meditar-ho a fons.

Al final mogué el cap bastant convençuda.

—No —respongué—. No vaig veure ningú.

Hercule Poirot assentí lentament amb el cap. Però els seus ulls mostraven preocupació.





CAPÍTOL VINT


La gent es precipità cap al menjador individualment o de dos en dos, però capcots i sense ganes de fer gresca. Semblaven dominats per la necessitat general de demostrar, fins i tot a l’hora de dinar, l’abatiment produït per un desafortunat succés. Gairebé amb posat apocalíptic, un passatger darrere l’altre van anar ocupant els seus llocs a taula.

Tim Allerton arribà uns minuts més tard que la seva mare s’hagués assegut. Se’l veia malcarat.

—Tant de bo mai no haguéssim fet aquest maleït viatge —rondinà.

Mrs. Allerton feu que sí amb el cap, apesarada.

—Ai, fill meu, més hauria valgut. Aquella noia tan preciosa! Malaguanyada. Pensar que algú hagi pogut disparar-li a sang freda… Em sembla esgarrifós que algú hagi pogut fer una cosa així. I aquella altra pobra noia…

—La Jacqueline?

—Sí, el cor em fa mal de pensar-hi. Sembla tan espantosament desgraciada.

—Au, doncs, ensenya-li a no anar pel món perdent pistoles —replicà Tim amb poca sensibilitat, mentre se servia la mantega.

—Suposo que ha rebut una mala educació.

—Vinga, per l’amor de Déu, mare, no et posis maternal, ara.

—Estàs de molt mala lluna, Tim.

—Sí, i qui no ho està?

—No veig per què t’has de mostrar malagradós. Simplement, tot plegat resulta terriblement trist, però res més.

Tim digué, malhumorat:

—T’ho estàs mirant des del punt de vista romàntic! Sembla que no te n’adonis, que en un cas d’assassinat no s’hi val a fer bromes.

Mrs. Allerton se sobresaltà una mica.

—Però segurament…

—És això. No hi ha «segurament» que hi valgui. Tothom d’aquesta maleïda embarcació resulta sospitós. Tu i jo també, com la resta dels passatgers.

—Tècnicament potser sí, però en el nostre cas és ridícul! —objectà Mrs. Allerton.

—No hi ha res de ridícul en un crim! Tu pots seure aquí, mare, traspuant virtut i rectitud de consciència, però a Shellâl o a Assuan una colla de policies desagradables no ho tindran en compte.

—Potser es descobrirà la veritat abans d’arribar-hi.

—Per què?

—Monsieur Poirot pot esbrinar-ho.

—Aquell xarlatà? Aquell és incapaç de descobrir res. Només sap xerrar i llepar-se els bigotis.

—Bé, Tim —recalcà la seva mare—, admeto que tot el que dius pot ser veritat, però fins i tot així hem de fer-hi front; per tant, més val acceptar-ho i anar passant-ho tan bé com puguem.

Però el seu fill prosseguia amb les seves lúgubres previsions.

—També hi ha aquest desagradable assumpte del robatori de les perles.

—Les perles de la Linnet?

—Sí. Sembla que algú les ha pispades.

—Suposo que deu ser la raó del crim —opinà Mrs. Allerton.

—I per què? Estàs barrejant dues coses completament diferents.

—Qui t’ho ha dit, que han desaparegut?

—En Ferguson. Ho ha sabut pel seu amic de la sala de màquines, que se n’ha assabentat per la cambrera.

—Eren unes perles precioses —comentà Mrs. Allerton.

Poirot s’assegué a taula, adreçant una reverència a Mrs. Allerton a tall de salutació.

—Arribo una mica tard —manifestà.

—Suposo que deveu estar molt enfeinat —contestà Mrs. Allerton.

—Sí, he estat molt ocupat.

Va encarregar una ampolla de vi fresc al cambrer.

—Cadascú té el seu estil, amb els gustos —declarà Mrs. Allerton—. Vós sempre beveu vi, en Tim beu whisky amb soda i jo em dedico a tastar les diferents marques d’aigua mineral que trobo.

—Tiens! —exclamà Poirot.

La mirà fixament un instant i pensà per a ell mateix: «Sí que és una idea, això…»

Llavors, amb un neguitós moviment d’espatlles, esbandí la sobtada preocupació que l’havia distret, i començà a xerrar superficialment d’altres temes.

—Està malferit Mr. Doyle? —preguntà Mrs. Allerton.

—Sí, té una lesió bastant greu. El doctor Bessner està ansiós per arribar a Assuan i, un cop allà, poder-li fer radiografies i extreure-li la bala.

—Pobre Simon —digué Mrs. Allerton—. Ahir se’l veia un xicot feliç, amb tota la vida per endavant. I ara han assassinat la seva bella esposa, i ell mateix jeu al llit sense poder valer-se. Confio, espero que…

—Què espereu, Madame? —preguntà Poirot quan Mrs. Allerton callà.

—Confio que no estigui gaire disgustat amb aquesta pobra noia.

—Amb Mademoiselle Jacqueline? Ben al contrari. Ara només està pendent d’ella.

Llavors s’adreçà a Tim.

—Ho veieu?, és una qüestió de psicologia. Mentre la Jacqueline els seguia d’una banda a l’altra, estava furiosament enrabiat. Però ara que li ha disparat un tret que l’ha ferit greument, i que potser el deixarà coix per tota la vida, sembla que tot el seu enuig s’ha esvaït. Ho podeu entendre, això?

—Sí —contestà Tim convençut—. La primera reacció el feia sentir-se ridícul.

Poirot assentí amb el cap.

—Teniu raó. I això ofenia la seva dignitat masculina.

—Però ara, segons com us ho mireu, és ella qui ha fet el ridícul. Tothom se li ha tirat al damunt, i per això…

—… la pot perdonar generosament —acabà la frase Mrs. Allerton—. Quines criatures, els homes!

—Una observació absolutament errònia, que les dones acostumen a manifestar —murmurà Tim.

Poirot va somriure i li preguntà:

—Digueu-me, Miss Joanna Southwood, la cosina de Madame Doyle, se li assembla gaire?

—Us equivoqueu, Monsieur Poirot. Ella és la meva cosina i l’amiga de la Linnet.

—Ah, perdó, estava confós. És una dama jove que apareix sovint als diaris. Des de fa algun temps hi tinc cert interès.

—Per què? —preguntà immediatament Tim.

Poirot es mig aixecà per saludar Jacqueline de Bellefort, que acabava d’entrar i passava en aquell moment per davant de la seva taula per adreçar-se a la que se li havia destinat. Tenia les galtes enceses, els ulls brillants i una respiració descompassada. Quan Poirot tornà a seure, semblava haver oblidat la pregunta de Tim. En canvi, murmurà vagament:

—M’agradaria saber si totes les senyores joves que tenen joies de valor són tan deixades com ho era Madame Doyle.

—Llavors és veritat, que les han robades? —preguntà Mrs. Allerton.

—Qui us ho ha explicat, això, Madame?

—En Ferguson m’ho ha dit a mi —s’avançà a respondre Tim.

Poirot feu un dolgut gest afirmatiu amb el cap.

—Doncs sí, és cert.

—M’imagino —apuntà neguitosa Mrs. Allerton— que això ens comportarà una pila d’inconvenients a tots plegats. Això és el que opina en Tim.

El seu fill intentà ignorar la mirada que li caigué al damunt, però Poirot s’adreçà directament a ell.

—Ah! Potser heu tingut alguna experiència prèvia? ¿Heu coincidit en alguna ocasió amb un robatori?

—Mai —contestà Tim.

—Oh, i tant, noi. Eres a casa els Portarlington quan van robar els diamants d’aquella dona horrible.

—Sempre barreges les coses, mare. Jo era allà quan es va descobrir que els diamants que duia eren de pasta! Però la substitució probablement l’havien efectuada mesos abans. Tanmateix, molta gent va dir que ho havia fet ella mateixa!

—Devia ser la Joanna qui ho va dir, suposo.

—La Joanna no hi era.

—Però els coneixia. I aquesta mena de comentari és molt del seu estil.

—Tu sempre et fiques amb la Joanna.

Poirot canvià ràpidament de tema. Tenia la idea de fer una compra veritablement important en una de les botigues d’Assuan. Un objecte molt bonic, d’or i porpra, que pensava adquirir a un dels comerciants hindús. Caldria pagar, és clar, però…

—M’han assegurat que podien, com els ho diria?, enviar-m’ho a casa. I la despesa de la tramesa no és excessiva. ¿Creieu que arribarà en bones condicions?

Mrs. Allerton manifestà que havia sentit de molta gent que havia fet enviar les seves compres a Anglaterra, i tot havia arribat perfectament.

—Bien. Aleshores ho faré. Però el problema es planteja quan un és a l’estranger i rep un paquet que li ve de fora! ¿Hi teniu experiència? Us ha arribat mai cap paquet mentre heu estat de viatge?

—No ho crec. Digues, Tim. Alguna vegada has comprat llibres, però és clar que això no representava mai cap problema.

—Oh, no, els llibres són una altra cosa.

Havien servit les postres. Llavors, sense avisar, Race s’alçà i començà el seu discurs.

Va fer referència a les circumstàncies del crim i la desaparició de les perles. Anuncià que es faria un escorcoll per la nau, i que s’agrairia a tots els passatgers que no sortissin a la sala de proa fins que hagués acabat. Després, si hi estaven d’acord, de la qual cosa estava segur, els demanaria que fossin tan amables de sotmetre’s ells mateixos a l’escorcoll.

Poirot s’hi havia acostar amb lleugeresa. Al voltant d’ells s’havia aixecat un lleu zum-zum. Veus incrèdules, indignades, excitades…

Poirot xiuxiuejà alguna cosa a l’orella de Race mentre deixaven el menjador. Race hi parà atenció, assentí en silenci, i feu un senyal a un cambrer. Li adreçà uns pocs mots i després sortí juntament amb Poirot cap a la coberta, tancant la porta darrere d’ells.

Restaren un parell de minuts drets davant de la barana. Race encengué un cigarret.

—No ha estat una mala idea —declarà—. Bé, aviat veurem si en traiem res. Els donaré tres minuts.

S’obrí la porta del menjador i aparegué el cambrer amb el qual havia parlat. El va saludar i li anuncià:

—Hi ha una senyora que afirma que us ha de dir alguna cosa urgentment.

—Ah! —el rostre del coronel s’il·luminà de satisfacció—. Qui és?

—Miss Bowers, senyor. La infermera.

Una ombra de sorpresa travessà la cara de Race, que encertà a respondre:

—Acompanyeu-la a la sala de fumadors. No permeteu que en surti ningú més.

—No, senyor. L’altre cambrer se n’ocupa.

Se’n tornà al menjador mentre el coronel i Poirot anaven cap a la sala de fumadors.

—La Bowers, eh? —grunyí en veu baixa Race.

Tot just havien arribat a la sala de fumadors quan els atrapà Miss Bowers, conduïda pel cambrer, el qual la introduí a la sala i en tancà la porta.

—I bé, Miss Bowers? Què representa això? —la compel·lí el coronel amb mirada inquisitiva.

Miss Bowers mostrava el posat que li era habitual, sense atabalaments i sense deixar traspuar cap altra emoció.

—Perdoneu, coronel —digué—, però en les actuals circumstàncies, crec que és millor que us ho digui tot d’un cop —obrí la seva bossa negra— i que us torni això.

En va treure un collaret de perles i el deixà sobre la taula.





CAPÍTOL VINT-I-U


Si Miss Bowers hagués estat la mena de dona que frueix creant espectacle, s’hauria sentit ben recompensada pel resultat aconseguit amb la seva actuació.

El coronel Race estava literalment atònit.

—Això és extraordinari —digué—. ¿Sereu tan amable d’explicar-vos, Miss Bowers?

—Per descomptat. És el que he vingut a fer. —Miss Bowers s’assegué confortablement en una cadira—. Naturalment, m’ha resultat una mica difícil decidir què era el millor que podia fer. Òbviament, la família és contrària a qualsevol tipus d’escàndol i confiava en la meva discreció, però les circumstàncies són tan anormals que realment no em deixen cap altra alternativa. Com és lògic, quan no haguéssiu trobat res a les cabines, el vostre pas següent hauria estat escorcollar els passatgers, i si haguéssiu trobat les perles en el meu poder, jo m’hauria hagut d’enfrontar a una situació força difícil, sense poder evitar, però, que de tota manera es descobrís la veritat.

—I quina és aquesta veritat? ¿Vau agafar les perles de la cabina de Mrs. Doyle?

—Oh, no, coronel, és clar que no. Miss Van Schuyler ho va fer.

—Miss Van Schuyler?

—Sí. No ho pot evitar, sabeu? Agafa coses, especialment joies. És per això que sempre l’acompanyo a tot arreu, en realitat. No està bé, pateix d’aquesta especial idiosincràsia. Jo he d’estar a l’aguait, i afortunadament no hi ha hagut cap problema des que vetllo per ella. Només cal estar alerta, compreneu? Ella sempre amaga allò que agafa al mateix lloc, embolicat amb un parell de mitges, així que resulta bastant fàcil vigilar-ho. Ho miro cada matí. Com és lògic, tinc un son lleuger, i la meva habitació sempre és contigua a la seva, i deixo la porta de comunicació oberta si som en algun hotel. Per això normalment la sento, corro darrere d’ella i la persuadeixo perquè se’n torni al llit. Evidentment, resulta bastant més difícil en un vaixell. Però no ho sol fer de nit. És més habitual que s’endugui les coses que veu abandonades a qualsevol racó durant el dia. És clar, però, que les perles l’atreuen molt.

Miss Bowers va callar, i Race, mirant-la amb atenció, li preguntà:

—Com les vau descobrir?

—Estaven entre les seves mitges aquest matí. Jo sabia de qui eren, naturalment. Les havia vistes diverses vegades. Vaig anar a tornar-les, esperant que Mrs. Doyle encara no s’hagués llevat, i arribés a temps d’evitar que en descobrís la pèrdua. Però a la porta hi havia, dret, un cambrer, que m’ha explicat l’assassinat i m’ha impedit d’entrar-hi. Aleshores m’he trobat amb un dilema considerable. Però encara he confiat a entrar més tard a la cabina, per deixar-hi el collaret abans que se’n notés la desaparició. Us puc assegurar que he passat un matí terrible, sospesant què era el millor que podia fer. Veureu, la família Van Schuyler és molt particular i exclusivista. No ho pairia mai, si això sortís als diaris. Però no caldrà, oi?

Miss Bowers semblava realment amoïnada.

—Depèn de les circumstàncies —contestà el coronel amb cautela—, però intentarem evitar-ho sempre que sigui possible, naturalment. Què hi diu Miss Van Schuyler?

—Ui! Ella ho negarà, com és lògic. Sempre ho fa. Afirmarà que algun individu pervers li ho ha posat allà. Mai no admet que agafi res. Per això, si l’atrapes a temps, se’n torna al llit dòcilment. S’excusa dient que havia sortit a fer un volt per veure la lluna, o alguna cosa per l’estil.

—¿Miss Robson està assabentada d’aquesta… bé, d’aquesta flaquesa?

—No, ella no ho sap. La seva mare sí, però ella és una noia molt senzilla, per això la seva mare opina que és millor que no n’estigui assabentada. Jo sola puc haver-me-les prou bé amb Miss Van Schuyler —explicà l’eficient Miss Bowers.

—Us hem d’agrair, Mademoiselle, que hàgiu acudit a nosaltres tan aviat —declarà Poirot.

Miss Bowers s’aixecà.

—Espero haver actuat correctament.

—En podeu estar segura.

—Veureu, havent-hi també un assassinat…

El coronel Race la va interrompre, en un to sever.

—Miss Bowers, us he de preguntar una cosa, i cal que us convenci sobre la imprescindible necessitat que la vostra resposta sigui sincera. Miss Van Schuyler està trastornada mentalment fins a l’extrem de ser una cleptòmana. ¿Té també tendències homicides?

Miss Bowers els aclaparà immediatament amb la seva resposta.

—Déu meu, no! Res d’això. En teniu la meva paraula. La senyora és incapaç de matar una mosca.

La resposta fou tan rotunda que no semblava que quedés res més a dir. Tanmateix, Poirot encara deixà caure una pregunta inofensiva.

—Que és sorda, Miss Van Schuyler?

—En certa manera. No pas de forma aparent, ni que permeti a ningú d’adonar-se’n. Vull dir, Monsieur Poirot, que no se li nota quan li estan parlant. Però no acostuma a sentir res si algú entra a la seva habitació. Coses d’aquestes.

—¿Creieu que hauria sentit moure’s algú a la cabina de Mrs. Doyle, que és al costat de la seva?

—I ara, no ho crec pas. Veureu, té la llitera a l’altre extrem de la cabina, no a la paret de separació amb la de la difunta. No, no crec que sentís res.

—Gràcies, Miss Bowers.

Race afegí:

—Ara no us farà res tornar al menjador i esperar-vos amb els altres, oi?

Li obrí la porta i l’observà mentre davallava les escales. Després tancà la porta i tornà a la taula. Poirot havia agafat el collaret per estudiar-lo.

—Bé —comentà Race, ferreny—, ha reaccionat ràpidament. Aquesta és una dona astuta i amb sang freda, perfectament capaç de prendre’ns el número i aguantar el tipus si creu que això convé als seus interessos. Què fem ara amb Miss Marie Van Schuyler? No crec que la puguem eliminar de la llista de sospitosos. Podria haver comès l’assassinat per apoderar-se de les joies. En això no podem refiar-nos de la paraula de la infermera. Ella està decidida a defensar la conveniència de la família.

Poirot assentí sense fer-li’n gaire cas, perquè estava capficat amb les perles. Les feia rodolar entre els dits i les sostenia davant dels ulls. Al final digué:

—Em penso que podem admetre com a vàlida aquesta part de la versió de la vella dama. Ella va mirar a fora de la seva cabina i va veure la Rosalie Otterbourne. Però no crec que sentís res de la cabina de la Linnet Doyle. M’imagino més aviat que estava vigilant la coberta per esmunyir-se d’esquitllentes a la cabina del costat i pispar les perles.

—Llavors, la noia Otterbourne hi era realment?

—Sí, llençava al riu la provisió secreta de begudes alcohòliques de la seva mare.

El coronel brandà el cap amb un gest de simpatia.

—Era això! Ja és ben dur, per a aquesta joveneta.

—Sí, la vida no ha estat pas fàcil per a la menuda.

—Bé, m’alegro que ja estigui aclarit. Ella no va veure ni va sentir res?

—Ja li ho he preguntat i ha dit que no, després de rumiar-s’ho uns vint segons.

—Vaja! —Race semblà posar-se en guàrdia.

—Sí, resulta molt suggeridor.

El coronel afegí amb calma:

—Si la Linnet Doyle va morir al voltant de la una i deu, o a qualsevol hora després que el vaixell quedés en silenci, em sembla sorprenent que ningú no sentís el tret. Admeto que una pistoleta com aquella no pot provocar gaire enrenou, però, tanmateix, a l’embarcació devia regnar una calma absoluta i, per tant, qualsevol soroll, fins i tot el del tap d’una ampolla de xampany, s’hauria sentit. Però ara ho començo a entendre millor. La cabina del costat, d’una banda, estava desocupada, ja que el seu marit es trobava a la del doctor Bessner. I de l’altra, hi havia la senyora Van Schuyler, que és sorda. Això deixa només…

Deixà de parlar i observà expectant Poirot, que feu un senyal afirmatiu amb el cap.

—La cabina de l’altra banda del vaixell. En altres paraules, en Pennington. Sempre anem a parar a en Pennington.

—Hi tornarem a parlar, però ara ens traurem els guants! Oh, i tant! Em vull permetre aquest gust.

—Mentrestant, representa que continuem escorcollant l’embarcació. Les perles encara ens serveixen d’excusa, perquè, tot i que hagin aparegut, Miss Bowers no ho divulgarà.

—Ai, aquestes perles!

Poirot les sostingué un cop més a contrallum. Va treure la llengua i les llepà. Fins i tot en mossegà una, amb cura. Llavors, exhalant un sospir, les deixà una altra vegada sobre la taula.

—Hi ha més complicacions, amic meu —apuntà—. No soc un expert en pedres precioses, però hi havia tractat força en el seu moment, i estic gairebé segur del que us diré. Aquestes perles són únicament una hàbil imitació.





CAPÍTOL VINT-I-DOS


El coronel Race renegava de ràbia.

—En aquest maleït assumpte, cada vegada s’embolica més la troca —va dir mentre agafava el collaret—. Suposo que no esteu equivocat, oi? A mi em semblen bones.

—Sí, són una bona imitació.

—Ara, això on ens porta? M’imagino que la Linnet Doyle va dur a bord deliberadament una imitació, per motius de seguretat. Moltes dones ho fan.

—Penso que, si fos així, el seu marit ho sabria.

—Potser no li ho va dir.

Poirot mogué el cap, molt poc convençut.

—No, no ho crec. Vaig admirar les perles de Madame Doyle des de la primera nit en aquest vapor per la seva meravellosa resplendor. Estic segur que, en aquell moment, duia les bones.

—Això ens ofereix dues alternatives. La primera, que Miss Van Schuyler robés el collaret d’imitació després que algú altre ja hagués pispat el bo abans. La segona, que el relat de la cleptomania hagi estat una invenció. És a dir, que Miss Bowers sigui una lladre, que ràpidament ha improvisat aquesta història per treure’s el problema de sobre i encolomar-nos les perles falses. O, encara més, que tota la colla treballin junts, formant una banda d’astuts lladres de joies sota l’aparença d’una família molt selectiva.

—Sí —reconegué Poirot—. Resulta difícil de dir. Però us adverteixo una cosa. Per fer la còpia exacta i perfecta d’unes perles, amb el gafet i tot, suficientment bona per enganyar Madame Doyle, cal una tècnica extraordinàriament depurada. No es pot aconseguir amb corredisses. Qualsevol que hagi fabricat la imitació ha disposat de l’original per estudiar-lo a fons.

—No porta enlloc continuar especulant, ara. Anem per feina. Hem de buscar les perles de debò. I alhora hem d’obrir bé els ulls —digué Race, aixecant-se.

Començaren per les cabines de la coberta inferior. La del Signor Richetti contenia diversos tractats d’arqueologia en diferents idiomes, un variat assortit de roba, una loció per als cabells, d’extraordinària fragància, i dues cartes personals, una enviada per una expedició arqueològica a Síria i l’altra, aparentment, per una germana que era a Roma. Els seus mocadors eren tots de seda amb coloraines.

Passaren a la cabina de Ferguson.

Hi havia un aplec de literatura comunista, un bé de Déu de fotografies, l’Erewhon, de Samuel Butler, i una edició econòmica del Diary de Pepys. Les seves pertinences personals no resultaven excessives. La majoria dels vestits eren tronats i bruts. En canvi, la roba interior era de bona qualitat. Els mocadors eren de lli, i cars.

—Un contrast interessant —apuntà Poirot.

Race hi estigué d’acord.

—És ben estrany que no hi trobem cap document personal, ni cartes, ni res de res…

—Sí, això fa pensar. Un jove estrafolari, aquest Monsieur Ferguson.

Observava pensarós un anell amb segell que tenia a la mà. Després el desà al calaix d’on l’havia tret.

S’adreçaren cap a la cabina ocupada per Louise Bourget. La cambrera dinava un cop havien acabat els altres passatgers, però Race li havia enviat l’encàrrec d’anar a ajuntar-se amb ells al menjador. Un cambrer de cabines arribà per dir-los, disculpant-se:

—Ho sento, senyors, però no he pogut trobar la senyoreta enlloc. No sé on s’ha pogut ficar.

Race feu una llambregada a la cabina. Era buida. Pujaren a la coberta exterior i es dirigiren a la banda d’estribord. La primera cabina d’aquell cantó era la de James Fanthorp. A dins, tot estava meticulosament ordenat. El seu equipatge era escàs, però tot el que duia era de bona qualitat.

—Cap carta —anuncià Poirot—. El nostre Monsieur Fanthorp té cura de destruir tota la seva correspondència.

Van passar a la cabina següent, la de Tim Allerton. Hi havia una munió de detalls que demostraven una mentalitat anglicana: un petit tríptic de gust exquisit, un gran rosari de fusta treballada… A més de la roba, també hi trobaren un manuscrit a mig redactar, una bona quantitat de notes i una interessant col·lecció de llibres, la majoria dels quals havien estat publicats recentment. També hi havia un munt de cartes desordenades dintre d’un calaix. Poirot, sense cap respecte per la correspondència privada, hi feu una ullada. No n’hi havia cap de procedent de la Joanna Southwood. Agafà un tub de Seccotine, hi jugà inconscientment durant un parell de minuts, mentre rumiava, absent, alguna cosa, i finalment proposà:

—Au, anem.

—No hi ha mocadors barats —anuncià Race endreçant ràpidament tots els objectes al seu lloc.

La següent era la cabina de Mrs. Allerton. Estava extraordinàriament polida, i s’hi flairava l’aroma suau i passada de moda de l’espígol. La recerca dels dos homes s’acabà aviat. Race comentà mentre l’abandonaven:

—Una dona encantadora.

A continuació abordaren la cabina utilitzada per Simon Doyle per canviar-se. Els seus objectes més imprescindibles, com el pijama i els estris per a la higiene personal, havien estat traslladats a la cabina de Bessner, però la resta de les seves pertinences encara eren allà, en dues maletes de cuiro, de bona aparença, i una motxilla. També hi havia uns quants vestits a l’armari.

—Escorcollem això amb cura —aconsellà Poirot—, perquè és possible que el lladre hagi amagat aquí les perles.

—De debò ho creieu així?

—És clar que sí. Rumieu-ho! El lladre, sigui qui sigui, sap per força que més tard o més d’hora regirarem l’embarcació. Per tant, si té el collaret a la seva cabina, corre un risc innecessari. Les estances públiques ofereixen altres inconvenients. Però aquesta és la cabina d’un home impedit que no podrà ocupar-la en tot el viatge; i d’altra banda, si hi trobem el collaret, no haurem esbrinat res.

Tanmateix, un escorcoll meticulós no permeté descobrir ni rastre de les perles. Poirot murmurà:

—Zut!

I eixí altra vegada a coberta.

La cabina de Linnet Doyle l’havien tancada amb clau després de treure’n el cadàver, però el coronel Race en guardava la clau. L’obriren i els dos homes hi entraren.

Llevat que ja no hi havia el cos de la noia, la cabina estava exactament igual que al matí.

—Poirot —digué Race—, si aquí hi ha res que pugui ser important, per l’amor de Déu, som-hi. Si algú pot aconseguir-ho, aquest sou vós, n’estic segur.

—Aquesta vegada no us referiu a les perles, suposo?

—No. L’assassinat és el més urgent. Pot haver-hi alguna cosa que m’hagi passat per alt aquest matí.

Metòdicament, amb calma, Poirot efectuà la seva tasca. S’agenollà per escorcollar el terra pam a pam. Examinà el llit. Regirà amb traça l’armari i els calaixos. Prosseguí amb el bagul i dues maletes caríssimes. Després parà atenció al lavabo. Hi havia diverses cremes, pólvores i locions per a la cara. Però l’única cosa que semblà interessant a Poirot van ser dos flascons amb l’etiqueta «Nailex». Els agafà i els portà al tocador. Un, que duia la inscripció «Nailex Rosa», era buit, però amb una o dues gotes fosques de líquid vermell que regalimava per la base. L’altre, de la mateixa mida i amb la indicació «Nailex Cardenal», continuava quasi ple. Poirot destapà de primer el que era buit i després el ple, i els ensumà atentament.

Una olor de suc de pera envaí la cambra. Amb un rictus de desgrat els tornà a tapar.

—Heu trobat res? —li preguntà Race.

Poirot contestà amb un proverbi francès:

—On ne prend pas les mouches avec le vinaigre. —I afegí, sospirant—: Amic meu, no hem estat de sort. L’assassí no ha tingut cap detall. No ens ha deixat ni els botons de puny, ni la punta del cigarret, ni la cendra del cigar. O, si el criminal és una dona, no ha oblidat el pintallavis, ni el mocador, ni tampoc una agulla per als cabells.

—I aquestes ampolles de vernís per a les ungles?

Poirot s’arronsà d’espatlles.

—He d’interrogar la cambrera. Hi ha una qüestió, sí, una qüestió curiosa.

—M’agradaria saber on redimoni es deu haver ficat aquesta mossa —afirmà Race.

Abandonaren la cabina, en tancaren la porta i s’adreçaren a la de Miss Van Schuyler.

Allí altre cop van reaparèixer tots els signes de la riquesa: bones maletes, estris cars per a la higiene personal i un cert nombre de cartes privades i documents. Tot perfectament ordenat.

Les que venien a continuació eren les corresponents a Poirot i al coronel Race.

—No deuen pas estar amagades en alguna d’aquestes dues, suposo —bromejà Race.

Poirot objectà:

—Podria ser. En una ocasió, a l’Orient Express, vaig investigar un assassinat. Hi havia un petit misteri al voltant d’un quimono escarlata. Havia desaparegut, però per força havia de ser dalt del tren. El vaig trobar, i us imagineu on? A la meva pròpia maleta! Ah! Va ser una autèntica impertinència!

—Bé, anem a veure si aquest cop algun impertinent ens ha jugat una mala passada, a vós o a mi.

Però el lladre que havia robat les perles s’havia comportat en aquest aspecte.

Després de travessar la popa, regiraren de dalt a baix la cabina de Miss Bowers, però no hi van trobar res de sospitós. Els seus mocadors eren de lli i amb una inicial brodada.

A continuació correspongué el torn a la cabina de les Otterbourne. Allí, altre cop efectuaren un escorcoll meticulós que no donà resultats.

Després venia la del doctor Bessner. Hi estava ajaçat Simon Doyle, amb una safata de menjar, que no havia tastat, a la vora del llit.

—Endueu-vos el meu ranxo —demanà amb accent tràgic.

Semblava enfebrat i més desmillorat que a primera hora del dia. Poirot comprengué l’ansietat del metge per traslladar-lo com més aviat millor a un hospital on el poguessin tractar degudament. El belga li explicà el que estaven fent i ell se’n feu càrrec. Quan li van comunicar que Miss Bowers havia tornat les perles, però que aquestes eren una vulgar imitació, quedà absolutament astorat.

—¿Esteu segur, Monsieur Doyle, que la vostra esposa no va portar a bord un collaret fals per preservar el bo?

Simon mogué negativament el cap amb decisió.

—No. N’estic segur. La Linnet estava enamorada d’aquestes perles i se les posava per anar a tot arreu. Estaven assegurades contra qualsevol risc; per tant, no calia tenir por.

—Llavors, podem continuar la nostra recerca.

Va començar pels calaixos, mentre Race obria una maleta. Simon els observava.

—Vejam, suposo que no sospiteu que el vell Bessner el va robar?

Poirot s’arronsà d’espatlles.

—Podria ser. Al capdavall, qui de nosaltres coneix el doctor Bessner? És ell mateix qui s’anomena així.

—Però no les podria haver amagat aquí sense que jo ho veiés.

—Avui potser no, però no sabem quan van efectuar la substitució. Es podria haver fet fa dies.

—Mai no hauria pensat això.

Però l’escorcoll no donà resultats positius.

El torn fou llavors per a la cabina de Mr. Pennington, on esmerçaren més temps que en les anteriors. Dedicaren especial atenció a una maleta plena de documents legals i de negocis, la majoria pendents de la signatura de Linnet. Poirot mogué el cap amb posat ferreny.

—Tot sembla correcte i en ordre.

—Aquest home no és cap neci, de manera que, si hagués tingut algun document que el comprometés, com una carta d’apoderament o alguna altra cosa per l’estil, segurament l’hauria destruït de seguida.

—Sí, d’acord.

Poirot tragué un Colt bastant gros del calaix de dalt, l’observà i el desà altre cop.

—Sembla que encara hi ha gent que viatja amb un revòlver —comentà en veu baixa.

—Sí, potser resulta suggeridor. Encara que a la Linnet Doyle no la van matar amb una bala d’aquest calibre. —Race restà callat un moment abans d’afegir—: Sabeu? Se m’ha acudit una possible explicació a la vostra pregunta de per què van llençar la pistola per la borda. Suposem que l’assassí la deixés a la cabina de la Linnet Doyle, i que algú altre, una segona persona, l’agafés i la llencés al riu.

—Sí, és possible. Ja ho havia pensat. Però això planteja una pila d’interrogants. Qui era aquesta segona persona? Quin interès podia tenir a protegir la Jacqueline de Bellefort, fins al punt de fer desaparèixer la seva arma? Què hi feia, allà? L’única altra persona que sabem que va entrar a la cabina de la morta és Mademoiselle Van Schuyler. Podem imaginar-nos que ella va agafar la pistola? Per què hauria de vetllar per la Jacqueline de Bellefort? I quina altra raó hi pot haver per endur-se la pistola?

Race suggerí:

—Podia haver-se adonat del que havia fet, i llençar per aquest motiu allò que la implicava en aquest afer.

—Potser sí, però per què havia de desempallegar-se només de la pistola? Tot i que em sembla una possible solució, tanmateix resulta molt grollera. A més, hi ha una qüestió relacionada amb el robatori en la qual encara no us heu fixat.

Quan sortien de la cabina de Pennington, Poirot suggerí que el coronel podia encarregar-se de revisar les cabines que restaven, les ocupades per Jacqueline i Cornelia, i dues de buides que quedaven al final. Mentrestant, ell parlaria amb Simon Doyle. Un cop entesos, retrocedí cap a la cabina del doctor Bessner.

Simon li digué, així que el va veure entrar:

—Mireu, ho he anat rumiant, i estic completament convençut que ahir duia les perles bones.

—Per què, Monsieur Doyle?

—Perquè la Linnet —se li escapà una ganyota de dolor mentre pronunciava el nom de la seva muller— hi va estar jugant just abans de sopar, i va parlar del collaret, precisament. Ella hi entenia una mica; per tant, estic segur que si haguessin estat falses se n’hauria adonat.

—Era una imitació molt bona, però. Digueu-me, ¿Madame Doyle tenia per costum deixar-les? A alguna amiga, per exemple?

Simon s’enrojolà amb certa torbació.

—Veureu, Monsieur Poirot, m’és difícil dir-ho… Jo, jo… Bé, veureu, jo no feia gaire que coneixia la Linnet.

—Ah, sí, va ser un enamorament ràpid, el vostre.

—I per això realment no us sabria contestar. Però la Linnet era extremament generosa amb les seves coses. Jo opinaria que segurament ho havia fet.

—¿Ella mai —Poirot parlava amb molta suavitat—, mai no les va deixar, per exemple, a Mademoiselle De Bellefort?

—Què voleu dir? —Simon es ruboritzà intensament, intentà incorporar-se per seure, però amb un rictus adolorit hagué de tornar a ajeure’s—. On voleu anar a parar? Que la Jackie ha robat les perles? És ridícul! Us puc jurar que no. La Jackie és més honrada que ningú. Només la sola idea que sigui una lladre ja resulta ridícula, d’allò més absurda.

Poirot se’l quedà mirant amb ulls amables i absents.

—Oh, la, la! —exclamà inesperadament—. Què em suggereix a mi això? Sembla que us hagi picat una vespa!

Simon, sense fer cas de l’observació del seu interlocutor, repetí entossudit:

—La Jackie és absolutament honrada!

Poirot recordà llavors la veu d’una noia que, a la vora del Nil, li deia:

«M’estimo en Simon… I ell m’estima a mi…»

S’havia preguntat aleshores quina de les tres versions s’apropava més a la realitat. Ara li semblava que els fets apuntaven que Jacqueline era qui més s’hi havia acostat. S’obrí la porta i entrà el coronel Race.

—Res —informà bruscament—. Bé, tampoc no ens en refiàvem. Veig que venen els cambrers per explicar-nos com ha anat l’escorcoll dels passatgers.

Un cambrer i una cambrera es plantaren davant de la porta. L’home parlà primer.

—Res, senyor.

—Cap dels senyors no hi ha posat dificultats?

—Només l’italià, senyor, ens ha donat feina. Deia que era un deshonor o alguna cosa semblant. També duia una pistola.

—De quina mena?

—Una màuser automàtica del vint-i-cinc, senyor.

—Els italians són bastant apassionats —intervingué Simon—. En Richetti va organitzar un sarau considerable a Wâdi Halfa per culpa d’un error referent a un telegrama. Va esbroncar la Linnet amb molt poca gràcia.

Race es girà cap a la cambrera. Era una dona fornida i ben plantada.

—Les senyores no portaven res, senyor. S’hi han resistit bastant, excepte Mrs. Allerton, que és tan encisadora que ja no podria ser-ho més. Ni rastre de les perles. En canvi, la senyora jove, Miss Rosalie Otterbourne, tenia una pistoleta a la bossa.

—De quin tipus?

—Una de molt menuda, amb la culata nacrada. Com una joguina.

Race l’esguardà fixament.

—Redimoni d’assumpte! —remugà—. Em pensava que ja l’havíem descartada com a sospitosa i ara resulta… ¿És que totes les noies d’aquesta maleïda embarcació tenen la seva pròpia pistoleta amb la culata nacrada?

Aleshores preguntà a la cambrera:

—Ha demostrat alguna emoció quan l’heu descobert?

La dona feu que no amb el cap.

—Em sembla que no se n’ha adonat. M’havia girat d’esquena mentre li regirava la bossa.

—Malgrat tot, ha de suposar que l’heu trobat, per força. Bé, això em fastigueja. Què hi ha de la cambrera?

—L’hem buscada per tot el vaixell, senyor. No l’hem poguda trobar enlloc.

—De què es tracta? —preguntà Simon.

—La cambrera de Mrs. Doyle, la Louise Bourget. Ha desaparegut.

—Desaparegut?

—Potser va robar les perles. És l’única persona que ha disposat de bones oportunitats per fer-ne una rèplica —contestà Race, pensarós.

—I quan ha sabut que anàveu a organitzar l’escorcoll de l’embarcació, s’ha tirat per la borda —suggerí Simon.

—Això és una bajanada —replicà irritat Race—. Una dona no pot saltar per la borda d’aquesta nau a plena llum del dia sense que algú la vegi. Ha d’estar ficada en algun racó a bord.

Llavors s’adreçà a la cambrera altra vegada.

—Quan la van veure per darrer cop?

—Una mitja hora abans que sonés el timbre per anar a dinar, senyor.

—Bé, anirem a fer una ullada a la seva cabina —decidí Race—. Potser en traurem alguna cosa.

Baixaren a la coberta inferior. Poirot li anava al darrere. Obriren la porta de la cabina i hi entraren.

Louise Bourget, la feina de la qual era ordenar els objectes personals de la gent, s’havia pres unes vacances pel que feia a la seva cabina. Tot estava trabucat, sense cap mena d’ordre, dins dels calaixos. La maleta era oberta i la roba que en sobreeixia per una banda impedia que es pogués tancar. La roba interior penjava sobre el respatller de les cadires.

Mentre Poirot regirava els calaixos amb les seves mans destres, Race examinava la maleta.

Les sabates de la noia s’arrengleraven al costat del llit. Una d’elles, una sabata de pell negra, semblava sostenir-se de miracle formant un angle estranyíssim, gairebé sense base per recolzar-se. Era tan estrany que va cridar l’atenció del coronel, que va tancar la maleta i es va ajupir davant de la filera de sabates. Aleshores se li escapà una exclamació aguda que agafà per sorpresa Poirot, que es girà de cop i volta.

—Qu’est-ce qu’il y a?

Race declarà en to sever:

—No ha desaparegut, la noia. És aquí, sota el llit…





CAPÍTOL VINT-I-TRES


El cadàver de Louise Bourget jeia al terra de la cabina. Tots dos homes s’inclinaren.

Race fou el primer a abordar de dret els fets.

—Ha mort fa menys d’una hora, diria. En Bessner ho determinarà. Una punxada al cor. Una mort gairebé instantània, suposo.

—No fa bona cara, oi?

—No.

Poirot mogué el cap amb un lleuger estremiment. El rostre bru i felí de la noia estava convulsat, com aclaparat de sorpresa i de ràbia. Tenia els llavis torçats cap a dins.

Poirot es tornà a ajupir i li aixecà amb delicadesa la mà dreta. Amagava alguna cosa entre els dits. Ho desenganxà i ho mostrà al coronel. Era un bocí de paper prim, de color rosa pàl·lid, quasi malva.

—Veieu què és?

—Diners —contestà Race.

—La punta d’un bitllet de mil francs, em fa l’efecte.

—Bé, és prou clar el que ha passat —diagnosticà Race—. Ella sabia alguna cosa i volia fer xantatge a l’assassí. Ja ens havia semblat aquest matí que no era gaire sincera.

Poirot gemegà i cridà:

—Hem estat ben enzes, uns beneits! Ho hauríem d’haver comprès en aquell mateix moment. Què és el que ha dit? «Què puc haver vist, o sentit? Jo era a la coberta inferior. És evident que, si jo no hagués pogut dormir i hagués pujat les escales, aleshores potser hauria vist l’assassí, aquest monstre, entrant o sortint de la cabina de la senyora…» Òbviament, això és el que va passar! Ella, efectivament, va pujar i va veure algú esmunyint-se dins de la cabina de la Linnet Doyle, o bé sortint-ne. I per culpa de la seva avarícia, de la seva cobdícia forassenyada, ara jeu aquí a terra…

—I nosaltres continuem sense saber res de l’assassí —afegí Race, disgustat.

Poirot mogué el cap.

—No, no. Ara en sabem molt més. Ho sabem gairebé tot. Només que sembla increïble… i, tanmateix, ha de ser així. Mira que no veure-ho! Bah! He estat ben ximple aquest matí! Nosaltres hem notat, tots dos, que ella callava alguna cosa, i, en canvi, no n’hem comprès el motiu: xantatge.

—Deu haver demanat diners per no dir res —meditava en veu alta el coronel—. Ho devia exigir amb amenaces. L’assassí es deu haver vist obligat a accedir-hi i pagar-li en moneda francesa. D’acord, fins aquí?

Poirot movia el cap, no gaire convençut.

—No ho veig gaire clar. Molta gent porta una reserva de diners quan va de viatge, bitllets de cinc lliures, o dòlars, però sovint també francs francesos. Probablement l’assassí va pagar amb una barreja de divises. Però continuem amb la reconstrucció dels fets.

—L’assassí entra a la cabina i li dona els diners. Llavors…

—I llavors ella els compta —continuà Poirot—. Sí, ella era d’aquesta mena. Ella els devia comptar, els diners, i mentrestant quedava desprotegida. L’assassí ho va aprofitar per atacar-la. Un cop enllestida la feina, recull els diners, sense adonar-se, però, que d’un dels bitllets se n’ha estripat la punta.

—Podem enganxar-lo per aquí —suggerí Race, vacil·lant.

—Ho dubto —objectà Poirot—. Examinarà els bitllets i probablement ho veurà. És clar que si fos una mica lent de reflexos potser no llençaria un bitllet de mil francs, però molt em temo que el seu temperament és precisament el contrari.

—I d’on ho heu tret?

—Els dos crims, aquest i el de Madame Doyle, requereixen certes qualitats, coratge, audàcia, lleugeresa de moviments i una execució agosarada, qualitats totes que no concorden amb un temperament prudent i caut.

Race mogué el cap, apesarat.

—Au, anem a cercar el doctor Bessner.

L’examen del corpulent metge no durà gaire estona. Feu la seva feina ràpidament, esquitxant-la amb una bona dosi d’ach, vaja i altres exclamacions.

—L’han matada fa menys d’una hora —manifestà—. Una mort molt ràpida, potser instantània.

—I quina arma han utilitzat?

—Ach, això és interessant. Era algun objecte molt punxegut, prim i molt fi. Em sembla que us podré ensenyar de quina mena d’eina es tracta.

Tornaren a la seva cabina, on obrí un maletí i en tragué un bisturí llarg i prim.

—Ha estat amb una cosa així… No ha pogut ser amb un ganivet corrent de taula.

—Suposo —suggerí suaument Race— que no deveu haver extraviat cap dels vostres bisturís…

Bessner el fità amb el rostre vermell d’indignació.

—Però què dieu? ¿Us penseu que jo, jo, Carl Bessner, famós a tot Àustria, amb les meves clíniques i els meus pacients d’alt llinatge, he mort una miserable cambrera? És ridícul, absurd, això que dieu! No he perdut cap dels meus bisturís, cap, us dic. Són tots aquí, correctament col·locats al seu lloc. Podeu comprovar-ho vós mateix. Però no oblidaré aquest insult a la meva professionalitat.

El doctor Bessner tancà el seu maletí amb un espetec, el reboté per terra i sortí fet una fúria a coberta.

—Bufa! —exclamà Simon—. Heu fet enrabiar el vell.

Poirot s’arronsà d’espatlles.

—És una llàstima.

—L’heu ofès. El vell Bessner és un dels millors, fins i tot crec que és una mena de mite, al seu país.

El metge reaparegué de sobte.

—Sereu tan amables d’abandonar la meva cabina? He de curar la cama del meu pacient.

Miss Bowers l’acompanyava, i s’estigué dreta esperant que se n’anessin, professional i impertorbable.

Race i Poirot sortiren dòcilment; el coronel rondinà una mica i se’n va anar. Poirot tombà cap a l’esquerra. Va sentir el xivarri de dues noies que conversaven i reien alegrement, i s’hi va atansar. Jacqueline i Rosalie parlaven a la cabina d’aquesta darrera.

Les dues noies s’estaven dretes, prop de la porta oberta. Quan l’ombra de l’home es feu aparent, alçaren la vista cap a ell. Poirot va veure en el rostre de Rosalie Otterbourne, per primer cop, un somriure de benvinguda, amb la timidesa que ocasiona la falta de pràctica.

—Quin escàndol, Mademoiselles —les renyà amb simpatia Poirot.

—No, de cap manera —protestà Jacqueline—. Estem comparant diferents pintallavis.

—Les modes d’avui dia —murmurà Poirot, somrient.

Però el seu somriure resultà una mica mecànic, i Jacqueline de Bellefort, més perspicaç i observadora que Rosalie, se’n va adonar. Deixà el pintallavis que tenia a la mà i sortí a fora, cap on ell es trobava.

—Us passa alguna cosa… Què hi ha, ara?

—Tal com dieu, Mademoiselle, s’ha produït un nou esdeveniment.

—Quin? —preguntà Rosalie, que també havia sortit.

—Un altre assassinat —explicà Poirot.

A Rosalie se li tallà la respiració. Poirot l’observava de molt a prop. Va veure en els seus ulls durant uns instants alarma i alguna cosa més, potser consternació.

—La cambrera de Madame Doyle ha estat assassinada —els manifestà sense reserves.

—Assassinada? —cridà Jacqueline—. Assassinada, dieu?

—Sí, això mateix. —I encara que teòricament contestava a Jacqueline, en realitat esguardava Rosalie. I era per a ella que continuà parlant—. Sembla que aquesta noia va veure alguna cosa sense proposar-s’ho. I bé, doncs s’ho va callar.

—Què va veure?

Jacqueline havia tornat a parlar, i altre cop la resposta de Poirot anava dirigida a Rosalie. Tots tres representaven una escena d’allò més estranya.

—Crec que no hi ha gaires dubtes sobre què és el que va veure. Va presenciar com algú entrava i sortia de la cabina de la Linnet Doyle aquesta nit fatal.

Les seves orelles eren molt agudes. Van copsar la profunda inspiració i la remor del parpelleig. Rosalie Otterbourne havia reaccionat tal com ell pretenia.

—Us ha dit qui havia vist? —preguntà Rosalie.

Amb calma, i a contracor, Poirot feu que no amb el cap. El soroll d’unes passes s’acostava per la coberta. Era Cornelia Robson, amb els ulls esbatanats.

—Oh, Jacqueline —cridà—, ha passat una cosa esgarrifosa. Una altra desgràcia espantosa!

Jacqueline se li atansà, i totes dues s’allunyaren uns metres. Quasi inconscientment, Poirot i Rosalie caminaren una mica en direcció contrària.

Rosalie preguntà sense embuts:

—Per què em mireu d’aquesta manera? Què us passa pel cap?

—M’heu fet dues preguntes, i jo us contestaré amb una de sola. Per què no m’expliqueu la veritat, Mademoiselle?

—No sé a què us referiu. Us ho he confessat tot.

—No, hi ha detalls que m’heu amagat. No m’heu contat que dúieu una pistola de petit calibre i culata nacrada a la vostra bossa. Tampoc no m’heu relatat tot el que realment vau veure ahir a la nit.

Ella s’enrojolà. Llavors va contestar amb fermesa:

—No és cert. No tinc cap revòlver.

—No he parlat de revòlvers, sinó de la pistoleta que porteu a la bossa.

Rosalie feu mitja volta, es ficà a la seva cabina i en sortí amb una bossa de pell grisa que llançà a les seves mans.

—El que dieu no té ni cap ni peus. Comproveu-ho vós mateix, si ho desitgeu.

Poirot l’obrí. No hi havia cap arma. Li tornà la bossa, aguantant la seva mirada despectiva i triomfant.

—No —feu amb amabilitat—. No hi és.

—Ho veieu? No sempre l’encerteu, Monsieur Poirot. I esteu equivocat pel que fa a l’altra ridiculesa que heu dit.

—No, no ho crec.

—M’enfurismeu! —Picà de peus a terra realment enutjada—. Quan se us fica una idea al cap, és com si fiquéssiu la banya en un forat, no hi ha qui us faci entrar en raó.

—Perquè vull que em digueu la veritat.

—Quina és la veritat? Sembla que ho sapigueu millor que jo.

Poirot replicà:

—Voleu explicar-me qui vau veure? Si tinc raó, ho admetreu? Us exposaré una idea. Penso que quan voltàveu per la popa de l’embarcació us vau aturar involuntàriament perquè vau veure un home sortint d’una cabina, de la cabina de la Linnet Doyle, segons vau comprendre l’endemà. El vau veure sortir, tancar la porta darrere seu i caminar cap a l’altra punta de la coberta. I potser entrar en una de les dues cabines del final. Ara, confesseu-ho, tinc raó, Mademoiselle?

No va contestar.

Poirot insinuà:

—Potser penseu que és més segur callar. Tal vegada teniu por que, si parleu, també us mataran.

Per un moment va creure que l’havia convençuda, que en dubtar del seu valor havia reeixit en allò que no havien aconseguit arguments més subtils.

Desclogué els llavis, tremolà i contestà:

—No vaig veure ningú.





CAPÍTOL VINT-I-QUATRE


Miss Bowers sortia de la cabina del doctor Bessner tot arromangant-se. Jacqueline abandonà Cornelia sobtadament i s’adreçà a la infermera.

—Com es troba? —s’interessà.

Poirot arribà a temps per sentir la resposta. Miss Bowers semblava veritablement preocupada. Jacqueline exclamà:

—Voleu dir que està pitjor?

—Bé, he de confessar que em quedaré més tranquil·la quan li podrem efectuar les radiografies necessàries i netejar-li degudament la ferida sota l’acció de l’anestèsia. Quan creieu que arribarem a Shellâl, Monsieur Poirot?

—Demà al matí.

Miss Bowers feu una ganyota i brandà el cap.

—És molt lamentable. Estem fent tot el que podem, però sempre hi ha el risc de septicèmia.

Jacqueline agafà el braç de Miss Bowers i l’hi va estrènyer.

—Es morirà? Es morirà?

—No, calmeu-vos, senyoreta. Estic segura que no. La ferida no és greu, però, indiscutiblement, cal sotmetre’l a raigs X com més aviat millor. I, naturalment, avui el pobre Mr. Doyle haurà de restar immòbil. Ha tingut molts més disgustos i emocions del compte. No és estrany que li estigui pujant la febre. Amb la mort de la seva esposa i entre una cosa i l’altra…

Jacqueline deixà anar el braç de la infermera i se n’anà. Es quedà dreta una mica més enllà, repenjada sobre un costat, girada d’esquena.

—El que jo dic és que sempre cal confiar de sortir-se’n de la millor manera —explicà Miss Bowers—. És clar que Mr. Doyle té una constitució molt forta; com es pot observar, probablement no havia estat mai malalt. Això juga a favor seu. Però no hi ha dubte que aquesta pujada de la febre és un mal símptoma i…

Mogué el cap, s’ajustà les mànigues un cop més i s’allunyà amb pas viu. Jacqueline també se’n volia anar, fent tentines, encegada per les llàgrimes, cap a la seva cabina. Una mà la conduïa, sostenint-la pel colze. Alçà la mirada, i a través de les llàgrimes trobà Poirot al seu costat. Ella s’hi repenjà una mica i ell la menà fins a la seva cabina. La noia es desplomà sobre el llit. Les llàgrimes li rodolaven cara avall, acompanyades per grans sanglots.

—Es morirà! Es morirà! Jo sé que es morirà! I l’hauré matat. Jo… l’hauré matat…

Poirot s’arronsà d’espatlles. Mogué una mica el cap, amb tristor.

—Mademoiselle, el que està fet, ja està fet. Ningú no pot sostreure’s de les accions que ha comès. És massa tard per lamentar-se’n.

Ella cridà amb més vehemència:

—Jo l’hauré matat! I jo l’estimo… Jo l’estimo…

Poirot sospirà.

—Massa…

Havia tingut aquest mateix pensament al restaurant Blondin, ja feia molt de temps. I ara li venia al cap altre cop. Digué, vacil·lant una mica:

—Però no ho crec, segons el que diu Miss Bowers. A mi les infermeres d’hospital sempre m’han semblat lúgubres! La infermera de nit sempre se sorprèn de trobar encara viu el seu pacient al capvespre, i la de dia, quan el veu de bon matí! Són massa conscients de totes les possibilitats que es poden produir. Quan hom condueix és fàcil que pensi: «Si un automòbil sortís d’aquell encreuament, si aquell camió tot d’una fes marxa enrere, o si perdés una roda, o bé un gos saltés de la voravia, probablement em mataria!» Però hom pressuposa, i normalment té raó, que no succeirà cap d’aquestes desgràcies i es podrà arribar sense ensurts a l’endemà. Ara bé, si s’ha viscut prèviament un accident, o se n’han vistos molts, llavors hi ha la tendència a adoptar el punt de vista oposat.

Jacqueline preguntà, mig somrient entre sanglots:

—Esteu intentant consolar-me, Monsieur Poirot?

—Déu sap que ho provo amb totes les meves forces! No hauríeu d’haver fet aquest viatge.

—No, més hauria valgut. Ha estat tan horrible… Però aviat s’haurà acabat.

—Sí… Sí.

—I Simon podrà ingressar a l’hospital, on li aplicaran el tractament adequat, i tot anirà bé.

—Parleu com una criatura! «I després visqueren feliços sempre més.» És això, oi?

De sobte, les galtes d’ella s’inflamaren de color vermell.

—Monsieur Poirot, mai no he volgut dir, mai…

—És massa aviat per pensar-hi! És la cosa més hipòcrita que se us acut, oi? Però dueu sang llatina, Mademoiselle Jacqueline. Hauríeu d’admetre els fets, encara que no semblin gaire ètics. El rei és mort… visca el rei! El sol se n’ha anat i s’enfila la lluna. D’això es tracta, ¿no és cert?

—No ho enteneu. Ell està preocupat per mi, molt preocupat, perquè sap que per a mi resulta terrible veure que l’he ferit tan greument.

—Ah, doncs —apuntà Poirot—, la pena per si sola és un sentiment molt noble.

L’esguardà mig burleta, mig posseït per alguna altra emoció. Va murmurar en un xiuxiueig uns quants mots en francès:

La vie est vaine.

Un peu d’amour,

un peu de haine,

et puis bonjour.

La vie est brève.

Un peu d’espoir,

un peu de rêve,

et puis bonsoir.



Després va tornar-se’n cap a coberta. El coronel Race estava recorrent-la amb grans gambades i el cridà tot d’una.

—Poirot! Us buscava. Se m’ha acudit una idea.

L’engrapà pel braç i es posà a caminar al seu costat.

—És només un detall de la declaració de Doyle. Sembla mentida que no ho comprengués abans. Fa referència a un telegrama.

—Ah, sí, és veritat.

—Potser no és res, però no es pot deixar cap punt per aclarir. Al capdavall, tenim dos cadàvers al davant i encara anem ben perduts.

Poirot negà amb el cap.

—No, no és cert. Tot és molt clar.

Race el fità encuriosit.

—Teniu alguna idea?

—Més que això, encara. N’estic segur.

—Des de quan?

—Des de la mort de la cambrera, de Louise Bourget.

—Diantre, no entenc res!

—Amic meu, és ben clar. Només resten algunes dificultats, algunes cosetes! Veureu, al voltant de la Linnet Doyle s’aplegaven massa conflictes, odis, enveges i vileses. L’envoltava un eixam de borinots, brunzint, brunzint…

—Però, creieu que ho sabeu tot? —L’altre l’observava amb interès—. Vós no ho diríeu, fora que n’estiguéssiu segur. En canvi, no puc pas afirmar que jo ho vegi gens dar. Tinc sospites, evidentment…

—Sou un gran home —digué Poirot—. No em demaneu: «Conteu-m’ho. Què és el que penseu?» Sabeu que si us ho pogués explicar ho faria. Resten molts interrogants per aclarir. Però penseu, penseu per un moment en els aspectes que ara us indicaré. Hi ha certs indicis… La declaració de Mademoiselle De Bellefort sobre algú que va escoltar la nostra conversa als jardins d’Assuan. D’altra banda, la d’en Tim Allerton sobre el que va sentir i va fer la nit del crim. Les significatives respostes de Louise Bourget a les nostres preguntes d’aquest matí. Hi ha el fet que Madame Allerton beu aigua, el seu fill whisky amb soda i jo bec vi. Afegiu-hi els dos flascons de vernís per a les ungles i el proverbi que jo us vaig recitar. Finalment, arribem a la clau de volta de l’assumpte, al fet que llencessin la pistola al riu embolicada amb un mocador senzill i una estola de vellut…

Race romangué callat una estona i després mogué el cap, desencoratjat.

—No —confessà—, no ho entenc. Vull dir que tinc una lleugera idea d’on voleu anar a parar, però, segons em sembla, no acaba de lligar.

—Sí, sí. Només veieu mitja veritat. I recordeu que cal tornar a començar des de l’inici, ja que la nostra primera impressió era totalment errònia.

Race apuntà una petita ganyota.

—Hi estic acostumat. Sovint em fa l’efecte que tota la feina d’un detectiu és desfer les equivocacions de sortida i tornar a començar.

—Sí, això és molt cert. I és precisament el que alguns no fan. Elaboren una determinada teoria i tracten d’encabir-hi tots els fets. Si algun no hi encaixa, el rebutgen. Però sempre solen ser els fets discordants els més significatius. Jo ja havia comprès la importància del fet que la pistola fos retirada de l’escena del crim. Sabia que això tenia algun significat, però no he vist quin fins fa mitja hora justa.

—I jo encara no el veig!

—Ja ho fareu! Reflexioneu únicament sobre les pistes que us he donat. I ara aclarim la qüestió del telegrama. És a dir, si Herr Doktor ens deixa passar.

L’austríac encara estava de molt mal humor. Quan trucaren a la porta, els contestà amb males maneres.

—Què hi ha? Voleu veure altre cop el meu pacient? Doncs no és prudent. Té febre i ja ha viscut prou emocions per avui.

—Només una pregunta —pregà Race—. Res més, us ho asseguro.

Amb un gruny displicent, Bessner es feu cap a un cantó per deixar entrar els dos homes. El metge marxà rondinant.

—Tornaré d’aquí a tres minuts —els comunicà—. I llavors… De segur… que se n’aniran!

El van sentir com sortia a coberta.

Simon Doyle passava els ulls de l’un a l’altre amb una expressió interrogant.

—Sí? —preguntà—. Què passa?

—Una qüestió molt concreta —contestà Race—. Ara, quan els cambrers m’informaven del resultat de l’escorcoll efectuat als passatgers, m’han comentat que en Richetti havia estat particularment conflictiu. Vós vau explicar que no us sorprenia, ja que coneixíeu prou bé el seu mal caràcter, a causa del comportament groller que havia exhibit envers la vostra muller per un assumpte relacionat amb un telegrama. Ara, podríeu ampliar-nos els detalls sobre aquest incident?

—Naturalment. Va ser a Wâdi Halfa. Acabàvem d’arribar de la Segona Cascada. La Linnet va veure un telegrama per a ella en pujar a bord. Va oblidar que el seu nom ja no era Ridgeway, que s’assembla força a Richetti si l’escriuen amb una lletra infame. De manera que es precipità a obrir-lo. Però no va entendre un borrall del que hi deia, i estava encara atònita intentant lligar caps quan el tipus aquest, en Richetti, se li abraonà, li arrabassà el telegrama de les mans i l’esbroncà de mala manera. Ella provà de disculpar-se, però ell es captingué sense gens d’educació amb la meva esposa.

Race alliberà un sospir profund.

—I sabeu què deia el telegrama?

—Sí. La Linnet en va llegir un tros en veu alta. Deia…

Es va interrompre. S’havia produït un aldarull a l’exterior. Una veu cridanera s’acostava ràpidament.

—On són Monsieur Poirot i el coronel Race? Els he de veure immediatament! És importantíssim. Disposo d’una informació vital. Jo… Són amb Mr. Doyle?

Bessner no havia tancat la porta i tan sols una cortina tapava l’entrada. Mrs. Otterbourne la va fer córrer cap a un costat i entrà a la cabina com un tornado; tenia la cara vermella com un pebrot, el gest insegur i les paraules li brollaven embarbussadament.

—Mr. Doyle —digué amb dramatisme—, jo sé qui va matar la vostra muller!

—Què?

Simon l’esguardà fixament, igual que feren els altres dos. Mrs. Otterbourne els embolcallà tots tres amb una llambregada triomfant. Era feliç, absolutament feliç.

—Sí —afirmà—. Les meves teories estan completament demostrades. Les necessitats pregones, primitives, primordials… Pot semblar impossible, fantàstic… Però és cert!

Race preguntà de seguida:

—¿Creieu tenir alguna evidència que descobreixi qui és l’assassí de Mrs. Doyle?

Mrs. Otterbourne va seure en una cadira i es feu una mica endavant, movent el cap amb vigor.

—Realment, sí. Estareu d’acord, suposo, que l’assassí de la Louise Bourget és el mateix que va matar la Linnet Doyle, que els dos crims van ser comesos per la mateixa mà.

—Sí, sí —replicà Simon impacientant-se—. És clar que sí. En això teniu raó. Endavant.

—Llavors la meva afirmació és correcta. Jo sé qui va matar la Louise Bourget; per tant, també sé qui va posar fi a la vida de la Linnet Doyle.

—Voleu dir, doncs, que teniu una teoria sobre qui va matar la Louise Bourget —insinuà el coronel Race amb escepticisme.

Mrs. Otterbourne se li acarà com un tigre.

—No, jo ho sé perfectament. Vaig veure aquesta persona amb els meus propis ulls.

Simon, enfollit, cridà:

—Per l’amor de Déu, enllestiu d’una vegada! Digueu qui és la persona que va matar la Louise Bourget…

Mrs. Otterbourne hi assentí.

—Us explicaré exactament el que va passar.

Sí, estava contenta, no hi havia dubte. Era el moment del seu triomf. Tant se li’n donava si baixaven les vendes dels seus llibres, si el públic, estúpid, que abans els comprava i se’ls empassava amb delit, ara cercava nous ídols. El nom de Salome Otterbourne tindria, un cop més, notorietat. Sortiria als diaris, i seria el principal testimoni quan se celebrés el judici.

Inspirà profundament i començà el seu relat.

—Ha estat quan jo baixava a dinar. Amb prou feines tenia gana, per tot l’horror de la tragèdia… Bé, doncs, no tenia cap necessitat d’anar-hi. A mig camí he recordat que havia oblidat, bé, que havia oblidat una cosa a la meva cabina. He dit a la Rosalie que continués sense mi, que és el que ha fet.

Es va aturar un moment. La cortina de la porta es va moure lleugerament, com si el vent la bressolés, però cap dels tres homes no se’n va adonar.

—Jo… Bé… —Mrs. Otterbourne tornà a callar un moment. Era dur de pair, però, tanmateix, calia tirar endavant—. Jo, bé, tenia un acord amb un membre de la tripulació. M’havia… M’havia de proporcionar una cosa que jo necessitava, però no volia que la meva filla se n’assabentés. Sol posar-se una mica pesada en algunes qüestions…

No semblava gaire normal, però no creia que cap altra versió pogués sonar més convincent, si havia de contar-la davant del tribunal.

Race enarcà una cella i interrogà Poirot amb els ulls.

Poirot feu una instantània inclinació amb el cap; els seus llavis formaren la paraula: «Beguda».

La cortina de la porta es va tornar a moure. Entre la roba i el bastiment va lluir un tènue fulgor metàl·lic. Mrs. Otterbourne prosseguí.

—Havíem estipulat que jo aniria a la popa de la coberta del mig, on m’estaria esperant. Mentre travessava el corredor, s’obrí la porta d’una cabina i algú va treure el cap per mirar cap enfora. Era aquesta noia, la Louise Bourget, o com sigui que es deia. Semblava que estava esperant algú. Quan em va veure, es va disgustar, i es ficà cap a dins d’una revolada. No en vaig fer cas, és clar. Vaig seguir el meu camí, a buscar el que havia encarregat. Vaig pagar a l’home, vam intercanviar quatre paraules i me’n vaig tornar. Quan feia la volta a la popa, vaig veure algú que trucava a la porta de la cabina de la cambrera i hi entrava.

Race preguntà ràpidament:

—Qui era?

Bang!

L’esclat omplí tota la cabina. Se sentia una aspra olor de pólvora. Mrs. Otterbourne s’esllavissà lentament de gairell, intentà redreçar-se en un esforç suprem, però, exhaust, el seu cos s’abalançà endavant i va caure estès a terra. Just darrere l’orella regalimava la sang que brollava d’un forat rodó i polit.

Per un moment, un silenci estupefacte planà sobre l’estança. Llavors, els dos homes que estaven sans es posaren drets d’un salt. El cos de la dona dificultava els seus moviments. Race s’inclinà sobre ella, mentre Poirot es precipitava amb un bot felí cap a fora la coberta.

L’exterior era desert. A terra, just davant del llindar, hi havia un Colt.

Poirot esguardà en ambdues direccions. La coberta era buida. Llavors va dirigir-se corrent cap a popa. Quan la voltava, va ensopegar amb Tim Allerton, que venia de pressa en direcció contrària.

—Què dimoni ha estat això? —cridà Tim, panteixant.

Poirot replicà en to autoritari:

—Us heu creuat amb algú?

—Si he trobat algú? No.

—Llavors seguiu-me. —Agafà el jove pel braç i se l’endugué per on ell havia vingut.

S’hi havia aplegat un petit grup de passatgers. Rosalie, Jacqueline i Cornelia havien sortit de seguida de les seves cabines. Altra gent s’afanyava per la coberta des de la sala de proa: Ferguson, Jim Fanthorp i Mrs. Allerton.

Race s’estava dret al costat del revòlver. Poirot es girà i digué ràpidament a Tim Allerton:

—Porteu guants a la butxaca?

Tim es palpà la roba.

—Sí que en porto.

Poirot els va agafar, se’ls posà i va ajupir-se per examinar l’arma. Race l’imità. Els altres observaven sense alè. El coronel deduí:

—No ha fugit en l’altra direcció. Fanthorp i Ferguson estaven asseguts a la sala d’observació, i l’haurien vist.

Poirot afegí:

—I Mr. Allerton s’hi hauria creuat si hagués tirat cap a popa.

Race manifestà, assenyalant el revòlver:

—Em sembla que no fa gaire que ho havíem vist, això. Però ens n’hem d’assegurar.

Trucà a la porta de la cabina de Pennington. No hi va haver cap resposta. La cabina era buida. El coronel es va precipitar cap a l’armari i obrí el calaix de mà dreta, però el revòlver no hi era.

—El que pensava —declarà Race—. I ara, on deu ser en Pennington?

Sortiren altre cop a coberta. Mrs. Allerton s’havia unit al grup. Poirot s’esmunyí dissimuladament cap a ella.

—Madame, feu-vos càrrec de Miss Otterbourne. La seva mare ha estat —consultà Race amb la mirada i aquest hi assentí— assassinada.

El doctor Bessner s’acostava a ells apressadament.

—Gott im Himmel! Què passa ara?

Li obriren pas. Race indicà la cabina i Bessner hi entrà.

—Trobeu en Pennington —ordenà el coronel Race—. ¿Hi ha alguna empremta al revòlver?

—Cap —contestà Poirot.

Pennington era a la coberta inferior, assegut al salonet, escrivint cartes. En veure’ls alçà el seu rostre atractiu i ben afaitat.

—Alguna novetat? —preguntà.

—No heu sentit un tret?

—Doncs ara que ho dieu, em sembla haver sentit una mena d’explosió. Però mai no m’hauria imaginat… A qui han disparat?

—A Mrs. Otterbourne.

—Mrs. Otterbourne? —Pennington semblava atònit—. Bé, això sí que em sorprèn. Mrs. Otterbourne… —Mogué el cap—. No ho puc entendre —digué—. Em deixen d’una peça, senyors: tenim un maníac homicida a bord. Hem d’organitzar un sistema de defensa.

—Mr. Pennington —el tallà Race—, quanta estona fa que sou en aquesta sala?

—Doncs, deixeu-m’ho rumiar —Pennington es fregà amb calma la barbeta—. Diria que uns vint minuts, més o menys.

—I no n’heu sortit?

—Bé, no… Certament, no.

Esguardà inquisitiu els dos homes.

—Veureu, Mr. Pennington —explicà el coronel—, han disparat contra Mrs. Otterbourne amb el vostre revòlver.





CAPÍTOL VINT-I-CINC


Mr. Pennington s’havia quedat estupefacte. Amb prou feines podia creure-s’ho.

—Bé, senyors —digué a la fi—, aquest és un assumpte molt seriós. Molt seriós, efectivament.

—Extremament seriós per a vós, Mr. Pennington.

—Per a mi? —Pennington havia enarcat les celles amb una mirada de sorpresa sobresaltada—. Però, benvolguts senyors, jo era aquí tranquil·lament assegut i escrivint quan han fet foc.

—Teniu algun testimoni per demostrar-ho?

Pennington feu que no amb el cap.

—Doncs no, em sembla que no. Però resulta evidentment impossible pujar a la coberta exterior, disparar contra aquesta pobra dona (i per què hauria de fer-ho?) i baixar cap aquí altre cop sense que ningú m’hagués vist. La sala de proa sempre és plena de gent en aquesta hora del dia.

—Com expliqueu que hagin utilitzat la vostra arma?

—Bé, suposo que se’m pot censurar per això. Poc després d’haver embarcat, un vespre, es va entaular una conversa sobre armes de foc i jo vaig esmentar que sempre duia un revòlver quan anava de viatge.

—Qui més hi havia?

—No me’n recordo exactament. Molta gent, em penso. Hi havia força concurrència, de fet.

Movia el cap sense atabalar-se.

—Doncs sí —repetí—, certament no ho hauria d’haver dit.

Després afegí:

—De primer la Linnet, més tard la seva cambrera i ara Mrs. Otterbourne. Això no té ni cap ni peus!

—Hi havia un motiu —el contradigué Race.

—De debò?

—Sí. Mrs. Otterbourne estava a punt de dir-nos que havia vist algú que entrava a la cabina de la Louise, però l’han morta abans que pogués pronunciar-ne el nom.

Andrew Pennington s’eixugà el front amb un delicat mocador de seda.

—Tot això és horrible —murmurà.

Poirot inquirí:

—Monsieur Pennington, m’agradaria comentar amb vós alguns aspectes del cas. Voldreu venir a la meva cabina d’aquí a mitja hora?

—Serà un plaer.

Però no ho semblava, pel seu to de veu. Més aviat se’l veia poc dispost. Race i Poirot s’intercanviaren una mirada i abandonaren bruscament la sala.

—Un gat vell —feu Race—, però té por, oi?

Poirot hi assentí.

—Sí, no està pas content, el nostre Monsieur Pennington.

En el moment que arribaven a la coberta superior, Mrs. Allerton sortia de la seva cabina i, en veure el detectiu, el cridà imperativament.

—Madame?

—Aquesta pobra noia! Digueu-me, Monsieur Poirot, no hi ha alguna cabina doble en algun lloc, perquè ens hi estiguem juntes? No hauria de tornar a la que ocupava amb la seva mare, però la meva és individual.

—Això es pot arranjar, Madame. Sou molt amable.

—És tot el que puc fer. D’altra banda, la noia em cau bé. Sempre m’ha agradat.

—Està gaire afectada?

—No us en podeu fer idea. Sembla que n’estava molt, d’aquella dona odiosa. Per això resulta tan patètic. En Tim diu que creu que bevia. És cert?

Poirot assentí.

—Bé, pobra dona, no podem jutjar-la, suposo, però aquesta xicota deu haver passat per molts mals tràngols.

—Efectivament, Madame. Però és molt orgullosa i absolutament lleial.

—Sí, això és el que m’agrada, la lleialtat. Està passada de moda avui dia. Ella té un caràcter esquerp, és orgullosa, reservada, tossuda i amb un geni ben viu, em fa l’efecte.

—Veig que l’he deixada en bones mans, Madame.

—Sí, no us hi amoïneu. Jo me n’ocuparé. Crec que ella mostra una patètica inclinació per mi.

Mrs. Allerton es ficà a la cabina. Poirot tornà a l’escena del crim.

Cornelia encara s’estava dreta a coberta, amb els ulls esbatanats. En veure’l, digué:

—No ho entenc, Monsieur Poirot. Com l’han poguda assassinar sense que ningú ho veiés?

—Això, com? —li’n feu ressò Jacqueline.

—Ah! —contestà Poirot—, no és un truc de desaparició com us penseu, Mademoiselle. El criminal podia haver triat tres camins diferents.

Jacqueline semblà desconcertada.

—Tres? —preguntà.

—Podia tirar cap a la dreta o bé cap a l’esquerra, però no hi veig més alternatives —objectà Cornelia.

Jacqueline arrugà el front i enarcà una cella. Llavors digué:

—És clar, podia seguir dues direccions en un pla, però també podia moure’s perpendicularment a aquest pla. Cap a dalt no resultava gaire fàcil, però podia baixar.

—Teniu un bon cervell, Mademoiselle —feu Poirot.

—Ja sé que soc una mica curta, però encara no ho entenc —exclamà Cornelia.

Jacqueline explicà:

—Monsieur Poirot vol dir que podia enfilar-se a la barana i saltar a la coberta inferior.

—Òndia! —cridà Cornelia—. Mai no se m’hauria acudit. Hauria de ser prou àgil per poder fer-ho sense gaires dificultats, suposo.

—Li sobrava temps —intervingué Tim Allerton—. Recordeu que sempre es produeix un minut de desconcert, després d’un succés així. Quan se sent el tret tothom queda paralitzat durant una estona.

—En teniu experiència, Monsieur Allerton?

—Sí… M’he quedat quiet com un estaquirot uns quants segons. Després he arrencat a córrer per la coberta.

Race sortia de la cabina del doctor Bessner i manà autoritàriament:

—Us faria res apartar-vos? Hem de retirar el cadàver.

Tothom s’enretirà dòcilment. Poirot també. Cornelia li va dir de bona fe:

—Mai no oblidaré aquest viatge mentre visqui. Tres morts… És com viure un malson.

Ferguson l’escoltava i replicà agressivament:

—Això és perquè esteu malmesa per la civilització. Us hauríeu de mirar la mort com ho fan els orientals. Tan sols com un accident gens destacable.

—Tot això està molt bé —contestà Cornelia—, però ells no estan educats, pobres criatures.

—No, i millor per a ells. La civilització ha debilitat la raça blanca. Fixeu-vos en Amèrica, la culminació de la cultura. Simplement, una desgràcia.

—El que esteu dient no té sentit —s’hi oposà Cornelia, que es posà vermella—. Cada hivern llegeixo alguna cosa sobre art grec o el Renaixement, i també Dones famoses de la història.

Mr. Ferguson remugà amb un fil de veu:

—Art grec, Renaixement! Dones famoses de la història. Em fa posar malalt sentir-vos. El futur és el que importa, dona, no el passat. Han mort tres dones en aquest vaixell. Bé, i què? No s’ha perdut res! La Linnet Doyle i els seus diners! La cambrera francesa, un paràsit domèstic. Mrs. Otterbourne, una boja. ¿Penseu que importa a algú, si són mortes o vives? No ho crec. Em sembla que és un avantatge!

—No teniu raó! —A Cornelia li guspirejaven els ulls—. A mi sí que em posa malalta sentir-vos xerrar i xerrar, sense que us interessi ningú més, a part vós. Mrs. Otterbourne no em queia gaire bé, però la seva filla l’adorava, i ara està desconsolada per la mort de la seva mare. No sé gran cosa sobre la cambrera francesa, però suposo que també algú la trobarà a faltar. I pel que fa a la Linnet Doyle, bé, a banda de qualsevol altra observació, era senzillament encisadora! Era tan bonica que, quan entrava en una habitació, tothom quedava enlluernat. Jo soc molt d’estar per casa, per això apreciava molt més la seva elegància. Ella era tan bella, com a dona, com una escultura grega. I quan una bellesa desapareix, constitueix una pèrdua per a tot el món.

Mr. Ferguson feu un pas enrere. Es va estirar els cabells amb totes dues mans, en un gest de patetisme.

—Hi renuncio —digué—. Sou increïble. No teniu ni una engruna d’esperit, malgrat tot. —Llavors s’adreçà a Poirot—. ¿Sabíeu, senyor, que el vell Ridgeway va arruïnar el pare de la Cornelia? ¿Però li peten les dents quan veu l’hereva nedant en perles i embolcallada amb modelets parisencs? No, només miola: «Oi que és bonica?», com una bleda. No puc creure que no n’estigui gens ressentida.

A Cornelia li pujaren els colors a la cara.

—Vaig ressentir-me’n per un moment. El papà va morir de desesperació, sabeu?, perquè havia fracassat.

—Ressentida un moment! Me’n faig creus.

Cornelia es tombà immediatament cap a ell.

—¿No dèieu fa una estona que el que importa és el futur i no el passat? Tot allò ha quedat enrere, no? Ja ha passat.

—M’aclapareu —contestà Ferguson—. Cornelia Robson, sou la dona més fantàstica que hagi conegut mai. Us voleu casar amb mi?

—No sigueu absurd.

—És una proposta autèntica, encara que l’hagi feta en presència d’aquest perdiguer. A més a més, així teniu un testimoni: Monsieur Poirot. Jo li he ofert una proposició de matrimoni, a aquesta minyona, en contra dels meus principis, perquè, de fet, no crec en els contractes entre tots dos sexes. Però no crec que ella s’avingui a cap altra proposició; així doncs, ens haurem de casar. Vinga, Cornelia, digueu que sí.

—Em sembla que sou completament ridícul —digué Cornelia tota enrojolada.

—Per què no us voleu casar amb mi?

—No sou formal —contestà la noia.

—¿Voleu dir que la meva proposició no és formal, o que el que no és formal soc jo?

—Totes dues coses, però en realitat em referia a la vostra manera de fer. Us rieu de totes les coses serioses. De la civilització, de la cultura i… i de la mort. No seríeu de fiar.

Va callar i, tota vermella, marxà corrents cap a la seva cabina. Ferguson la seguí amb la vista.

—Maleïda xicota! Em sembla que ho deia de debò! Vol un home com cal. De fiar. Redeu! —Feu una pausa abans d’afegir, amb curiositat—: Què us passa, Monsieur Poirot? Sembleu molt capficat.

Poirot es despertà amb un ensurt.

—Reflexiono, això és tot. Reflexiono.

—Càlcul sobre la mort. La mort, el decimal periòdic, per Hercule Poirot. Una de les seves monografies més conegudes.

—Monsieur Ferguson —replicà Poirot—, sou un jove molt impertinent.

—Heu de perdonar-me. Frueixo atacant les institucions establertes.

—I jo soc una institució establerta?

—Exactament. Què en penseu, de la noia?

—De Miss Robson?

—Sí.

—Penso que té molt de caràcter.

—Teniu raó. Té una gran força d’esperit. Sembla dòcil, però no ho és. Té coratge. És, oh maleït sigui, m’estimo aquesta noia. No seria mala cosa que jo plantés cara a la vella. Si pogués posar-me-la en contra meu, això potser serviria per trencar el gel amb la Cornelia.

Feu mitja volta i marxà cap a la sala-observatori. Miss Van Schuyler seia al seu racó habitual. Encara semblava més arrogant que de costum. Feia mitja. Ferguson hi anà de dret, i Hercule Poirot, amb intenció de no interposar-s’hi, va ocupar un lloc separat, i es submergí aparentment en la lectura d’una revista.

—Bona tarda, Miss Van Schuyler.

La dona alçà la vista un llarg segon, la tornà a abaixar i murmurà tímidament:

—Eh… Bona tarda.

—Mireu, Miss Van Schuyler, vull parlar-vos d’una cosa molt important. Només és això: desitjo casar-me amb la vostra cosina.

A Miss Van Schuyler li caigué a terra el cabdell de llana, que rodolà ràpidament per la sala.

Li digué, indignada:

—Deveu haver perdut l’enteniment, jove.

—De cap manera. Estic disposat a casar-m’hi. Ja li ho he proposat!

Miss Van Schuyler l’estudià fredament, amb el mateix interès que hauria dedicat a un escarabat d’una espècie estranya.

—De debò? I suposo que us ha engegat a passeig!

—M’ha rebutjat.

—Naturalment.

—No, de natural, res. Hi insistiré fins que accepti.

—Us puc assegurar, senyor, que prendré les mesures oportunes perquè la meva jove cosina no es vegi sotmesa a cap mena de persecució —replicà Miss Van Schuyler, picada.

—Què fareu contra mi?

Miss Van Schuyler es limità a enarcar una cella i fer una neguitosa estrebada a la llana, per tal de demostrar que estava preparada per recomençar la seva tasca i donar per acabada l’entrevista.

—Vinga —persistí Mr. Ferguson—, què és el que fareu en contra meu?

—Diria que resulta bastant obvi, Mr… Bé, no sé el vostre nom.

—Ferguson.

—Mr. Ferguson. —Miss Van Schuyler pronuncià el nom amb un disgust evident—. Aquesta qüestió és fora de discussió.

—Penseu que no soc prou bo per a ella? —insinuà Ferguson.

—Em fa l’efecte que ho hauríeu de veure ben clar vós mateix.

—Quins són els requisits que em manquen?

Miss Van Schuyler tampoc no contestà.

—Tinc dues cames, dos braços, bona salut i un cervell bastant acceptable. Què hi ha d’inconvenient?

—Hi ha una cosa, que és la posició social, Mr. Ferguson.

—Això és ridícul!

S’obrí la porta i entrà Cornelia, que es quedà esgarrifada en veure la seva temible cosina conversant amb el seu pretendent.

El descarat Mr. Ferguson tombà el cap, somrigué burlescament d’orella a orella i cridà:

—Veniu, Cornelia. Ara estava demanant la vostra mà, tal com marquen els convencionalismes.

—Cornelia —digué Miss Van Schuyler en un to realment amenaçador—, tu has encoratjat aquest jove?

—Jo no, és clar que no… Si més no, no exactament… Vull dir que…

—Què vols dir?

—Ella no m’ha provocat —puntualitzà Mr. Ferguson—. Jo m’ho he fet tot. Ella no m’ha empès, perquè és massa formal. Cornelia, la vostra cosina diu que no valc prou per a vós. És clar que és cert, però no en el sentit a què ella es refereix. La meva moralitat certament no iguala la vostra, però, des del seu punt de vista, la dificultat consisteix en el fet que el meu rang social és inferior.

—Això em penso que resulta igualment obvi per a la Cornelia —intervingué Miss Van Schuyler.

—És així? —Ferguson l’escrutava amb mirada interrogativa—. És per això que no us voleu casar amb mi?

—No, no és cert. —Cornelia s’enrojolà—. Si… si m’interesséssiu, em casaria amb vós, independentment de qui fóssiu.

—Però no us agrado?

—Jo… Em sembla que sou molt descarat. La manera com dieu les coses… Les coses que dieu… Jo… mai no he conegut ningú com vós. Jo…

Les llàgrimes amenaçaven de fer aparició, per això la noia corregué a refugiar-se a la seva cabina.

—Vaja —feu ell, satisfet—, això tampoc no és tan dolent, per començar.

S’aclofà a la cadira, mirant al sostre, xiulà, creuà les cames i comentà burleta:

—Us diré cosina, a partir d’ara.

A Miss Van Schuyler li agafaren esgarrifances de ràbia.

—Sortiu de la sala d’una vegada, senyor, o cridaré el cambrer.

—He pagat el meu bitllet —replicà Mr. Ferguson—. Segurament no podrien expulsar-me d’una estança pública. Però us concediré aquest gust. —I cantà dolçament—: Rom, rom, rom; una ampolla de rom.

S’aixecà, arrossegà els peus mandrosament cap a la porta i la traspassà.

Ennuegant-se per l’enuig, Miss Van Schuyler maldà per posar-se dempeus. Poirot, que reaparegué discretament del darrere de la revista, s’aixecà i li collí el cabdell.

—Gràcies, Monsieur Poirot. Si volguéssiu fer venir Miss Bowers… Em trobo malament… Aquest jove insolent…

—Bastant excèntric, em temo —contestà Poirot—. La major part de la seva família ho són. Massa consentits, és clar. Sempre amb la temptació d’envestir molins de vent. —I afegí, com aquell que no diu res—: L’heu reconegut, suposo.

—Reconèixer-lo?

—Es fa dir Ferguson, i no utilitza el títol que li correspon a causa de les seves idees progressistes.

—El títol? —Miss Van Schuyler estava esparverada.

—Sí, aquest és el jove Lord Dawlish. Està carregat de diners, és clar, però es va tornar comunista quan era a Oxford.

El rostre de Miss Van Schuyler era una barreja d’emocions contradictòries.

—Quant fa que ho sabeu, Monsieur Poirot?

L’homenet s’arronsà d’espatlles.

—Hi havia una fotografia seva en una d’aquestes revistes i vaig veure-hi una semblança. Després vaig trobar un anell amb segell, que duia gravat l’escut d’armes. Oh, no hi ha dubte, us ho asseguro.

Fruïa d’allò més observant les expressions que se succeïen en el rostre de Miss Van Schuyler. Finalment, amb una deferent inclinació de cap, la dona digué:

—Us estic molt agraïda, Monsieur Poirot.

Poirot la seguí amb la mirada, exhibint un somriure als llavis, mentre ella abandonava la sala. Llavors va seure i s’encaparrà altre cop. Els seus pensaments seguien un fil lògic. De tant en tant movia el cap, dubitatiu.

—Mais oui —exclamà al final—. Tot lliga.





CAPÍTOL VINT-I-SIS


Race el trobà encara allà assegut.

—Bé, Poirot, què hi ha d’això? En Pennington vindrà de seguida. El deixaré a les vostres mans.

Poirot s’aixecà ràpidament.

—Abans haurem de parlar una estona amb aquest jove, en Fanthorp.

—Amb en Fanthorp? —Race semblava sorprès.

—Sí, feu-lo venir a la meva cabina.

Race assentí i se n’anà. Poirot s’adreçà a la seva cabina. De seguida va arribar Race acompanyat per Fanthorp. Poirot assenyalà unes cadires i els oferí cigarrets.

—Vejam, Monsieur Fanthorp —començà—, anem per feina! Observo que porteu la mateixa corbata que el meu amic Hastings.

Jim Fanthorp abaixà la vista una mica atabalat per estudiar aquesta peça de roba.

—És una corbata clàssica —digué.

—Exactament. Heu d’entendre que, malgrat ser estranger, conec una mica la manera de ser britànica. Sé perfectament, per exemple, que hi ha coses que es poden fer i d’altres que no.

Jim Fanthorp va somriure, divertit.

—Nosaltres no acostumem a dir aquesta mena de coses, senyor.

—Potser no, però les tradicions venen de lluny. La vella escola és la vella escola, i hi ha coses (ho sé per experiència) que la gent de la vella escola és incapaç de fer. Una d’aquestes, Monsieur Fanthorp, és immiscir-se en una conversa privada sense que ningú ho demani quan un no coneix les persones que parlen.

Fanthorp se sobresaltà. Poirot prosseguí:

—Monsieur Fanthorp, això mateix és el que vau fer l’altre dia. Unes persones discutien tranquil·lament els seus negocis i particulars a la sala de proa. Vós rondàveu prop d’elles, amb el propòsit evident d’escoltar la seva conversa. I de sobte els vau interrompre per felicitar la senyora, Madame Doyle, pel seu assenyat capteniment en els negocis.

Jim Fanthorp es ruboritzà instantàniament. Poirot continuà endavant, sense permetre-li badar boca.

—Bé, doncs, Monsieur Fanthorp, aquest no és el comportament propi d’una persona de la vella escola, que vesteix la mateixa corbata que el meu amic Hastings! Hastings és tot correcció, es moriria de vergonya abans de fer un cosa així! D’altra banda, si relacionem aquesta conducta amb el fet que sou massa jove per poder afrontar despeses derivades del fet d’anar de vacances, que pertanyeu a un despatx d’advocats de comarques, i que no mostreu senyals d’haver estat malalt recentment i necessitar una llarga estada a l’estranger per refer-vos, em pregunto, i ara també us ho pregunto a vós, què hi feu, a bord d’aquest vaixell?

Jim Fanthorp decantà el cap enrere.

—Refuso donar-vos qualsevol mena d’explicació, Monsieur Poirot. Realment, crec que sou boig.

—No soc boig, no. Estic molt sa. On és el vostre despatx? ¿A Northampton? No és gaire lluny de Wode Hall. Quina conversa escoltàveu? Una que es referia a documents legals? Quina finalitat tenia la vostra observació? Un comentari que, per cert, vau efectuar amb força angúnia i torbació. ¿Preteníeu prevenir Madame Doyle perquè no signés cap document sense llegir-lo?

Va descansar un moment abans de prosseguir.

—En aquesta embarcació s’ha produït un assassinat, i a continuació han mort dues dones més, una darrere de l’altra. Si us assabentés que l’arma que va matar Madame Otterbourne era el revòlver de Monsieur Andrew Pennington, llavors potser comprendríeu que en aquests moments el vostre deure és proporcionar-nos tota la informació possible.

Jim Fanthorp restà callat uns instants. Finalment, però, digué:

—Teniu una manera extravagant d’exposar les coses, Monsieur Poirot, però accepto el vostre punt de vista. El problema és que no disposo d’informació exacta per oferir-vos.

—Voleu dir que en aquest cas només hi ha sospites?

—Efectivament.

—I, per tant, considereu poc ètic comunicar-les? Potser és cert, legalment parlant. Però això no és un tribunal. El coronel Race i un servidor estem duent a terme una investigació per descobrir un assassí. Qualsevol cosa que ens pugui ser útil resultarà d’un gran valor.

Jim Fanthorp tornà a reflexionar. Després acceptà.

—Molt bé, què voleu saber?

—Per què heu emprès aquest viatge?

—El meu oncle, Mr. Carmichael, l’advocat anglès de Mrs. Doyle, m’hi ha enviat. Ell li dirigia una gran quantitat d’assumptes. Per aquest motiu mantenia una freqüent correspondència amb Mr. Andrew Pennington, que era el fideïcomissari americà de Mrs. Doyle. Uns quants incidents, que ara no ve al cas d’enumerar, van dur el meu oncle a sospitar que alguna cosa no anava prou bé.

—Parlant clar —traduí Race—, ¿el vostre oncle sospitava que Andrew Pennington era un lladre?

Jim Fanthorp assentí amb un lleuger somriure.

—Us expliqueu amb força més rudesa que no pas jo, però la idea general és correcta. Diverses excuses d’en Pennington i les explicacions donades a certes disposicions de fons despertaren la desconfiança del meu oncle.

»Mentrestant, Miss Ridgeway es va casar inesperadament i va decidir de venir de viatge de noces a Egipte. El seu matrimoni va mitigar els temors del meu oncle, perquè sabia que, quan tornés a Anglaterra, haurien de passar comptes i fer el lliurament formal de tots els títols.

»Tanmateix, a la carta que ella li va escriure des del Caire, va esmentar per casualitat que sorprenentment havia trobat l’Andrew Pennington. Les sospites del meu oncle es van confirmar. Estava segur que en Pennington, potser en una posició desesperada, pretenia obtenir de la Linnet signatures que cobrissin els seus desfalcs. Com que el meu oncle no en tenia cap evidència, li resultava molt difícil actuar. L’única cosa que se li va ocórrer fou enviar-me a mi amb avió, amb instruccions d’esbrinar què passava. Havia de tenir els ulls ben oberts i moure’m immediatament, si calia. Una missió realment desagradable, us ho garanteixo. De fet, en l’ocasió a la qual us referíeu, havia d’actuar si fa no fa d’espieta! Em vaig sentir molt malament, però al capdavall vaig estar satisfet del resultat.

—Voleu dir que vau posar Madame Doyle a l’aguait?

—No tant com això, però em penso que vaig girar la situació en contra d’en Pennington. Vaig estar segur que no tornaria a intentar cap més estratagema durant una bona temporada, concedint-me d’aquesta manera el temps necessari per intimar suficientment amb Mr. i Mrs. Doyle per tal de poder advertir-los. De fet, esperava actuar a través d’en Doyle, ja que la seva muller apreciava molt en Pennington, i hauria resultat una mica violent suggerir-li aquesta mena de coses sobre la seva actuació. M’hauria resultat més fàcil atansar-me al seu marit.

Race assentí amb el cap i Poirot preguntà:

—¿Em donareu la vostra sincera opinió sobre un punt, Monsieur Fanthorp? Si us proposéssiu engalipar algú, ¿triaríeu Madame Doyle, o el seu marit, per intentar-ho?

Fanthorp somrigué lleugerament.

—Mr. Doyle. Sempre. La Linnet Doyle era molt viva en qüestions de negocis. En canvi, el seu marit em fa l’efecte que és un d’aquests individus que es mouen per bona fe, que no entenen gens de negocis, i sempre estan a punt de signar on sigui, tal com ell mateix diu.

—Hi estic d’acord —feu Poirot, llançant una llambregada al coronel Race—. Ja tenim el motiu.

—Però tot això només són hipòtesis. No hi ha cap prova —objectà Jim Fanthorp.

—Au, vinga! La tindrem, la prova! —replicà Poirot convençut.

—Com?

—Possiblement de Mr. Pennington mateix.

Fanthorp l’esguardà, dubtós.

—Ja m’agradaria veure-ho. M’agradaria molt.

Race consultà el rellotge.

—Quasi és l’hora.

Jim Fanthorp agafà immediatament la indirecta i se n’anà. Al cap de dos minuts va aparèixer Andrew Pennington. El seu posat era una exhibició de somriures i bones maneres. Únicament les seves mandíbules serrades i la mirada cautelosa traïen el fet que un lluitador extremament dur i experimentat estava en guàrdia.

—Bé, senyors —digué—, ja soc aquí.

Va seure i els observà inquisitivament.

—Us hem demanat que vinguéssiu, Monsieur Pennington —començà Poirot—, perquè és obvi que teniu un interès especial i directe en el cas.

Pennington enarcà una mica una cella.

—I com és això?

Poirot contestà amablement:

—Segurament, coneixíeu la Linnet Doyle des que era una criatura.

—Bé, això… —Els trets del seu rostre es relaxaren i adquiriren més confiança—. Us prego que em disculpeu, no us havia entès. Sí, tal com us deia aquest matí, la conec des que era un esquitx, una criatura de bolquers.

—Éreu íntim amic del seu pare?

—Això mateix. En Melhuish Ridgeway i jo érem amics, amics íntims…

—Estàveu tan lligats l’un a l’altre que, quan va morir, us nomenà tutor de la seva filla i fideïcomissari de la seva herència, oi?

—Bé, realment, sí, és així. —Havia recobrat la cautela; el to de veu era més prudent—. Jo no n’era l’únic fideïcomissari, naturalment. N’hi havia d’altres, que estaven associats amb mi.

—I que ja han mort?

—Dos d’ells han mort. L’altre, Mr. Sterndale Rockford, encara és viu.

—El vostre soci?

—Sí.

—Entenc que quan Mademoiselle Ridgeway es va casar no era major d’edat.

—Hauria fet els vint-i-un el pròxim juliol.

—I, si els esdeveniments haguessin seguit un curs lògic, hauria passat a controlar la seva fortuna en aquell moment.

—Sí.

—Però el seu casament va precipitar els esdeveniments.

El rostre de Pennington s’endurí. Projectà endavant la barbeta amb agressivitat.

—Ja em perdonareu, senyors, però, què voleu exactament?

—Si us molesta contestar aquesta pregunta…

—No, no em disgusta gens. No m’importa el que em pregunteu. Però no veig a què treu cap tot això.

—Bé, Monsieur Pennington —Poirot s’abocà cap endavant obrint els seus ulls verds, de mirada felina—, hi ha la qüestió del mòbil. En aquest aspecte, sempre cal tenir en compte les consideracions financeres.

Pennington contestà malhumorat:

—Segons el testament de Ridgeway, tota l’herència passaria a les mans de la Linnet quan complís els vint-i-un anys, o bé quan es casés.

—Sense cap altra condició?

—Sense cap altra condició.

—I aquest és un assumpte de milions, n’estic segur.

—De milions, sí.

Poirot afegí suaument:

—La vostra responsabilitat i la del vostre soci, Mr. Pennington, ha estat molt gran.

—Estem acostumats a les responsabilitats. No ens amoïnen gens —replicà Pennington.

—No ho sé pas.

Alguna cosa en el seu to de veu devia ofendre l’altre home, perquè aquest saltà, enutjat:

—Què dimoni voleu dir?

Poirot va respondre amb un posat d’una innocència captivadora:

—No sé pas, Mr. Pennington, si el sobtat casament de la Linnet Ridgeway va provocar consternació a la vostra oficina.

—Consternació?

—Això he dit.

—On diantre voleu anar a parar?

—Una qüestió molt senzilla. ¿Els assumptes de la Linnet Doyle estaven prou clars?

Pennington s’alçà.

—Ja n’hi ha prou. N’estic tip.

Anà cap a la porta.

—Però no heu contestat la meva pregunta.

Pennington esclatà:

—Estan en perfecte ordre.

—¿No us vau alarmar quan us va arribar la notícia del matrimoni de la Linnet Ridgeway, i per això vau afanyar-vos a corre-cuita cap a Europa amb el primer vaixell i vau simular una trobada fortuïta a Egipte?

Pennington tornà enrere, un cop recobrat el seu autodomini.

—El que esteu dient són bajanades! No vaig saber que s’havia casat fins que la vaig trobar al Caire. Vaig quedar literalment atònit. La seva carta s’havia extraviat a Nova York i la vaig rebre una setmana més tard.

—Vau venir amb el Carmanic, em fa l’efecte que heu dit.

—Efectivament.

—¿I la carta va arribar a Nova York un cop el Carmanic ja havia salpat?

—Quantes vegades us ho he de repetir?

—És estrany —declarà Poirot.

—Què és estrany?

—Que en el vostre equipatge no hi hagi cap etiqueta del Carmanic. L’única etiqueta recent d’un transatlàntic prové del Normandie, que, si no ho recordo malament, surt dos dies després que el Carmanic.

Per un moment, l’altre semblà desconcertat. Els seus ulls vacil·laren. El coronel Race deixà caure, provant de causar efecte:

—Vinga, Mr. Pennington. Tenim una pila de raons per creure que vau venir en el Normandie i no en el Carmanic tal com dieu. En aquest cas, hauríeu rebut la carta de Mrs. Doyle abans de sortir de Nova York. No serveix de res negar-ho, perquè comprovar les llistes de passatgers de les companyies navilieres és la cosa més fàcil del món.

Andrew Pennington buscà distretament una cadira i va asseures’hi. El seu rostre era impassible. Però darrere la seva màscara, el cervell li treballava ràpidament per rumiar quin havia de ser el següent moviment.

—Em rendeixo, senyors. Sou massa eixerits per a mi. Però tenia els meus motius per actuar com vaig fer-ho.

—No en dubto —replicà Race en to tallant.

—Si us ho explico, s’entén que és de manera confidencial.

—Suposo que podeu confiar que ens comportarem adequadament. Naturalment, no us podem prometre res per endavant.

—Bé, doncs… —Pennington sospirà—. Parlem clar. Hi havia un cert assumpte que m’urgia solucionar a Anglaterra. Em fastiguejava, però no podia resoldre’l per correu. L’única solució consistia a anar-hi personalment.

—A què us referiu quan parleu d’un cert assumpte?

—Tenia bones raons per témer que estaven estafant la Linnet.

—Qui?

—El seu advocat britànic. Ara bé, no és la mena d’acusació que es pugui fer alegrement. Per això em vaig proposar d’esbrinar la veritat jo mateix.

—S’ha d’elogiar la vostra dedicació, indubtablement. Però, per què vau amagar el fet que havíeu rebut la carta?

—Bé, doncs, us podeu imaginar… —Va estendre els braços—. No es pot interrompre un viatge de noces sense donar explicacions. Vaig pensar que seria millor organitzar una trobada casual. D’altra banda, no sabia res del seu marit, que podria haver estat ficat en l’embull.

—De fet, vau actuar sempre per pur desinterès —comentà secament el coronel Race.

—Vós ho heu dit, coronel.

Es produí un silenci. Race esguardà el seu company, que s’abocà cap endavant sobre la cadira.

—Monsieur Pennington, no ens en creiem un borrall, de tota aquesta història.

—Al dimoni, doncs! I què rediantre us imagineu?

—Creiem que el casament sobtat de la Linnet Ridgeway us va posar en una difícil situació financera. Que vau afanyar-vos a cercar una solució per sortir del mal pas, és a dir, perquè Madame Doyle signés certs documents, però vau fracassar. Que en el viatge d’anada, quan passejàvem pels cingles d’Abu Simbel, vau deixar caure una mola de pedra que s’estavellà a pocs metres d’ella…

—Esteu sonat.

—Creiem que les circumstàncies es van repetir en el viatge de tornada. O sigui, que se us va presentar l’oportunitat d’eliminar Madame Doyle en un moment en què amb tota seguretat l’acció s’adjudicaria a una altra persona. I no solament ho creiem, sinó que també ho sabem, ja que amb el vostre revòlver vau matar una dona que estava a punt de revelar-nos el nom d’una persona, que tenia motius per creure que era l’assassí de la Linnet Doyle i de la seva cambrera, la Louise…

—Déu del cel! —Aquesta exclamació tallà les oracions de Poirot, que va perdre el fil de la seva argumentació—. On voleu anar a parar? Sou boig? Quin motiu tenia per matar la Linnet? Els diners no me’ls quedaria jo, anirien a parar al seu marit. Per què no l’amoïneu a ell? És l’únic que en traurà profit… No pas jo.

Race replicà fredament:

—La nit del crim, en Doyle no va sortir de la sala d’observació de proa fins que el van ferir a la cama. Després estava impedit per caminar, com certifiquen un metge i una infermera, que són testimonis independents i fidedignes. Simon Doyle no pot haver matat la seva muller. Tampoc la Louise Bourget. I encara menys Mrs. Otterbourne. Ho sabeu tan bé com nosaltres.

—Ja ho sé, que no la va matar. —Pennington semblava una mica més serè—. L’únic que dic és que per què m’empaiteu a mi, si jo no trec cap profit de la seva mort.

—Però, benvolgut senyor —la veu de Poirot sonava dolça i suau com el miol d’un gat satisfet—, aquesta és una opinió molt particular. Madame Doyle era un as per als negocis. Molt amatent pel que fa als seus assumptes i molt ràpida a detectar qualsevol irregularitat. Tan aviat com hagués adquirit el control del seu patrimoni, cosa que hauria fet de seguida, en tornar a Anglaterra s’haurien despertat les seves sospites. Però ara que és morta i, tal com heu apuntat, el seu marit és l’hereu, la cosa canvia. Simon Doyle no sap res dels negocis de la seva muller, excepte que era una dona molt rica. És d’un tarannà senzill i refiat. Us resultaria fàcil fer-li signar documents complicats, embolicar-lo amb un galimaties de números i ajornar el traspàs de poders al·legant formalitats legals i l’actual depressió. Crec que per a vós hi ha una diferència molt considerable entre tractar amb el marit o fer-ho amb la muller.

Pennington s’arronsà d’espatlles.

—Les vostres idees són… increïbles!

—El temps ho demostrarà.

—Què voleu dir?

—Dic que el temps ho demostrarà. En aquest assumpte s’han produït tres assassinats. S’ordenarà una investigació a consciència dels documents i llibres de Madame Doyle.

Va copsar una sobtada contracció en les espatlles de l’altre i va saber que havia guanyat. Les sospites de Jim Fanthorp eren encertades.

Poirot prosseguí:

—Heu jugat… i heu perdut. És inútil negar-ho.

—No ho enteneu —murmurà Pennington—. Tot ha quedat molt malparat, realment. Ha estat aquesta maleïda crisi de Wall Street… És de bogeria. Però ja he començat a recuperar-me’n. Amb sort, tot estarà superat a mitjan juny.

Amb les mans tremoloses agafà un cigarret i intentà encendre’l, però fracassà.

—Suposo —medità en veu alta Poirot— que aquella roca constituí una sobtada temptació. Estàveu segur que ningú no us veia.

—Allò va ser un accident. Juro que va ser un accident! —L’home es tirà cap endavant, amb el rostre trasbalsat i els ulls aterrits—. Vaig ensopegar i vaig caure contra la roca. Us juro que va ser un accident…

Els dos homes no deien res.

Tot d’una, Pennington es va aixecar. Era un home ensorrat, però el seu esperit de lluita restava encara en peu, fins a un cert punt. Se’n va anar cap a la porta.

—No podreu encolomar-me allò, senyors. Va ser un accident. I no vaig ser jo qui va disparar. Ho sentiu? Tampoc no m’ho podeu carregar… I no ho fareu.

Sortí.





CAPÍTOL VINT-I-SET


Quan la porta es tornà a tancar, Race sospirà profundament.

—N’hem tret més del que jo me n’esperava. Ha admès el frau i ha admès l’intent d’assassinat. No hauríem pogut anar més enllà. Un home pot confessar un intent d’assassinat, potser, però no li fareu reconèixer que l’ha comès premeditadament.

—A vegades sí que es pot —replicà Poirot, amb els seus ulls de gat ensonyat.

Race l’esguardà ple de curiositat.

—Teniu cap pla?

Poirot assentí. Després va afegir, fent petar els dits:

—Els jardins d’Assuan. La declaració de Mr. Allerton. Els dos flascons de vernís per a les ungles. La meva ampolla de vi. L’estola de vellut. El mocador vulgar. La pistola abandonada a l’escena del crim. La mort de la Louise. L’assassinat de Madame Otterbourne. Sí, tot és aquí. En Pennington no ho va fer, Race!

—Què? —El coronel havia tingut un ensurt.

—En Pennington no ho va fer. Tenia un motiu, sí. Tenia el desig de fer-ho, sí. Va arribar fins a l’extrem d’intentar-ho. Mais c’est tout. Aquest crim requeria unes qualitats que en Pennington no té! Audàcia, rapidesa i perfecció en l’execució, coratge, indiferència davant del perill i un cervell calculador i resolutiu. En Pennington no té aquests atributs. No cometria un crim sense saber que està segur. I aquest assassinat era molt compromès! Esmolat com el tall d’una navalla d’afaitar. Exigia una gran dosi de gosadia. I en Pennington no en té tanta. Ell només té astúcia.

Race l’observava amb el respecte que un home capaç sol atorgar-ne a un altre.

—Ho capgireu tot —afirmà.

—Sí, efectivament. Hi ha un parell de detalls. Aquell telegrama que va llegir la Linnet Doyle. M’agradaria aclarir-ho.

—Vaja!, ens hem oblidat de preguntar-ho a en Doyle. Encara ens ho estava explicant quan va aparèixer la desventurada Mrs. Otterbourne. Li ho haurem de tornar a preguntar.

—Després. De primer, hi ha algú més amb qui vull parlar.

—Amb qui?

—Amb en Tim Allerton.

Race enarcà les celles.

—L’Allerton? Bé, anem-hi, doncs.

Trucà al timbre i envià el cambrer amb un missatge. Tim Allerton entrà amb mirada interrogativa.

—El cambrer m’ha dit que em cridàveu?…

—Efectivament, Monsieur Allerton. Seieu.

Tim va seure. La seva expressió era correcta, però una mica fastiguejada.

—Us puc ajudar en alguna cosa? —s’oferí en to cortès, però no entusiàstic.

Poirot contestà:

—En certa manera, potser sí. El que us demanaria realment és que paréssiu atenció.

Tim enarcà les celles en un signe de sorpresa.

—Certament. Jo soc el millor oïdor del món. Podeu confiar en mi sempre que calgui.

—Això és bo. Doncs som-hi, Eh bien, comencem. Quan us vaig conèixer, amb la vostra mare, a Assuan, Monsieur Allerton, em vaig sentir molt atret per la vostra companyia. D’entrada, vaig pensar que la vostra mare era una de les persones més agradables que jo havia trobat mai.

El seu rostre cansat s’il·luminà per un moment. Una ombra de satisfacció hi aflorà.

—Ella és… única —respongué.

—Però la segona qüestió que em va cridar l’atenció va ser la vostra referència a certa dama.

—De debò?

—Sí, a Mademoiselle Joanna Southwood. Veureu, havia sentit aquest nom feia molt poc.

Feu una pausa i a continuació afegí:

—Durant els darrers tres anys s’han produït alguns robatoris de joies que han dut de corcoll Scotland Yard. Eren el que es pot anomenar robatoris d’alta societat. Normalment el mètode era el mateix. La substitució de la peça original per una imitació sense valor. El meu amic, l’inspector en cap Mr. Japp, va arribar a la conclusió que els delictes no els cometia una sola persona sinó dues, que treballaven conjuntament amb molta habilitat. Estava convençut, atès el coneixement del terreny que demostraven, que els criminals eren gent de bona posició. I, al final, la seva atenció va recaure en l’esmentada Mademoiselle Joanna Southwood.

»Totes les víctimes eren amigues o conegudes d’ella, i en tots els casos ella havia tingut prèviament a les seves mans la joia en qüestió. A més a més, el seu ritme de vida superava de bon tros els seus ingressos. D’altra banda, era evident que ella no havia efectuat la substitució. En alguns casos, fins i tot era fora d’Anglaterra durant el període de temps en què havia hagut de realitzar-se el canvi.

»Llavors, l’inspector Japp es va anar fent una idea de com devien desenvolupar-se els esdeveniments. Mademoiselle Southwood va estar un temps associada a una corporació de joiers. Ell sospitava que la dona aconseguia la joia escollida amb qualsevol excusa, la dibuixava exactament, algun joier deshonest li’n fabricava un duplicat perfecte i algú altre n’efectuava la substitució. Aquesta darrera havia de ser una persona que mai no hagués tingut cap relació amb la imitació de pedres precioses, i que ningú no pogués provar que havia tingut la joia a les seves mans anteriorment. En Japp n’ignorava, però, la identitat.

»Certs comentaris extrets de la vostra conversa em van cridar l’atenció. Un anell desaparegut quan éreu a Mallorca, el fet que havíeu participat en una festa on s’havia produït una d’aquestes substitucions i la vostra estreta relació amb Mademoiselle Southwood. D’altra banda, resultava evident que refusàveu la meva presència i que intentàveu apartar la vostra mare de la meva companyia. Això, naturalment, podia haver obeït simplement a una antipatia personal, però no ho creia. Estàveu massa ansiós per evitar-me i, en canvi, dissimulàveu el vostre disgust sota l’aparença de rauxes de mal geni.

»Eh bien! Després de l’assassinat de Madame Doyle ens vam assabentar de la desaparició del collaret de perles. Comprendreu que tot d’una vaig pensar en vós! Però no n’estava convençut. Si, tal com jo sospitava, treballàveu amb Mademoiselle Southwood, que era una amiga íntima de Madame Doyle, el mètode utilitzat hauria estat la substitució de l’original per una còpia sense valor, no pas el robatori directe de l’original. Però llavors, inesperadament, aparegué el collaret, i què vam descobrir? Que les perles no eren genuïnes sinó una imitació.

»Aleshores vaig saber qui era de debò el lladre. El que havien robat i tornat després era una imitació de l’autèntic, que vós havíeu substituït prèviament.

Va observar l’home jove que tenia al davant. Sota l’embruniment del rostre, la seva pell era pàl·lida. Ell no era un lluitador tan tenaç com Pennington. Tenia poca resistència. Fent un esforç per trobar el seu habitual to burleta, va aconseguir de dir:

—De debò? Doncs, llavors, què n’he fet?

—Això també ho sé.

La cara del xicot es trasmudà. Els seus trets s’esquerdaren. I Poirot prosseguí, ara repenjant-s’hi una mica:

—Només pot ser en un lloc. Hi he rumiat, i el cor em diu que aquestes perles, Monsieur Allerton, són en el rosari que penja a la paret de la vostra cabina. Els grans estan molt treballats. Suposo que el devíeu encarregar especialment. Segur que els grans es descargolen i estan buits per dins, encara que a ningú no se li acudiria de comprovar-ho. I cada un d’ells conté una perla enganxada amb Seccotine. La immensa majoria dels policies que us poguessin escorcollar senten un gran respecte pels símbols religiosos, si no mostren cap senyal sospitós. I vós us en refiàveu. Vaig esforçar-me a esbrinar com Mademoiselle Southwood us va enviar el collaret fals. Ho havia d’haver fet d’alguna manera, ja que vau venir des de Mallorca quan vau sentir que Madame Doyle vindria aquí a passar la seva lluna de mel. La meva teoria és que us el va trametre dins d’un llibre del qual havia arrencat els fulls centrals per tal de fer-hi lloc. Els llibres no els obren gairebé mai a les duanes.

Es produí una pausa, una pausa prolongada. Al final, Tim confessà tranquil·lament:

—Vós guanyeu! Ha estat un joc interessant, però ja s’ha acabat. Suposo que no queda res més a fer sinó entomar les conseqüències.

Poirot assentí amb calma, i afegí:

—Ja sabeu que us van veure ahir a la nit?

—Veure’m? —Tim s’alarmà.

—Sí, la nit en què van matar la Linnet Doyle, vet aquí que algú us va veure abandonar la seva cabina, just una mica més tard de la una.

Tim protestà.

—Mireu, no deveu estar pensant… No vaig ser jo qui la va matar! Us ho juro! He estat ben de pega. Anar a escollir precisament aquesta nit… Déu meu, ha estat terrible!

Poirot comentà:

—Sí, deveu haver passat moments difícils. Però ara que ja s’ha descobert la veritat, potser podreu ajudar-nos. ¿Estava viva o morta, Madame Doyle, quan li vau robar les perles?

—No ho sé —contestà Tim amb veu ronca—. Sincerament, Monsieur Poirot, no ho sé! Jo vaig buscar on les havia desades aquell vespre, a la tauleta de nit. M’hi vaig arrossegar sense fer soroll i les vaig agafar. Vaig pressuposar, com és natural, que ella estava dormint.

—La vau sentir respirar? Segurament hi devíeu parar atenció.

Tim ho medità a fons.

—Tot estava molt quiet… Realment molt quiet. No, no recordo haver sentit la remor de la seva respiració.

—Vau flairar la pudor del fum, potser, com si s’hagués disparat un tret recentment?

—No ho crec. No ho recordo, vaja.

Poirot sospirà.

—Llavors no hem avançat gens.

—Qui em va veure? —preguntà Tim.

—La Rosalie Otterbourne. Voltava per l’altra banda del vaixell i us va veure mentre sortíeu de la cabina de la Linnet Doyle per anar cap a la vostra.

—Així que ha estat ella qui us ho ha xerrat.

Poirot replicà amablement:

—Perdoneu, però ella no m’ho ha explicat.

—Doncs, aleshores, com ho heu sabut?

—Perquè jo soc Hercule Poirot i no necessito que em diguin les coses. Quan la vaig temptejar, sabeu què em va contestar? Doncs va dir: «No vaig veure ningú.» Però mentia.

—Però, per què?

Poirot va respondre amb veu neutra.

—Potser perquè pensava que l’home que havia vist era l’assassí. De fet, ho semblava, és clar.

—Encara més motiu per contar-vos-ho.

Poirot s’arronsà d’espatlles.

—Sembla que ella no ho veia així.

Tim va comentar en un estrany to de veu:

—És una xicota extraordinària. Deu haver viscut una vida terrible, amb una mare com la seva.

—Sí, segurament no li ha estat fàcil.

—Pobra noia —murmurà Tim. Llavors esguardà Race—. Bé, senyors, a quina conclusió hem arribat? Admeto haver agafat les perles de la cabina de la Linnet, de manera que les podreu trobar exactament on heu dit que eren. Soc culpable, d’acord. Però pel que respecta a Miss Southwood, no accepto res. I no teniu cap prova en contra d’ella. Com ho vaig fer per aconseguir-ne una còpia és cosa meva.

—Una actitud molt digna —murmurà Poirot.

Tim comentà en una rauxa d’humor:

—Cavallers fins a la fi! —I afegí—: Potser comprendreu per què em molestava tant trobar la meva mare intimant amb vós! Jo no soc un criminal prou fet per fruir seient a conversar amicalment amb un famós detectiu, un moment abans d’efectuar un cop bastant arriscat! Algú altre podria fer-ho. Jo no. Francament, em produïa esgarrifances.

—Però no us va apartar del vostre propòsit…

Tim s’arronsà d’espatlles.

—Tampoc no em podia atemorir fins aquest extrem. El canvi s’havia de realitzar en algun moment o altre, i l’única oportunitat es va produir dalt d’aquesta embarcació, on la Linnet ocupava una cabina dues portes més enllà de la meva, i estava prou preocupada pels seus problemes personals per adonar-se de la substitució.

—Ja ho hauríem vist.

—Què voleu dir? —feu Tim, inquisitiu.

Poirot va prémer el timbre.

—Vull demanar a Miss Otterbourne si vol venir un moment.

Tim arrufà el nas, però no va dir res. Va presentar-se un cambrer, que recollí l’encàrrec.

Rosalie va aparèixer al cap d’uns minuts, amb els ulls encara enrogits i plorosos, que es dilataren en veure el noi. En canvi, el seu posat habitual de recel i desconfiança s’havia fet fonedís. Va seure, i esguardà Race i Poirot amb una nova docilitat.

—Ens sap greu molestar-vos, Miss Otterbourne —li comunicà gentilment Race, que estava lleugerament enutjat amb Poirot.

—No té cap importància —contestà la noia en veu baixa.

Poirot replicà:

—Cal aclarir un o dos punts. Quan us vaig preguntar si havíeu vist algú a la banda d’estribord de coberta a la una i deu, em vau contestar que no. Afortunadament, he pogut esbrinar la veritat sense el vostre ajut. Monsieur Allerton ha reconegut que ahir a la nit va entrar a la cabina de Linnet Doyle.

La noia adreçà una ràpida ullada a Tim, que amb el rostre ferreny i entristit feu una breu inclinació de cap.

—L’hora era aquesta, Monsieur Allerton?

—Més o menys —respongué Mr. Allerton.

Rosalie l’esguardava. Els seus llavis tremolaven i se separaren, insegurs.

—Però vós no… vós no…

Ell la tallà ràpidament.

—No, jo no la vaig matar. Soc un lladre, no un assassí. Tot està a punt de fer-se públic, per tant, vós també podeu saber-ho. Jo vaig robar el collaret de perles.

Poirot explicà:

—La versió de Mr. Allerton consisteix a dir que va introduir-se a la cabina de la morta i va substituir el collaret bo per un de perles falses.

—Això vau fer? —preguntà Rosalie amb ulls severs, apesarats, infantils i interrogants alhora.

—Sí —repetí Tim.

Aleshores es produí un silenci. El coronel Race canvià de seient, inquiet. Poirot va tornar a intervenir, en un to de veu estrany.

—Aquesta, tal com dic, és la versió de Monsieur Allerton, confirmada parcialment pel vostre testimoni. És a dir, hi ha l’evidència que va visitar la cabina de Linnet Doyle ahir a la nit, però no del motiu pel qual ho va fer.

Tim l’esguardà fixament.

—Però vós ho sabeu!

—Què?

—Doncs que vaig robar les perles.

—És clar que sí! Sé que teniu les perles, però no sé quan les vau agafar. Podria haver estat abans… Acabeu de dir que Linnet Doyle tampoc no se n’hauria adonat, de la substitució. Jo no n’estic tan segur. Suposant que ho descobrís… Suposant, també, que sabés qui ho havia fet… Suposant que ahir a la nit amenacés de denunciar-ho, i que vós creguéssiu que anava de debò… I suposant que presenciéssiu l’escena que tingué lloc a la sala de proa entre Jacqueline de Bellefort i Simon Doyle… És possible que, tan aviat com l’estança va quedar buida, hi entréssiu a buscar la pistola; i al cap d’una hora, quan tot el personal de l’embarcació ja s’havia calmat, us esmunyíssiu calladament a la cabina de Linnet Doyle per assegurar-vos del seu silenci…

—Déu meu! —exclamà Tim.

Els seus ulls torturats i agònics contemplaven Hercule Poirot.

El detectiu prosseguí.

—Però algú més us va veure. La petita Louise. L’endemà us ho va anar a dir per fer-vos xantatge. O li ho pagàveu generosament, o ella diria el que sabia. Vau comprendre que admetre l’extorsió resultaria el començament del final. Vau simular acceptar-ho i vau acordar una trobada a la seva cabina abans de dinar, per lliurar-li els diners. Aleshores, mentre estava comptant els bitllets, la vau atacar.

»Però la sort tampoc no us va acompanyar. Algú us va veure entrar a la seva cabina —es tombà vers Rosalie—: la vostra mare. Un cop més vau haver d’actuar, amb perill, a la desesperada, però no us quedava altre remei. Havíeu sentit en Pennington que parlava del seu revòlver. Us vau precipitar cap a la seva cabina i el vau agafar. Us vau amagar darrera la porta de la cabina del doctor Bessner i vau disparar contra Madame Otterbourne abans que pogués dir-nos el vostre nom.

—Noo! —cridà Rosalie—. Ell no ho va fer! Ell no!

—Després vau actuar de l’única manera possible. Vau fugir cap a popa i, quan jo vaig sortir per perseguir-vos, vau fer mitja volta per aparentar que veníeu apressadament en direcció contrària. Havíeu sostingut l’arma amb guants, els mateixos guants que encara eren a la vostra butxaca quan jo us els vaig demanar.

—Juro davant de Déu que no hi ha ni una paraula de veritat —objectà Tim, encara que la seva veu tremolosa i malaltissa no semblava gens convincent.

En aquell moment va ser quan Rosalie els va deixar tots sor-presos.

—És que no és veritat! I Monsieur Poirot ho sap perfectament! Ho està dient per alguna raó de les seves.

Poirot l’esguardà fixament, amb un lleu somriure als llavis. Estengué els braços en senyal de rendició.

—Mademoiselle és massa eixerida… Però estareu d’acord que era una bona hipòtesi…

—Que el dimoni… —Tim començà a desbarrar, enrabiat, però Poirot el deturà amb un gest de la mà.

—Hi ha molts indicis contra vós, Monsieur Allerton, i volia que ho entenguéssiu. Ara us diré una cosa més agradable. Encara no he examinat el rosari de la vostra cabina. Podria ser que, quan ho faci, no hi trobi res. I atès que Mademoiselle Otterbourne manté que ahir a la nit no va veure ningú a coberta, doncs bé!: no hi ha cap evidència contra vós. Les perles les va agafar una cleptòmana que després les va tornar. I ara són en una caixeta dipositada sobre una taula, al costat de la porta. Si ho desitgeu, podeu comprovar-ho amb la senyoreta.

Tim s’aixecà. Per un moment restà impedit de parlar. Quan ho aconseguí, els seus mots semblaven inadequats, però possiblement van satisfer els seus oients.

—Gràcies! —digué—. No hauríeu de concedir-me una altra oportunitat!

Obrí la porta perquè la noia sortís. Darrere d’ella, i amb la caixeta sota el braç, va marxar Tim.

Anaven frec a frec. Tim obrí la caixeta, en tragué el collaret de perles falses i el llençà al Nil tan lluny com va poder.

—Fora! —exclamà—. Ja s’ha acabat. Quan torni la caixeta a Poirot, el collaret de debò serà dins. Que ximple que he estat!

Rosalie preguntà en veu baixa:

—Per què ho vas fer?

—Com va començar, vols saber? Ui! No ho sé. Avorriment, mandra, ganes de divertir-me. Tal vegada una manera molt més atractiva de guanyar-me la vida que anar pidolant un lloc de treball. Et deu sonar bastant sòrdid, m’imagino, però exercia sobre mi com una atracció. Sobretot pel risc, suposo.

—Em sembla que t’entenc.

—Sí, però tu no ho faries.

Rosalie ho va meditar uns instants, inclinant el seu rostre sever i jove.

—No —opinà senzillament—. No ho faria.

I ell declarà:

—Oh, estimada, ets tan fantàstica… Tan encisadora. Per què no els vas explicar que ahir a la nit m’havies vist?

—Vaig pensar que podrien sospitar de tu —confessà Rosalie.

—I tu no sospitaves de mi?

—No. No em podia creure que fossis capaç de matar ningú.

—No, jo no estic fet d’aquesta pasta. Tan sols soc un miserable lladregot covard.

Ella li tocà tímidament el braç.

—No ho diguis, això.

Ell li va agafar les mans entre les seves.

—Rosalie, saps…? Saps què vull dir-te? O potser sempre em menysprearàs i em retrauràs això?

Ella va somriure suaument.

—També hi ha coses que tu em podries retreure.

—Rosalie… Estimada…

Ella va reaccionar al cap d’un moment.

—I aquesta Joanna?

Tim es va poder esbravar, deixant anar un crit rialler.

—La Joanna? Ets pitjor que la meva mare. No em fa ni fred ni calor, la Joanna. Té cara de cavall i ulls de mussol. La dona menys atractiva del món.

De sobte, Rosalie manifestà:

—La teva mare… no cal que mai se n’assabenti, oi?

—No n’estic segur —contestà Tim, capficat—. Em sembla que li ho diré. La mare és ferma, ja ho saps. Pot entendre i entomar totes les adversitats. Sí, suposo que esmicolaré les seves il·lusions maternals, però es quedarà tan descansada de saber que les meves relacions amb la Joanna eren de naturalesa purament professional, que em perdonarà tota la resta.

Havien arribat a la cabina de Mrs. Allerton i Tim trucà amb fermesa a la porta. Es va obrir i Mrs. Allerton es quedà dreta al llindar.

—La Rosalie i jo… —començà Tim, però s’aturà de seguida.

—Oh, estimats meus! —el tallà la seva mare amb la boca plena de satisfacció.

Va abraçar Rosalie.

—Estimada, estimada nena. Sempre ho he estat esperant, però en Tim era tan pesat fent veure que no li agradaves. Encara que, naturalment, jo ja ho sabia!

Rosalie digué amb veu esquerdada:

—Heu estat tan amable amb mi… Sempre. Jo volia… volia… Esclatà a plorar, feliç, en braços de Mrs. Allerton.





CAPÍTOL VINT-I-VUIT


Al mateix temps que la porta es tancava darrere de Tim i Rosalie, Poirot adreçà una mirada de disculpa al coronel Race. Aquest semblava un xic disgustat.

—Consentireu les meves petites heterodòxies, oi? —suplicà Poirot—. És irregular, ja ho sé, però sento una gran veneració per la felicitat humana.

—No en teniu pas cap per la meva —replicà Race.

—Aquella menuda m’entendreix i ella s’estima el xicot. Formaran una parella excel·lent. Ella té el caràcter que li manca al noi, i la mare d’ell l’estima; tot resulta absolutament fantàstic.

—De fet, aquest matrimoni l’hauran convingut el cel i Hercule Poirot. Tot el que jo he de fer és esdevenir còmplice d’un crim.

—Però, ja us ho he dit, tot eren suposicions meves.

Race grunyí de sobte:

—Està bé. No soc un estúpid policia, gràcies a Déu! Confio que ara aquests beneits actuaran honradament. La noia és honesta. No és que m’agradi la manera com us comporteu amb mi! Soc un home pacient, però la meva paciència té un límit! Sabeu qui ha comès els tres assassinats a bord d’aquest vaixell, o no ho sabeu?

—Sí.

—Llavors, per què hi donem tantes voltes?

—Creieu que em diverteixo fent-vos patir? I això us irrita? Doncs no és això. Un cop que vaig participar, per motius professionals, en una expedició arqueològica, hi vaig aprendre una cosa. En el decurs d’una excavació, quan es vol desenterrar algun objecte, es fa una aclarida minuciosa i sistemàtica de tot l’indret. S’extreu la terra i es va escarbotant aquí i allà amb un ganivet, fins que al capdavall apareix el que es buscava. Allà, exposat aïlladament, a punt per ser retratat, sense cap nosa que en destorbi la visió. Això és el que estic provant de fer. Bandejar totes les qüestions alienes a l’assumpte principal per tal que la nua veritat resplendeixi.

—Bé —concedí Race—. Vejam quina és aquesta veritat nua. No va ser en Pennington. Tampoc no va ser el jove Tim Allerton. Suposo que no va ser en Fleetwood. Digueu-me qui ho va fer, per variar.

—Amic meu, estic precisament a punt d’explicar-vos-ho.

Se sentí un truc a la porta. Race deixà anar un renec. Eren Cornelia i el doctor Bessner. La primera semblava preocupada.

—Oh, coronel Race —exclamà—. Miss Bowers acaba de contar-me això de la cosina Marie. Ha estat un cop terrible. Ha dit que ja no podia assumir més temps tota la responsabilitat ella sola i que, per tant, era millor que jo ho sabés, ja que era de la família. Al començament no m’ho podia creure, però el doctor Bessner s’ha comportat magníficament.

—No, no —protestà modestament el metge.

—Ha estat tan amable, explicant-m’ho tot. I que la gent no pot evitar-ho. Ell ha atès cleptòmans a la seva clínica, i m’ha contat que sovint cauen en profunds estats de neurosi. —Cornelia repetí aquests mots amb aversió—. Està molt implantat dintre del subconscient, algunes vegades és a causa de petits incidents ocorreguts durant la infantesa. Ha guarit gent, ha aconseguit que fessin memòria i que recordessin què ho va produir.

Cornelia va callar, exhalà un profund sospir i recomençà la seva explicació.

—Però em preocupa moltíssim que es divulgui. Seria terrible a Nova York. Perquè tots els diaris i revistes ho publicarien. La cosina Marie, la meva mare i tots, no tornarien a aixecar el cap.

—D’acord —digué Race sospirant—. Aquesta és la casa dels muts, ja es veu que no els agrada xerrar.

—Us demano perdó, coronel Race.

—El que intentava dir-vos era que el que no podem silenciar és un assassinat.

—Oh! —Cornelia s’agafà les mans—. Em quedo més tranquil·la. He estat molt, molt amoïnada.

—Teniu el cor massa tendre —feu el doctor Bessner, tustant-li benèvolament l’esquena. Després, adreçant-se als altres, digué—: Té una naturalesa molt dolça i sensible.

—Oh, no és cert. Sou massa amable.

Poirot murmurà:

—Heu tornat a veure Mr. Ferguson?

Cornelia se sufocà.

—No, però ha estat parlant amb la cosina Marie. Sobre mi.

—Sembla que el jove és de nissaga il·lustre —comentà el doctor Bessner—. He de confessar que no ho sembla. Va fet un perdulari. No sembla ni per un moment que sigui un noi de casa bona.

—I què en penseu, Mademoiselle?

—Crec que deu estar completament tocat del bolet —contestà Cornelia.

Poirot s’adreçà al metge.

—Com està el vostre pacient?

—Ach, s’està recuperant magníficament. Acabo de calmar Miss De Bellefort. Us ho creureu, si us dic que l’he trobada desesperada? Només perquè el xicot tenia una mica de febre aquesta tarda! És natural, oi? El que em sorprèn és que no li hagi pujat més. És com algun dels nostres camperols. Té una magnífica constitució, la força d’un bou. N’he vistos amb grans fractures i que amb prou feines si se n’havien adonat. És el mateix amb Mr. Doyle. El seu pols és segur, la temperatura tan sols una mica per sobre del que és normal. La noia potser tenia por de la gangrena. Tot plegat, ridícul. Un bon dia dispara un tret a un home i després es posa histèrica preocupant-se del que li pugui passar.

—És que se l’estima moltíssim —replicà Cornelia.

—Ach! Però això no té ni cap ni peus. Si estimeu un home, ¿li claveu un tret? No, vós sou una persona sensible i no una ximpleta.

—De tota manera, a mi no m’agraden aquestes violències —feu Cornelia.

—Naturalment, vós sou molt femenina.

Race interrompé aquesta escena d’adulació mútua.

—Ja que en Doyle es troba millor, no hi ha cap motiu perquè no puguem prosseguir la nostra conversa d’aquesta tarda. Ens estava parlant d’un telegrama.

Tota la carcassa del doctor Bessner trontollà amunt i avall ostensiblement.

—Ho, ho, ho, aquesta sí que és bona! En Doyle m’ho ha explicat. El telegrama parlava de verdures, patates, carxofes, porros… Ach! Perdó! Què us passa?

Amb una exclamació ofegada, el coronel Race s’havia alçat d’un bot.

—Déu meu! —cridà—. Així que és ell! En Richetti!

Esguardà els tres rostres, sorpresos, que l’envoltaven.

—Un codi nou que es va utilitzar en la rebel·lió de Sud-àfrica. Patates significa fusells, les carxofes són explosius potents, etcètera. En Richetti té tant d’arqueòleg com jo! És un agitador perillosíssim, un home que ha matat més d’un cop i juraria que ho ha tornat a fer. Mrs. Doyle va obrir aquell telegrama per equivocació. Si ho hagués explicat davant meu, ell hauria sabut que l’enxamparíem!

Es tombà cap a Poirot.

—Tinc raó? —li preguntà—. És el nostre home?

—És el vostre, coronel —contestà Poirot—. Sempre he cregut que tenia alguna cosa que no anava a l’hora. S’ajustava excessivament al paper que representava. Tot ell era un arqueòleg, però no resultava prou convincent.

Es va aturar i afegí:

—Però no va ser Richetti qui matà la Linnet Doyle. Durant un temps he pensat que això podia explicar perfectament la primera part, diguem-ne, de l’assassinat. Ara ja en conec també la segona. El quadre s’ha completat. Però comprendreu que, encara que sàpiga el que pot haver succeït, no en tinc cap prova. Lògicament, tot encaixa de manera satisfactòria, però l’única forma que veig per poder resoldre’l a la pràctica és la confessió del culpable.

El doctor Bessner aixecà les espatlles en senyal d’escepticisme.

—Ah! Però això seria un miracle.

—No ho crec. No, sota les circumstàncies adients.

Cornelia cridà, queixosa:

—Però, qui és? No ens ho direu?

L’esguard de Poirot planà calmosament damunt dels tres interlocutors. Race apuntava un somriure sardònic, Bessner encara l’observava amb escepticisme i Cornelia, amb la boca una mica oberta i el llavi inferior penjant, l’esguardava amb ansietat.

—Mais oui —feu—. M’agrada l’audiència, he de confessar-ho. Soc vanitós, sabeu? L’adulació m’envaneix. Em satisfà dir: «¿Veieu que intel·ligent que és Hercule Poirot?»

Race va ofegar una imprecació. Al final preguntà amablement:

—Bé, doncs, com és d’intel·ligent Hercule Poirot?

Movent el cap amb tristor, Poirot va contestar:

—Per començar, vaig comportar-me com un estúpid, increïblement estúpid. Per mi, l’entrebanc es reduïa a la pistola, la pistola de la Jacqueline de Bellefort. Per què no l’havien deixada a l’escenari del crim? La idea de l’assassí era, òbviament, incriminar-la. Llavors, per què se la va endur? Vaig ser tan estúpid que vaig rumiar tota mena d’explicacions estrafolàries. La veritable, en canvi, era molt senzilla. L’assassí se la va emportar perquè havia de fer-ho, perquè no li quedava altre remei.





CAPÍTOL VINT-I-NOU


—Vós i jo, amic meu —Poirot s’havia inclinat envers Race—, vam conduir la investigació amb una idea preconcebuda: que el crim s’havia comès sobre la marxa, per aprofitar l’ocasió, però sense un pla elaborat prèviament. Algú que volia eliminar la Linnet Doyle va presenciar l’escena de la sala de proa, i va aprofitar-ho per realitzar el seu propòsit en una situació en què segurament s’atribuiria a la Jacqueline de Bellefort, apoderant-se per això de la seva pistola quan tothom havia abandonat l’estança.

»Però, amics meus, si aquesta hipòtesi de sortida fos errònia, tota la visió del cas quedaria capgirada. I era efectivament equivocada! Aquest no va ser un crim espontani comès per un impuls momentani. Al contrari, havia estat preparat minuciosament, i la seqüència temporal dels esdeveniments havia estat ajustada amb molta cura. Tots els detalls estaven detingudament estudiats per endavant, fins i tot l’addició de narcòtic a l’ampolla de vi d’Hercule Poirot la nit en qüestió!

»Bé, doncs, sí, així va anar! Jo em vaig quedar adormit com un soc, de manera que no vaig poder intervenir en els esdeveniments d’ahir a la nit. Se’m va ocórrer una possibilitat: Jo bec vi, els meus dos companys de taula beuen whisky i aigua mineral, respectivament. No hi havia res més fàcil que barrejar una mica de narcòtic inofensiu a la meva ampolla de vi. Les ampolles són sempre sobre la taula. Però vaig refusar aquesta idea. Havia estat un dia molt xafogós, estava especialment cansat; per tant, no tenia res d’estrany que per una vegada hagués tingut un son pesat, en comptes del dormir lleuger que m’és habitual.

»Veieu, era encara la influència d’aquella idea preconcebuda. Si hagués estat drogat, això implicaria premeditació. Voldria dir que abans de dos quarts de vuit, que és l’hora que es va servir el sopar, el crim ja estava decidit. I això era absurd, partint de la hipòtesi inicial.

»La primera contradicció es produí quan van recuperar la pistola llençada al Nil. Si les nostres suposicions haguessin estat encertades, la pistola no hauria anat mai a parar al riu… I encara van seguir altres indicis.

Llavors s’adreçà al doctor Bessner.

—Vós vau examinar el cos de Mrs. Doyle. Deveu recordar que la ferida estava ennegrida pel socarrim, és a dir, que havien posat la pistola a prop del seu cap abans de fer foc.

—Exactament —assentí Bessner.

—Però quan van trobar la pistola, estava embolicada amb una estola de vellut que mostrava clarament que hi havien disparat a través, presumiblement amb la finalitat d’esmorteir l’espetec del tret. Però si havien disparat a través de l’estola, no hi podia haver senyals de cremat a la pell de la víctima. Per tant, el tret efectuat a través de l’estola no és el que va matar la Linnet Doyle. ¿Podia haver estat el que va ferir Mr. Doyle? Tampoc, ja que els dos testimonis presencials ho negaven. Això suggereix, en conseqüència, que es va produir un altre tret, un tercer tret del qual no sabem res. Però el cas és que la pistola recuperada només havia estat disparada dos cops, i no hi havia cap pista sobre l’altre tret.

»Havíem de fer front a una situació curiosa. La següent qüestió interessant era el fet que a la cabina de la Linnet Doyle hi hagués dos flascons de vernís per a les ungles. Avui dia les senyores es canvien sovint el color de les ungles, però fins aquell moment la Linnet Doyle sempre les havia dutes de la tonalitat anomenada cardinal, d’un color vermell fosc. L’altra ampolleta estava etiquetada amb l’expressió rose, que és una tonalitat rosa pàl·lid, però les poques gotes que encara hi restaven eren de color vermell brillant. Això em va cridar prou l’atenció per destapar el flascó i ensumar-ne el contingut. En comptes de l’habitual aroma penetrant de suc de pera, feia olor de vinagre! Dit d’una altra manera, suggeria que aquelles gotes que hi quedaven eren de tinta vermella. Evidentment, no hi ha cap motiu perquè Madame Doyle no pogués tenir una ampolla de tinta vermella, però el més natural seria que la tingués en un tinter, i no en un flascó de vernís per a les ungles. Això em va fer pensar en la taca que empastifava lleugerament el mocador amb el qual van embolicar la pistola. La tinta vermella se’n va ràpidament, però sempre deixa una pàl·lida ombra rosa.

»Potser hauria arribat a la veritat amb aquests petits indicis, però es va produir un esdeveniment que em va omplir de dubtes innecessaris. La Louise Bourget va ser assassinada en circumstàncies que assenyalaven sense cap mena de dubte que volia extorsionar l’assassí. No únicament perquè a la mà tenia aferrat un bitllet de mil francs, sinó pels mots suggeridors que ha pronunciat aquest matí.

»Pareu molta atenció, perquè aquí hi ha la clau de volta de tot l’assumpte. Quan li vaig preguntar si ahir a la nit havia vist alguna cosa sospitosa, la seva resposta va ser força curiosa. «Naturalment, si no hagués pogut dormir, potser hauria pujat les escales, i llavors hauria pogut veure l’assassí, aquest monstre, com entrava o sortia de la cabina de la senyora…» Ara bé, què és exactament el que ens estava dient?

Bessner, arrufant el nas amb preocupació intel·lectual, replicà de seguida:

—Que, de fet, va pujar efectivament les escales.

—No, no. Equivoqueu la perspectiva. Per què ens ho havia de dir?

—Per donar-nos una pista.

—Però, i per què ens havia de donar una pista? Si ella sabia qui era l’assassí, podia optar per dues alternatives. O explicar-nos la veritat, o bé callar com un mort i exigir diners a canvi del seu silenci. Però no va fer ni una cosa ni l’altra. No va contestar: «Estava dormint i no vaig veure ningú», però tampoc no va respondre: «Sí, vaig veure algú que era així i aixà». Per què devia utilitzar aquesta perífrasi d’un significat tan obscur? Parbleu, només podia haver-hi una raó! La insinuació no anava per a nosaltres, sinó per a l’assassí, que, per tant, havia de trobar-se present en aquell moment. Però, a part del coronel Race i jo mateix, només hi havia dues altres persones, Simon Doyle i el doctor Bessner.

El metge feu un bot i bramulà:

—Ach! Què esteu dient? M’acuseu? Una altra vegada? Però, això és ridícul, absolutament vergonyós!

Poirot contestà ràpidament:

—Calmeu-vos. Us estic exposant el que jo pensava en aquell moment. Les referències no són personals.

—No vol dir que ara cregui que vau ser vós —explicà Cornelia, amb afany d’apaivagar els ànims.

Poirot prosseguí immediatament:

—Així que les sospites van recaure en Simon Doyle i el doctor Bessner. Però quin motiu podia tenir el doctor Bessner per matar Linnet Doyle? Cap, pel que jo sabia. I Simon Doyle? Però això era impossible! Hi havia una pila de testimonis que podien jurar que Doyle no va abandonar en cap moment la sala-observatori aquell vespre, fins que s’organitzà l’escàndol. Després quedà ferit, i per tant físicament impossibilitat per fer-ho. Hi havia proves concloents sobre aquests dos punts? Efectivament, teníem les declaracions de Mademoiselle Robson, de Jim Fanthorp i de Jacqueline de Bellefort en el primer moment, i el testimoni professional del doctor Bessner i Mademoiselle Bowers després. No hi cabia dubte.

»De manera que el doctor Bessner es convertí en l’únic possible culpable. A favor d’aquesta teoria hi havia el fet que la cambrera havia estat assassinada amb un bisturí. Però, d’altra banda, era el doctor Bessner mateix qui ens ho havia explicat.

»Aleshores, amics meus, se’m va fer aparent un segon fet incontrovertible. La insinuació de la Louise Bourget no podia anar adreçada al doctor Bessner, perquè hauria pogut parlar en privat amb ell perfectament en qualsevol altre moment. Hi havia una persona, només una, amb la qual això no era possible: en Simon Doyle! Ell estava ferit, atès constantment pel doctor, que l’havia allotjat a la seva cabina. Per tant, era a ell que s’arriscà a dirigir aquests mots ambigus, per tal com no disposaria de cap altra oportunitat. I recordo que es tombà per dir-li: «Monsieur, us ho prego, què més puc dir?» I ell va contestar: «Menuda, no siguis beneita. Ningú no pensa que veiessis ni sentissis res. No et passarà res. Jo vetllaré per tu. Ningú no t’està acusant de res.» Era la promesa que ella volia, i que va obtenir!

Bessner proferí un esbufec colossal.

—Ach! Això és una ximpleria! Penseu que un home amb una fractura òssia i la cama immobilitzada pot anar passejant per l’embarcació i carregant-se gent? Ho afirmo, és impossible que Simon Doyle pogués sortir de la cabina.

—Ja ho sé. Això és cert. És impossible. Segons el que sabíem era impossible, però també era veritat! Darrere les paraules de Louise Bourget només hi podia haver un significat lògic.

»Per això vaig tornar a començar des del començament, i vaig estudiar el cas des de la perspectiva dels nous coneixements. ¿Era factible que abans de la baralla Simon Doyle hagués abandonat subreptíciament la sala sense que els altres se n’adonessin? Francament no ho creia possible. ¿Es podia rebutjar el testimoni professional del doctor Bessner i Mademoiselle Bowers? Altra vegada estava segur que no. Però recordava que hi havia un buit entre aquests dos moments. Simon Doyle es va quedar sol a la sala durant uns cinc minuts, i el testimoni del doctor Bessner només era vàlid després d’aquell instant. Durant aquests minuts, únicament hi havia la impressió que ell no podia sortir de la sala, una impressió molt sòlida, sobre la qual tanmateix mancava l’absoluta certesa. Realment, què era el que havien vist els testimonis presencials, deixant de banda les presumpcions?

»Mademoiselle Robson havia vist Mademoiselle De Bellefort disparar la seva pistola, havia vist Simon Doyle esfondrar-se sobre una cadira, l’havia vist lligar-se un mocador a la cama i havia vist com el mocador s’anava xopant de vermell. Què havia sentit i vist Monsieur Fanthorp? El tret. I havia vist en Doyle amb un mocador tacat de vermell lligat a la cama. Què havia passat llavors? En Doyle havia insistit molt perquè Mademoiselle De Bellefort se n’anés, però que no la deixessin sola. Després va suggerir que en Fanthorp podia anar a cercar el doctor.

»D’acord amb això, Mademoiselle Robson i Monsieur Fanthorp van sortir i s’emportaren Mademoiselle De Bellefort, i durant els següents cinc minuts van estar molt enfeinats a la banda de babord del vaixell. Les cabines de Mademoiselle Bowers, de Mademoiselle De Bellefort i del doctor Bessner són totes tres a babord. Tot el que Simon Doyle necessitava eren dos minuts. Va agafar la pistola de sota el seient i sortí a corre-cuita, esmunyint-se dissimuladament pel cantó d’estribord de la coberta. S’introduí a la cabina de la seva dona, acostant-se al llit sense fer fressa, i va disparar-li un tret al cap. Posà el flascó que contenia la tinta vermella sobre el prestatge del lavabo, ja que no l’hi podien trobar a sobre, i va recular. Agafà l’estola de vellut de Mademoiselle Van Schuyler, que estava amagada sota d’una cadira esperant el seu moment, es va encarar la pistola i es disparà un tret a la cama. La cadira on havia caigut abatut amb un dolor, ara sí, autènticament agònic, era sota d’una finestra. La va obrir, i per allí llençà l’arma al riu, embolcallada amb el mocador tacat de tinta i l’estola de vellut.

—Impossible! —exclamà Race.

—No, amic meu, no és impossible. Recordeu el testimoni de Tim Allerton. Va sentir un soroll, com si destapessin una ampolla, seguit d’un patatxap. I encara va sentir alguna cosa més. Les passes d’un home corrent per davant de la seva porta. Però ningú no podia estar corrent per estribord. El que ell va sentir va ser Simon Doyle afanyant-se cap a la sala.

Race hi objectà:

—Continuo opinant que és impossible. Ningú no podria preparar sobre la marxa tot aquest muntatge, especialment un talòs com en Doyle, que és lent de reflexos.

—Però molt ràpid i llest quan arriba el moment d’actuar!

—Això, sí. Però ell no és capaç d’organitzar-ho tot.

—Però és que ell no ho va idear, amic meu. Aquí és on tots estàvem equivocats. Semblava un crim comès en una rauxa momentània, però no ho era. Tal com dic, va ser un pla molt ben pensat, en què cada detall estava minuciosament estudiat. No era per casualitat que en Simon Doyle duia un flascó de tinta a la butxaca. No, havia d’estar ja previst. No era per casualitat que portava un mocador llis i sense cap marca que l’identifiqués. No va ser casualitat que la Jacqueline de Bellefort clavés una puntada de peu a la pistola, enviant-la sota d’un seient, on havia de quedar fora de la vista i sense que ningú hi parés esment fins una mica més tard.

—La Jacqueline?

—Certament. Les dues cares de l’assassinat. D’on aconseguia la seva coartada en Simon Doyle? Del tret que li va disparar la Jacqueline. Què atorgava a la Jacqueline la seva coartada? La insistència d’en Simon perquè una infermera li fes companyia tota la nit. Entre tots dos aplegaven les condicions que el crim requeria: sang freda, resolució, intel·ligència. El cervell de la Jacqueline de Bellefort, i l’home d’acció, capaç de portar a la pràctica amb celeritat i destresa el pla traçat.

»Mirant-ho bé, tots els interrogants hi troben una resposta. En Simon Doyle i la Jacqueline han estat amants. Penseu que encara ho són, i tot queda ben clar. En Simon elimina la seva muller, n’hereta la fortuna, i amb el temps es casa amb la seva antiga amant. Tot ha resultat molt enginyós. La persecució de Madame Doyle per part de la Jacqueline era un ingredient més del pla. El pretès enuig d’en Simon… Tanmateix, van cometre errors. Una vegada em va parlar sobre les dones possessives, i ho va fer amb veritable amarguesa.

»Ho hauria d’haver vist clar, que estava pensant en la seva esposa i no pas en la Jacqueline. A més a més, les demostracions d’afecte a la seva muller en públic. Per a un anglès vulgar i una mica toix com en Simon Doyle, havia de resultar força torbador mostrar les seves emocions en públic. Realment, en Simon no és gran cosa com a actor. Es va excedir extremant la seva devoció per la Linnet. També hi ha aquella conversa que vaig tenir amb la Jacqueline, quan va pretendre que algú ens escoltava, però jo no vaig veure ningú. I, de fet, no hi havia ningú! Però havia de servir d’esquer per a mi, més endavant. Després, ja aquí, a bord, em va semblar sentir que parlaven en Simon i la Linnet davant de la meva cabina. Ell deia: «Hem d’afrontar-ho ara, ja.» Sí que era en Doyle, però estava parlant amb la Jacqueline.

»El final del drama estava perfectament estudiat i previst. Hi havia un somnífer per a mi, per evitar que pogués esguerrar el pla. Van escollir Mademoiselle Robson com a testimoni. Van representar la seva escena, amb els retrets i la histèria exagerats de Mademoiselle De Bellefort. Ella va provocar un bon enrenou, per tal que el tret se sentís. Certament, era una idea extraordinària. La Jacqueline assegurava que havia disparat contra en Doyle, Mademoiselle Robson ho confirmava i en Fanthorp també. I quan vau examinar la cama d’en Simon, efectivament, estava ferida de bala. Semblava irrefutable! Tots dos tenien una coartada perfecta. Amb el cost, per part d’en Simon Doyle, de patir una mica de dolor i córrer un cert risc. Però calia que la ferida el deixés realment tolit.

»I llavors el pla previst va començar a esgarriar-se. La Louise Bourget es va despertar, va pujar les escales cap a coberta i va poder veure en Simon Doyle que s’esmunyia dins de la cabina de la seva muller i en tornava a sortir. L’endemà va comprendre fàcilment el que havia succeït, i la seva golafreria la va empènyer a exigir diners, la qual cosa va provocar que la matessin.

—Però Mr. Doyle no la va poder assassinar —objectà Cornelia.

—No, d’això se n’encarregà la seva sòcia. De seguida que va poder, en Simon Doyle va demanar que l’anés a veure la Jacqueline. Fins i tot va sol·licitar quedar-s’hi a soles. Aleshores li va explicar la nova situació. Havien d’actuar de seguida. Ell sabia on guardava el doctor els seus bisturís. Després del crim el van netejar i el tornaren a desar al seu lloc. Després, molt tard i bastant acalorada, la Jacqueline s’afanyà a corre-cuita cap al menjador a dinar.

»Però encara no estava tot llest, perquè Madame Otterbourne havia vist la Jacqueline que entrava a la cabina de la Louise Bourget. I va córrer a explicar-ho a en Simon. La Jacqueline és l’assassina. Recordeu com en Simon va escridassar la pobra dona? Els nervis, vam creure. Però la porta estava oberta i ell intentava advertir del perill la seva còmplice. Ella ho va sentir i va actuar immediatament. Va recordar que en Pennington havia comentat que portava un revòlver. El va buscar, es va amagar a l’aguait darrere de la porta, escoltant, i en el moment crític, va disparar. Una vegada havia presumit de ser una bona tiradora, i no era cap fatxenderia.

»Després del crim vaig apuntar que l’assassí podia haver optat per tres camins diferents en la seva fugida. Volia dir que podia haver anat cap a popa, i llavors el criminal havia de ser en Tim Allerton; podia haver anat en direcció contrària, cosa que resultava molt improbable; o bé podia haver-se entaforat a la seva pròpia cabina. La de la Jacqueline és només dues portes més enllà de la que ocupa el doctor Bessner. Únicament havia de deixar caure el revòlver, refugiar-se a la seva cabina, despentinar-se i ajeure’s ràpidament a la llitera. Era perillós, però també l’única sortida possible.

Es produí un silenci, que va trencar el coronel Race per preguntar:

—Què se’n va fer, de la primera bala que la noia va disparar contra en Simon Doyle?

—Em sembla que es va incrustar a la taula. Hi ha un forat recent. Suposo que en Doyle devia tenir temps de gratar-hi amb un ganivet de butxaca, per després llençar-la per la finestra. Com és obvi, tenia un cartutx de recanvi, de manera que va semblar que tan sols s’havien disparat dos trets.

Cornelia sospirà.

—Van pensar en tot —manifestà—. És… horrible!

Poirot restà en silenci. Però no era un mutisme modest. Els seus ulls cridaven: «Esteu equivocada. Ells no van pensar en Hercule Poirot.»

Ja en veu alta, digué:

—I ara, doctor, anirem a parlar amb el vostre pacient.





CAPÍTOL TRENTA


El capvespre arribava a la seva fi quan Poirot va trucar a la porta d’una cabina. Se sentí una veu que digué:

—Endavant.

I va entrar-hi. Jacqueline de Bellefort seia en una cadira. En una altra, recolzada a la paret, hi havia, pacient, la fornida cambrera.

Els ulls de Jacqueline estudiaren detingudament l’expressió del nouvingut. Indicant amb un gest la cambrera, li preguntà:

—Se’n pot anar?

Poirot feu un senyal afirmatiu a la dona, que va sortir. L’home va retirar la seva cadira i va anar a asseure’s prop d’on era la noia. Cap d’ells no parlava. El rostre d’ell estava seriós. Al capdavall, va ser ella qui encetà la conversa.

—Bé —feu—, tot s’ha acabat! Sou massa llest per a nosaltres, Monsieur Poirot.

Aquest sospirà. Va obrir els braços. Estava estranyament silenciós.

—Tant se val —prosseguí, reflexionant en veu alta, la Jacqueline—, realment, no veig que tingueu gaires proves. És clar que teniu raó, però si no ho admetéssim…

—Els esdeveniments no poden haver-se produït de cap altra manera, Mademoiselle.

—Això és una prova suficient per a una ment lògica, però no crec que convencés un jurat. Bé, no s’hi pot fer res. Vós ho heu carregat tot a en Simon, que s’ha ensorrat com un castell de cartes. S’ha esverat, el beneit, i ho ha cantat tot. —Mogué el cap—. És un mal perdedor.

—Però vós, Mademoiselle, sou una bona perdedora.

De sobte esclatà a riure, d’una manera estranya, alegre, desafiant…

—Oh, sí, soc molt bona perdedora.

El va esguardar, i tot d’una afegí, impulsivament:

—No us hi amoïneu gaire, Monsieur Poirot! Per mi, vull dir. Esteu preocupat, oi?

—Sí, Mademoiselle.

—Però no se us deu haver acudit de deixar-me fora?

—No —contestà amb calma Poirot.

Ella assentí amb el cap.

—No, no ve al cas el sentimentalisme. Podria tornar-hi… No tornaré a ser mai més una persona segura. Em conec a mi mateixa… —continuà cavil·losa—. Resulta terriblement fàcil matar algú. I aleshores comences a pensar que no té cap importància… que l’únic que compta és un mateix! I això esdevé perillós.

Es va aturar un moment, abans d’afegir amb un lleuger somriure:

—Heu fet el millor per a mi, sabeu? Aquella nit a Assuan em vau recomanar que no obrís la meva ànima al dimoni. ¿Coneixíeu aleshores el que em passava pel magí?

Poirot denegà amb el cap.

—Únicament sabia que el que jo deia era veritat.

—I ho era. Aleshores em podia haver frenat, sabeu? Quasi m’hi vaig repensar… Podia haver dit a en Simon que no tiréssim endavant… Però en aquest cas, potser…

Va trencar el fil de la seva explicació amb un exabrupte.

—Us agradaria sentir-ho? Des del començament?

—Si us ve de gust contar-m’ho, Mademoiselle.

—Em sembla que sí. Tot és molt senzill, realment. Veureu, en Simon i jo ens estimàvem…

Encara, imperceptible, darrere del seu to planer s’amagava un cert ressò…

Poirot acabà la frase amb simplicitat.

—I vós n’hauríeu tingut prou amb l’amor, però ell no.

—Suposo que es pot dir així. Però vós no enteneu gaire bé en Simon. Veureu, ell sempre ha cobejat tenir diners a mans plenes. Li agraden totes les coses que es poden comprar amb diners: cavalls, jocs, esports cars… Tot, coses molt llamineres per a ell, coses que tots els homes desitgen. I mai no en podria tenir cap. En Simon és terriblement simple. Pretén la mena de coses que vol una criatura, i les anhela com ho fan les criatures. És terrible, sabeu?

»Tanmateix, mai no va intentar casar-se amb una dona rica i horrible. No és d’aquesta mena. Aleshores ens vam conèixer i vam formar una parella estable. Però no trobàvem el moment de casar-nos. Havia tingut una feina fixa, però l’havia perduda. De fet, havia estat per culpa seva. Va intentar especular i aconseguir diners d’una vegada per totes. No crec que realment volgués ser deshonest. Únicament creia que era el tipus d’accions que acostuma a fer la gent de ciutat.

Per un moment, el rostre del seu interlocutor mostrà una ombra de vacil·lació, però continuà sense dir res.

—Havíem de fer alguna cosa. Llavors vaig recordar-me de la Linnet i la seva nova mansió, i vaig acudir a ella. Sabeu, Monsieur Poirot, jo estimava la Linnet, de debò. Era la meva millor amiga, i no hauria cregut mai que res pogués interposar-se entre nosaltres. Només pensava en la sort que tenia de ser rica. Tot podia resultar diferent per a nosaltres si ella li oferia una feina. Li va agradar la idea, i em va demanar que li presentés en Simon. Va ser en aquella època que vós ens vau veure aquella nit al Chez Ma Tante. Estàvem fent volar coloms, encara que, certament, no ens podíem fer il·lusions.

Sospirà i afegí:

—El que ara diré és cert, Monsieur Poirot. Encara que la Linnet sigui morta, això no altera la situació. Jo no estic realment apesarada per ella, ni tan sols ara. Va anar descaradament a prendre-me’l. Aquesta és la veritat! No crec que dubtés ni un instant. Jo era la seva amiga, però tant se li’n donava. Se li havia ficat al cap en Simon…

»I en Simon no en volia saber res! Us vaig parlar un grapat de vegades del seu embruix, però no era cert. A ell no li agradava. Pensava que era atractiva, però terriblement possessiva, i ell avorreix les dones dominants! Tot plegat l’incomodava molt. Però l’atreia la idea dels seus diners.

»Naturalment, me’n vaig adonar… I al final li vaig suggerir que li podria convenir deixar-me i casar-se amb ella. Va contestar-me que els diners volia que fossin seus, no tenir una dona rica perquè li portés la bossa. “Jo seria una mena de príncep consort de no res”, em va dir. I va afegir que no estimava ningú més que a mi.

»Em sembla que sé quan se’m va ocórrer. Un dia em va comentar: “Estaria de sort si em casés amb ella i es morís al cap d’un any i em deixés tota la seva fortuna.” En aquell moment, un estrany sobresalt em somogué tota. Llavors hi vaig pensar per primer cop.

»Ell esmentava, convençut, un cop i un altre: “Com ens convindria que ella es morís.” Jo vaig contestar que era una idea esgarrifosa i aleshores no en va tornar a parlar. Un dia vaig trobar-lo llegint una informació sobre l’arsènic. Li vaig preguntar què feia i, rient, va contestar-me: “Res important, res! És l’única oportunitat de la meva vida en què hauré estat a un pas de tocar un grapat de bitllets.”

»Al cap de poc vaig comprendre el que barrinava. I jo estava aterrida, senzillament. Perquè, veureu, jo sabia que no li ho trauria del cap. És tan infantil! No té cap mena de subtilitat ni d’imaginació. Probablement li hauria administrat arsènic, confiant que el metge diagnosticaria mort per gastritis. Sempre creu que les coses li sortiran bé. Per tant, jo també havia de participar-hi, per vetllar per ell.

Ho digué amb tota simplicitat, però absolutament de bona fe. Poirot no dubtava que el seu motiu havia estat exactament el que ella havia dit. Ella no cobejava la fortuna de Linnet Ridgeway, però s’estimava Simon Doyle, l’estimava més enllà de tota raó, i per sobre de la justícia i la misericòrdia.

—Vaig rumiar i rumiar, intentant traçar un pla. Se’m va ocórrer elaborar una coartada a dues bandes. Si en Simon i jo poguéssim d’una manera o altra atorgar-nos mútuament la prova que ens deslliurés tots dos… Per a mi havia de resultar prou fer veure que odiava en Simon. Seria comprensible sota aquestes circumstàncies. Llavors, si la Linnet fos assassinada, probablement sospitarien de mi. Per tant, el millor seria crear una falsa aparença de culpabilitat, que caigués fàcilment pel seu propi pes. Vam treballar tots els detalls amb calma. Jo volia que, si tot anava malament, m’agafessin a mi. Però en Simon s’amoïnava per mi.

»L’única cosa que m’alegrava és que jo no ho havia de fer. Perquè no hauria pogut! No hauria estat capaç d’assassinar-la a sang freda mentre estava dormint! En realitat, no l’havia perdonada, i suposo que l’hauria pogut matar cara a cara, però no de l’altra manera.

»Ho vam planejar minuciosament. Fins i tot, en Simon va dibuixar una J amb sang, que era una beneiteria melodramàtica. Just de la classe d’acudits que se li ocorren. Però tot va anar bé.

Poirot hi va assentir.

—Sí, no va ser culpa vostra que la Louise Bourget no pogués dormir ahir a la nit… I després, Mademoiselle?

El fità directament als ulls.

—Sí —digué—, és horrible, oi? No puc creure que ho hagi fet! Ara entenc a què us referíeu amb allò de no obrir l’ànima al dimoni… Ja sabeu prou bé com va succeir. La Louise va dir ben clar a en Simon que ella ho sabia, i ell va demanar-vos que em cridéssiu. Tan bon punt ens vam quedar sols, em va explicar el que succeïa i em va manar el que havia de fer. Jo no estava horroritzada, sinó simplement espantada, molt espantada… Aquesta és la conseqüència de ser un assassí. En Simon i jo estàvem segurs, ho estaríem si no fos per aquella miserable xantatgista francesa. Li vaig portar els diners que vaig poder aplegar. Vaig aparentar que cedia. I aleshores, mentre estava comptant els bitllets, ho vaig executar! Va resultar bastant fàcil. Això és el que és horrible, esgarrifós… Que sigui tan senzill.

»Però tampoc llavors no estàvem segurs. Mrs. Otterbourne m’havia vist. Va travessar triomfant la coberta per cercar-vos, al coronel i a vós. No em va quedar temps per rumiar-ho. Vaig haver d’actuar improvisadament. Gairebé va resultar excitant. Sabia que era definitiu. Això semblava fer-ho més fàcil.

Es va aturar un instant.

—Recordeu que després vau entrar a la meva cabina? Vau dir-me que no estàveu segur de per què havíeu vingut. Jo em sentia tan miserable i esparverada. Pensava que en Simon es moriria.

—I jo ho esperava —comentà Poirot.

—Sí, hauria estat millor per a ell —assentí Jacqueline.

—No era això el que jo pensava.

Jacqueline s’adonà de la severitat del seu rostre. Va dir-li:

—No us amoïneu per mi, Monsieur Poirot. Al capdavall, sempre he dut una vida dura, ja ho sabeu. Si haguéssim tingut èxit, hauria estat molt feliç i hauria gaudit de molts avantatges, sense que probablement mai me n’hagués penedit. I el cas és que… bé, t’acostumes a tot.

»Suposo que la cambrera haurà d’estar pendent de mi, que no em pengi o que no m’empassi una càpsula de cianur, com fan sempre els personatges de les novel·les. No cal que patiu! No ho faré pas. Resultarà més fàcil per a en Simon si jo li faig costat.

Poirot s’aixecà. Jacqueline l’imità i proferí amb un somriure sobtat:

—¿Recordeu quan vaig afirmar que havia de seguir la meva estrella? Vau contestar que podria resultar un fals estel. I jo vaig replicar, fent brometa: Les males estrelles cauen.

Poirot eixí a coberta amb la riallada de la noia ressonant-li a les orelles.





CAPÍTOL TRENTA-U


Era ben d’hora quan van arribar a Shellâl. L’aigua de la ribera llepava els peus dels penya-segats agrestes.

Poirot murmurà:

—Quin país més salvatge!

Race era dret al seu costat.

—Bé —feu—, hem complert amb la nostra feina. Ja m’he ocupat perquè detinguin en Richetti així que posi el peu a terra. Quina sort que hem tingut d’atrapar-lo. És un individu molt relliscós, us ho asseguro. Se’ns ha escapolit una pila de vegades. Hem de buscar una llitera per traginar en Doyle… És curiós com ha confessat.

—De fet, no gaire —el contradigué Poirot—. Aquest tipus de criminal infantil acostuma a ser terriblement pretensiós. Si infles el globus de la seva vanitat, ja està llest! Canta com si fos una criatura.

—Es mereix que el pengin —manifestà Race—. És un criminal de sang freda. Em sap greu per la noia, però no hi podem fer res.

Poirot mogué el cap.

—La gent opina que l’amor ho justifica tot, però no és cert… Les dones que perden l’oremus per un home, com la Jacqueline ho va fer per en Simon Doyle, són molt perilloses. És el que vaig pensar el primer cop que la vaig veure. «Aquesta menuda n’està massa.» I és cert.

Cornelia Robson s’hi afegí.

—Oh! —exclamà—, ja gairebé hi som.

Després d’una pausa d’un parell de minuts, declarà:

—He estat amb ella.

—Amb Mademoiselle De Bellefort?

—Sí. He pensat que devia ser horrible per a ella haver d’aguantar aquella cambrera. Però em temo que la cosina Marie deu estar indignada.

Miss Van Schuyler se’ls acostava lentament per la coberta. Tenia la mirada enverinada.

—Cornelia —botzinà—, t’has comportat vergonyosament. T’enviaré de dret a casa.

Cornelia inspirà profundament.

—Ho sento, cosina Marie, però no me’n torno a casa. Em casaré.

—Així que al final has posat seny —grunyí la vella.

Ferguson s’hi apropà fent grans gambades, per la coberta i preguntà de seguida:

—Cornelia, què és el que sento? No pot ser cert!

—És absolutament veritat —el desenganyà Cornelia—. Em casaré amb el doctor Bessner. M’ho va demanar ahir a la nit.

—I per què t’hi casaràs? —li preguntà, furiós—. ¿Només perquè és ric?

—No! —protestà Cornelia, indignada—. M’agrada. És simpàtic i molt savi. Jo sempre he estat interessada per les malalties de les persones i les clíniques, i tindré una vida fantàstica al seu costat.

—¿Vols dir que et casaràs amb aquest vell xaruc en lloc de fer-ho amb mi? —preguntà Ferguson amb incredulitat.

—Sí. Vós no sou de fiar. No resultaríeu una persona agradable per conviure-hi. I ell no és vell. Encara no n’ha fet cinquanta.

—El que ell té és un estómac… —replicà amb barroeria Ferguson.

—Bé, tot el que dieu m’és ben igual —s’hi tornà Cornelia—. Ningú no n’ha de fer res. Ell diu que realment puc ajudar-lo en la seva feina, per això està disposat a ensenyar-m’ho tot sobre la neurosi.

Se n’anà.

Ferguson preguntà a Poirot:

—Creieu que ho diu de debò?

—Efectivament.

—Prefereix aquell vell pretensiós i avorrit abans que jo?

—Indubtablement.

—Aquesta noia és ximple —declarà.

Els ulls de Poirot titil·laren.

—És una dona amb personalitat —contestà—. Probablement és el primer cop que n’heu coneguda una.

El vaixell arribà al moll. No es va permetre que els passatgers desembarquessin, però Richetti, emmurriat i ferreny, baixà a terra escortat per dos mecànics.

Després d’una mica d’enrenou, aparegué la llitera per a Doyle, que semblava un home diferent, atemorit i humiliat, amb tota la seva innocència infantil esvaïda.

El seguia Jacqueline de Bellefort. Una cambrera caminava al seu costat. Estava pàl·lida, però mantenia la seva expressió habitual. S’atansà a la llitera.

—Hola, Simon! —saludà.

Ell alçà ràpidament l’esguard envers la noia. Recuperà momentàniament el seu posat d’adolescent.

—Ho he engegat tot a rodar —es disculpà—. Mira que perdre el cap i admetre-ho tot! Ho sento, Jackie. T’he ensorrat.

Ella li adreçà un somriure.

—No t’amoïnis, Simon —el tranquil·litzà—. Era un joc esbojarrat, i hem perdut, res més.

Era dreta al seu costat. Els portadors aixecaren els braços de la llitera. Jacqueline s’inclinà per lligar-se els cordons de les sabates. Llavors ficà la mà a la lligacama i en va treure un objecte.

Es produí un espetec eixordador.

Simon Doyle es va convulsar i va caure rodó.

Jacqueline de Bellefort feu un senyal d’aprovació amb el cap i restà allà dreta amb la pistola a la mà. Dirigí un somriure fugisser a Poirot.

Llavors, quan Race se li llançava al damunt, girà la seva joguina resplendent vers el seu cap i premé el gallet.

Recargolant-se, s’esfondrà feta un manyoc de carn sense alè.

Race cridà:

—D’on dimonis ha tret aquesta pistola?

Poirot notà una mà sobre el seu braç. Mrs. Allerton feu, suaument:

—Vós ho sabíeu?

L’home assentí.

—Tenia un parell de pistoles. Ho vaig comprendre quan vaig sentir que n’havien trobada una a la bossa de la Rosalie Otterbourne. La Jacqueline seia a la mateixa taula. Quan va comprendre que s’anava a fer un escorcoll, la va fer lliscar a la bossa de l’altra noia. Més tard, va anar a la cabina d’ella per recuperar-la, distraient-la amb la comparació dels pintallavis. Tant la Jacqueline com la seva cabina ja havien estat escorcollades; per tant, no calia tornar-hi.

Mrs. Allerton inquirí:

—Vós volíeu que optés per aquesta sortida?

—Sí. Però ella no s’hauria decidit sola. És per això pel que en Simon Doyle ha mort abans del que es pensava.

Mrs. Allerton s’estremí.

—Estimar pot ser una cosa terrible.

—Per això les grans històries d’amor són tragèdies.

Els ulls de la dona esguardaren Rosalie i Tim, que eren drets l’un al costat de l’altre sota la resplendor del sol, i objectà sobtadament amb passió:

—Però, gràcies a Déu, en aquest món encara hi pot haver felicitat.

—Ja ho dieu prou bé, Madame: gràcies a Déu.

En aquell moment els passatgers començaren a baixar a terra per la passarel·la.

Després desembarcaren els cossos de Louise Bourget i Mrs. Otterbourne. Per últim, el de Linnet Doyle. Arreu del món, el telègraf començà a brunzir per explicar a tots els lectors que Linnet Doyle havia mort.

Sir George Wode ho va llegir al seu club londinenc, Sterndale Rockford a Nova York i Joanna Southwood a Suïssa. També ho van comentar al bar Les Tres Corones de Malton-under-Wode.

Mr. Burnaby digué, agudament:

—Doncs no sembla que li hagi anat gaire bé, pobra.

Però al cap d’un moment ja no en parlaven. Havien començat a discutir qui guanyaria el Grand National. De fet, tal com havia declarat Ferguson a Luxor, no és el passat el que compta, sinó el futur.





AGATHA MARY CLARISSA MILLER, LADY MALLOWAN, DBE (15 de setembre de 1890 – 12 de gener de 1976), ha estat, segurament, l’escriptora anglesa de novel·la detectivesca més important i innovadora. Sovint és anomenada «reina del crim». També va escriure novel·les sentimentals sota el pseudònim de Mary Westmacott. És l’autora més venuda de qualsevol gènere, a excepció de William Shakespeare. S’han venut al voltant de dos mil milions d’exemplars dels seus llibres en anglès, i uns altres mil milions en unes tres-centes tres llengües en què ha estat traduïda.

Christie va publicar més de vuitanta novel·les i obres de teatre, principalment del tipus d’habitació tancada i de problema, en la majoria de les quals intervenia algun dels seus personatges principals, Hercule Poirot i Miss Marple. Encara que li agradava variar en la forma establerta de les històries detectivesques, era escrupolosa en el fet de jugar net amb el lector i no amagar-li cap tipus d’informació per tal que pogués resoldre el misteri.

Algunes de les seves novel·les s’han portat al cinema, fins i tot diverses vegades (Assassinat a l’Orient Express, Mort al Nil), etc.





