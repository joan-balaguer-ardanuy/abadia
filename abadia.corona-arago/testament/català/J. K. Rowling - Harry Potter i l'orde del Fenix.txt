En Harry Potter és a punt de començar el cinquè curs a l’Escola de Màgia i Bruixeria de Hogwarts. Com cada any, té moltes ganes de reprendre les classes per tornar a trobar-se amb en Ron i l’Hermione. A més a més, aquesta vegada en Harry està més impacient que mai, perquè els seus amics no li han dit ni ase ni bèstia en tot l’estiu. Però, uns dies abans d’agafar el tren cap a Hogwarts, en Harry es veu obligat a practicar un encanteri prohibit per defensar-se d’uns demèntors que l’ataquen al mig del carrer. La seva infracció és castigada de manera contundent.





J. K. Rowling





Harry Potter i l’orde del Fènix


Harry Potter - 5



ePUB v2.0

Raticulina 12.01.14





Títol original: Harry Potter and the Order of the Phoenix

J. K. Rowling, 2003

Traducció: Xavier Pàmies, 2004

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





A en Neil, la Jessica i en David,

que em fan el món màgic.





1. L’atac de demència d’en Dudley


El dia de més calor de tot l’estiu començava a declinar, i un silenci somnolent planava sobre les grans cases unifamiliars del carrer Privet. Els cotxes, habitualment nets com una patena, criaven pols aparcats als caminals, i els jardins, sempre amb una gespa tan verda, estaven grocs i eixarreïts a causa de les restriccions d’aigua imposades per la sequera. Privats de les seves ocupacions habituals —rentar el cotxe i segar la gespa—, els habitants del carrer Privet s’havien refugiat en l’ombra fresca de casa seva, amb les finestres obertes de bat a bat esperant inútilment que hi passés una mica d’aire. L’única persona que hi havia a fora era un adolescent estirat de panxa enlaire en un parterre del número quatre.

Era un nano prim, de cabells negres, amb ulleres, amb l’aspecte demacrat i una mica malaltís d’algú que ha crescut molt en poc temps. Portava uns texans bruts i estripats, una samarreta destenyida que li anava gran, i tenia les soles de les vambes gastades de les vores. L’aparença d’en Harry Potter no agradava als veïns, que eren una gent que considerava que la deixadesa hauria d’estar penada per la llei; però, com que aquella tarda s’havia amagat darrere d’una gran hortènsia, qui passava pel carrer no el veia. Només l’haurien pogut descobrir si el tiet Vernon o la tieta Petúnia haguessin tret el cap per la finestra de la sala d’estar i haguessin mirat el parterre de just a sota.

En conjunt, en Harry es felicitava per la idea que havia tingut d’amagar-se allà. Potser no era gaire còmode estar estirat en aquell terra dur i calent, però en canvi no hi havia ningú que l’observés fent escarritxar les dents fins al punt de no deixar-li sentir les notícies o que li fes preguntes impertinents, com de fet li passava cada vegada que volia asseure’s a la sala d’estar per mirar la televisió amb els seus tiets.

Ben bé com si aquest seu pensament s’hagués esquitllat per la finestra oberta, en Vernon Dursley, el tiet d’en Harry, va obrir de cop la boca:

—Que bé que en Harry hagi deixat de fer la guitza. Per cert, on és?

—No ho sé —va dir la tieta Petúnia, amb indiferència—. A dintre casa, no.

El tiet Vernon va remugar.

—Vol mirar les notícies… —va dir en to foteta—. Vés a saber quina una en porta de cap. Un nano normal no s’hi interessa, per les notícies… En Dudley no té ni idea del que passa al món; no crec ni que sàpiga qui és el primer ministre! A més a més, no crec que a les «nostres» notícies surti res de la seva colla…

—Calla, Vernon, que la finestra és oberta! —va dir la tieta Petúnia.

—Ai, és veritat; perdona.

El senyor i la senyora Dursley van callar. En Harry va escoltar la cançó d’un anunci de cereals amb fruita mentre observava com la senyora Figg, una dona gran una mica fleuma enamorada de gats que vivia al passeig de les Glicines, passava ranquejant pel carrer. Feia morros i parlava sola. En Harry va estar content d’estar amagat darrere l’hortènsia, perquè últimament la senyora Figg havia agafat el costum de convidar-lo a prendre el te sempre que el trobava. Quan ja havia tombat la cantonada i l’havia perdut de vista, la veu del tiet Vernon es va tornar a deixar sentir a través de la finestra.

—En Dudley ha anat a prendre el te a casa d’algú?

—A casa dels Polkiss —va dir la tieta Petúnia amb tendresa—. Té tants amiguets, i cau tan bé a tothom…

En Harry va haver de fer un esforç per aguantar-se el riure. El senyor i la senyora Dursley estaven absurdament desinformats sobre la vida del seu fill, en Dudley. S’havien empassat totes les mentides suades que els havia dit fins ara d’anar a prendre el te cada vespre amb un company diferent de la colla durant les vacances d’estiu. En Harry sabia perfectament que en Dudley no anava a prendre el te enlloc; ell i la seva banda es passaven la tarda destrossant gronxadors, fumant en alguna cantonada i tirant pedres als cotxes i a la canalla. En Harry, que s’havia passat quasi totes les vacances voltant pel carrer arreplegant diaris de les papereres, els havia vist fer-ho cada tarda que sortia a passejar per Little Whinging.

Les primeres notes de la música que anunciava les notícies de les set van sortir per la finestra, i en Harry va notar que li feia un salt el cor. Potser avui —després d’un mes d’esperar— seria el dia.

—Un nombre rècord de turistes col·lapsa els aeroports després de més d’una setmana de vaga dels facturadors d’equipatge espanyols…

—Envieu-los a dormir el son etern, home —va rondinar el tiet Vernon abans que el locutor acabés de llegir el titular. Però tant era: a fora, al parterre, en Harry tornava a estar tranquil. Si hagués passat res, segur que ho haurien dit primer de tot; la mort i la destrucció eren més importants que uns quants turistes deixats de la mà de Déu.

Va respirar fondo i es va quedar mirant l’enlluernadora blavor del cel. Aquell estiu havia sigut igual cada dia: patir, esperar, treure’s un instant de sobre aquella angoixa, i començar a patir un altre cop; i tota l’estona, però cada vegada amb més insistència, preguntant-se per què no havia passat res encara.

Va continuar escoltant, per si de cas hi havia cap al·lusió que els muggles no reconeguessin com a tal —alguna desaparició inexplicable, potser, o algun accident estrany—, però després de la vaga dels facturadors d’equipatge va venir la notícia sobre la sequera que afligia tota la regió del Southeast («Espero que el veí ho estigui escoltant!», va bramar el tiet Vernon. «A qui se li acut, tenir engegats els aspersors a les tres de la matinada!»), després la d’un helicòpter que havia estat a punt d’estavellar-se en un camp a Surrey, després la d’una actriu famosa que es divorciava del seu famós marit («Pots comptar si ens interessen gaire, els problemes que puguin tenir», va dir la tieta Petúnia amb menyspreu, ella que seguia el cas amb fruïció mirant totes les revistes que li queien a les mans).

En Harry, enlluernat pel cel de tarda, va tancar els ulls i va continuar escoltant el que deia el locutor:

—… i, per acabar, una manera molt original de refrescar-se a l’estiu que se li ha acudit al periquito Bungy. En Bungy, que viu al Cinc Plomes de Barnsley, ha après a practicar l’esquí aquàtic! Ens n’informa Mary Dorkins.

En Harry va obrir els ulls. Si havien arribat fins al punt de parlar de periquitos que feien esquí aquàtic volia dir que no hi havia res més d’interessant per sentir. Va girar-se de panxa a terra sense fer soroll i es va posar de quatre grapes amb la intenció de sortir arrossegant-se de sota de la finestra.

Quan amb prou feines havia avançat un pam, però, van passar unes quantes coses seguides.

Un espetec fort i sonor va trencar el silenci desmaiat de la tarda igual que un tret; un gat va sortir escapat de sota un cotxe aparcat i va desaparèixer, i a la sala d’estar de casa els Dursley es va sentir un xiscle, un renec estentori i un estrèpit de vaixella trencada. Com si això fos el senyal que esperava, en Harry es va posar dret d’un bot al mateix temps que de la trinxa dels pantalons es treia una vareta prima de fusta; però, abans d’aixecar-se del tot, va picar amb la closca contra la finestra oberta. El soroll del cop va fer que la tieta Petúnia cridés encara més.

A en Harry li va semblar que se li partia el cap en dos. Amb els ulls enllagrimats i fent tentines, va voler escorcollar el carrer amb la mirada per descobrir l’origen del soroll, però quan tot just s’acabava de redreçar dues mans morades van sortir de la finestra i el van engrapar pel coll.

—Guarda-la! —va dir-li el tiet Vernon a l’orella amb un xiuxiueig crispat—. Guarda-la ara mateix, abans que la vegi ningú!

—Deixa’m anar! —va dir en Harry amb un esbufec. Van forcejar un instant, en Harry maldant per alliberar-se dels dits com botifarrons del seu tiet amb la mà esquerra mentre amb la dreta aguantava amb força la vareta aixecada; però de cop en Harry va notar una fiblada especialment dolorosa al lloc del cap on havia picat, i el tiet Vernon va deixar anar en Harry amb un crit, ben bé com si li hagués passat el corrent. Va ser com si una força invisible que hagués emanat del seu nebot li impedís continuar tenint-lo agafat.

Esbufegant, en Harry va caure sobre l’hortènsia, es va redreçar i va donar una mirada al seu voltant. No es veia res que hagués pogut causar aquell espetec, però hi havia unes quantes cares que treien el nas per unes quantes finestres de les cases veïnes. En Harry es va afanyar a ficar-se la vareta dintre els texans i a fer cara d’innocent.

—Quina tarda més bona que fa, eh? —va dir alt el tiet Vernon com a salutació a la senyora del número set, que espiava des de darrere les cortines—. Ha sentit quina falsa explosió? A la Petúnia i a mi ens ha clavat un bon espant!

Va continuar somrient, amb una esgarrifosa ganyota de boig, fins que tots els veïns curiosos van haver desaparegut de les seves finestres respectives; aleshores, amb el somriure transformat en un rictus de ràbia, va fer un gest a en Harry perquè se li acostés.

En Harry va avançar uns quants passos, però va vigilar de parar-se prou lluny del tiet Vernon perquè no tornés a provar d’escanyar-lo.

—Per què coi ho has hagut de fer, això, noi? —li va demanar el tiet Vernon, amb una veu ronca que li tremolava de ràbia.

—Per he hagut de fer què? —va dir en Harry amb fredor. No parava de mirar a banda i banda del carrer, encara amb l’esperança de descobrir qui havia estat el causant d’aquell espetec.

—Aquest soroll com un tret de pistola que has fet aquí fora…

—No l’he fet jo, aquest soroll —va dir en Harry amb fermesa.

La cara magra i angulosa de la tieta Petúnia va aparèixer de cop al costat de la cara rodona i morada del tiet Vernon. Estava lívida.

—Què feies amagat sota la finestra?

—Això mateix; tens tota la raó, Petúnia! Es pot saber què feies sota la finestra?

—Escoltar les notícies —va dir en Harry en to resignat.

Els seus tiets van mirar-se amb aire ofès.

—Una altra vegada escoltant les notícies?

—Oh, és que són diferents cada dia —va dir en Harry.

—No em vulguis prendre el pèl, noi! Vull que em diguis de veritat què feies; i no em tornis a venir amb la història de les notícies! Saps perfectament que els de la teva colla…

—Vigila, Vernon! —va dir amb un xiuxiueig la tieta Petúnia, i el tiet Vernon va abaixar la veu fins al punt que en Harry amb prou feines el sentia.

—… que els de la teva colla no surten a les «nostres» notícies!

—Què has de saber tu —va dir en Harry.

El senyor i la senyora Dursley se’l van quedar mirant fit a fit un instant, fins que la tieta Petúnia va dir:

—Ets un mentider i un mal educat. Què fan tots aquests… mussols, sinó fer-te arribar notícies? —li va demanar, també abaixant la veu a partir de la paraula «mussols».

—Això mateix! —va dir el tiet Vernon amb un xiuxiueig de triomf—. Què n’has de dir, d’això? Com si no sabéssim que totes les notícies t’arriben a través d’aquests ocells fastigosos!

En Harry va vacil·lar un moment. Aquesta vegada li va costar una mica dir la veritat, per molt que els seus tiets no es poguessin imaginar quin greu que li sabia reconèixer el que passava.

—Fa temps que els mussols no em porten notícies —va dir en to neutre.

—No m’ho crec —va dir la tieta Petúnia a l’acte.

—Ni jo —va dir el tiet Vernon en to categòric.

—Segur que en trames alguna —va dir la tieta Petúnia.

—No som burros, saps? —va dir el tiet Vernon.

—Això sí que és notícia! —va dir en Harry, encès; i, abans que el senyor i la senyora Dursley el poguessin cridar, va girar en rodó, va travessar el tros de gespa del davant de la casa, va saltar la paret baixa del jardí i se’n va anar carrer enllà a grans gambades.

S’adonava que s’havia complicat la vida. Tard o d’hora s’hauria d’encarar amb els seus tiets i hauria de pagar per la seva falta de maneres, però ara per ara tant se li’n donava: tenia coses més importants al cap.

En Harry estava convençut que l’espetec era producte d’algun sortilegi d’aparetre o desaparetre. Era exactament el mateix soroll que en Dobby, l’elf domèstic, havia fet aquella vegada que s’havia esfumat. Podia ser que en Dobby fos al carrer Privet? Podia ser que ara en Dobby el seguís? Aquest pensament el va fer girar-se i quedar-se mirant carrer Privet enllà, però tot es veia desert i en Harry estava convençut que en Dobby no sabia fer-se invisible.

Va continuar caminant, sense fixar-se cap on tirava, perquè últimament havia voltat tant per tots aquells carrers que els peus el portaven d’esma als llocs on se sentia més de gust. Cada quatre passes mirava enrere; estava convençut que havia tingut a prop algun ésser màgic mentre estava estirat entre les begònies moribundes de la tieta Petúnia. Per què no li havien dit res? Per què no s’havien comunicat amb ell? Per què ara s’amagaven?

I de cop, quan més el dominava aquest sentiment d’impotència, va deixar d’estar-ne tan segur.

Ben mirat, potser no havia sigut cap so màgic. Potser estava tan ansiós per rebre el més petit senyal del món al qual pertanyia que interpretava equivocadament sorolls absolutament normals. Com podia assegurar que no era l’estrèpit d’alguna cosa que s’havia trencat a dintre la casa d’algun veí?

En Harry va notar una sensació de buidor a l’estómac, i, sense que se n’adonés, el sentiment de desesperança que l’havia turmentat tot l’estiu va tornar a envair-lo.

L’endemà al matí, el despertador el despertaria a les cinc per pagar el mussol que li portava el Periòdic Profètic; però, de què servia continuar comprant-lo? Últimament en Harry es limitava a donar un cop d’ull a la primera pàgina, i el deixava; quan els imbècils que dirigien el diari finalment s’adonessin que en Voldemort havia tornat, la notícia seria titular de portada, i aquella era l’única notícia que interessava a en Harry.

Amb una mica de sort, també li arribarien mussols amb cartes d’en Ron i de l’Hermione, els seus grans amics, però feia temps que havia perdut tota esperança que les cartes li expliquessin res de nou.

«No et podem dir gaire cosa de l’Innominable, evidentment… Ens han dit que no t’expliquem res d’important per si de cas les cartes es perden… Anem molt enfeinats, però ara no podem entrar en detalls… Estan passant moltes coses; ja t’ho explicarem tot quan ens vegem…».

Però, quan es veurien? Ningú es preocupava per donar-n’hi una data concreta. L’Hermione havia escrit d’una revolada «Espero que ens veurem aviat» a dintre la targeta amb què el felicitava pel seu aniversari, però aquell «aviat» com era, d’aviat? En Harry deduïa, a partir de les vagues insinuacions que deixaven anar en les seves cartes, que l’Hermione i en Ron eren en un mateix lloc, segurament a casa els pares d’en Ron. Li costava acceptar que tots dos fossin al Cau mentre ell estava reclòs allà al carrer Privet. Estava tan disgustat amb ells que havia arribat a llençar, sense obrir-les, les dues capses de bombons de la pastisseria Ducsdemel que li havien enviat pel seu aniversari. Després se’n va penedir, quan va veure l’amanida eixuta que la tieta Petúnia els va servir per sopar aquell mateix vespre.

En què devien estar enfeinats en Ron i l’Hermione? Per què ell no hi podia estar? Que no havia demostrat que era capaç de fer molt més que ells? Que potser havien oblidat tot el que havia fet? Que no havia sigut ell qui havia entrat en aquell cementiri i havia vist com mataven en Cedric? Que no havia sigut ell qui havien lligat a aquella tomba i havia estat a punt de morir?

«No hi pensis», va dir-se a si mateix en Harry en to sever per enèsima vegada aquell estiu. Ja era prou terrible tornar a ser en aquell cementiri en somnis perquè a sobre hi donés voltes quan estava despert.

Va tombar la cantonada i va desembocar a la placeta de les Magnòlies; mentre la travessava, va deixar en un costat el carreró del taller on havia vist el seu padrí per primera vegada. En Sírius, almenys, semblava entendre el que en Harry sentia. És veritat que les seves cartes estaven tan mancades de notícies pròpiament dites com les d’en Ron o les de l’Hermione, però almenys contenien, en lloc d’insinuacions torturadores, crides a la prudència i paraules de consol: «M’imagino que et deus sentir impotent… Fes bondat i tot anirà com ha d’anar… Vigila i no siguis imprudent…».

En Harry va pensar, mentre travessava la placeta de les Magnòlies i enfilava el carrer de les Magnòlies en direcció al tros d’ombra on hi havia els gronxadors, que fins ara havia fet (complidament) el que en Sírius li recomanava. Almenys havia resistit a la temptació de lligar el bagul a l’escombra i anar-se’n cap al Cau pel seu compte. En Harry trobava que s’havia comportat, sobretot tenint en compte la desesperació i la ràbia que li feia haver d’estar reclòs tant temps al carrer Privet, obligat a amagar-se pels parterres per tal de sentir alguna cosa que li indiqués el que Lord Voldemort feia. Tot i així, era més aviat mortificant que qui li deia que no fos imprudent fos un home que s’havia passat dotze anys tancat a Azkaban, la presó dels bruixots, que se n’havia escapat, que havia intentat cometre assassinat pel qual se l’havia condemnat d’entrada i que havia fugit amb un hipogrif robat.

En Harry va saltar per sobre de la porta tancada del parc infantil i va travessar l’espai de gespa seca. El parc era desert, igual que els carrers adjacents. Va arribar als gronxadors, es va deixar caure en l’únic que en Dudley i els seus amics encara no havien aconseguit fer malbé, va passar un braç al voltant de la cadena i es va quedar mirant amb tristesa a terra. No es podria tornar a amagar al parterre de les begònies. Demà hauria d’empescar-se una nova estratègia per escoltar les notícies. Però abans l’esperava una altra mala nit, perquè quan no l’assaltava cap malson on aparegués en Cedric tenia somnis angoixosos amb llargs passadissos a les fosques que acabaven tots en atzucacs o en portes tancades, i que ell s’imaginava que tenien relació amb el sentiment d’estar presoner que el dominava quan estava despert. Sovint, la vella cicatriu del front li feia fiblades doloroses, però no comptava que en Ron ni l’Hermione ni en Sírius ho continuessin trobant de gaire interès. Temps enrere, el dolor de la cicatriu havia sigut l’avís que en Voldemort recuperava les forces; ara que en Voldemort havia tornat, però, segur que li recordarien que aquella irritació regular era una cosa previsible per la qual no calia preocupar-se: res de nou…

La injustícia de tot plegat el va revoltar fins al punt de fer-li venir ganes de cridar de ràbia. Si no hagués sigut per ell, ningú hauria sabut que en Voldemort havia tornat! I el recompensaven obligant-lo a estar-se a Little Whinging quatre setmanes seguides, completament aïllat del món de la màgia, condemnat a estar arrupit entre begònies moribundes i a sentir parlar de periquitos que feien esquí aquàtic! Com era que en Dumbledore l’havia oblidat tan de pressa? Com era que en Ron i l’Hermione havien quedat per trobar-se i no l’havien convidat també a ell? Quant temps més hauria d’aguantar que en Sírius li digués que fos bon noi i no fes res, o de resistir a la temptació d’escriure a l’impresentable Periòdic Profètic per fer-los saber que en Voldemort havia tornat? Eren uns pensaments exaltats que no li paraven de voltar pel cap, i se li van anar encenent les sangs de ràbia mentre la xafogosa foscor de la nit queia sobre seu, amb l’aire carregat d’olor d’herba calenta i seca i amb la remor apagada de la circulació enllà de la tanca del parc infantil.

De cop, després d’haver estat assegut als gronxadors no sabia quanta estona, una fressa de veus va interrompre les seves reflexions i li va fer aixecar el cap. Els fanals dels carrers adjacents projectaven prou claror per retallar la silueta d’un grup de persones que travessaven el parc. N’hi havia un que cantava una cançó barroera en veu alta. Els altres reien. Se sentia el nyic-nyic suau de les bicicletes cares de carreres que duien.

En Harry sabia qui eren. El de davant era, clarament, en Dudley Dursley, el seu cosí, que se’n tornava cap a casa seguit per la seva colla de gossos fidels.

En Dudley era tan gros com sempre, però el règim estricte de tot un any i el descobriment d’una nova habilitat li havien canviat bastant la complexió. Com el tiet Vernon es complaïa a explicar a tothom qui el volgués escoltar, en Dudley s’havia convertit no feia gaire en campió juvenil dels pesos pesants del campionat escolar de boxa de la regió del Southeast. El «noble esport», com el tiet Vernon l’anomenava, havia fet en Dudley encara més temible de com el recordava en Harry de quan anaven junts a primària, en aquella època en què havia fet de primer espàrring d’en Dudley. En Harry ja no tenia gens de por del seu cosí, però tot i així no creia que el fet que en Dudley aprengués a pegar amb més força i més precisió fos cap motiu d’alegria. Els nens de tot el veïnat li tenien pànic; molt més pànic que no pas a «aquell tal Potter» que, segons els havien dit, era un gamberro acabat i anava al Sant Brutus, el reformatori per a nens irreformables.

En Harry va quedar-se mirant aquelles siluetes negres que travessaven la superfície de gespa mentre pensava qui devien aver apallissat aquell vespre. «Mira cap aquí», va pensar en Harry mentre se’ls mirava, primer sense adonar-se’n. «Va, mira cap aquí… Estic assegut aquí tot sol… Vine a buscar-me…».

Si els amics d’en Dudley el veien allà assegut, segur que hi anirien de dret. Què faria, en Dudley, aleshores? Segur que no voldria quedar malament davant de la seva colla, però li faria por provocar en Harry… Podia ser molt divertit veure en Dudley en aquell dilema, burlar-se’n, veure’l sense valor per tornar-s’hi… I, si cap dels altres intentava pegar en Harry, estava preparat: tenia la vareta. Que s’hi atrevissin… Es moria de ganes de descarregar tota la seva desesperació en els nois que temps enrere li havien amargat la vida.

Però no miraven cap a ell, no el veien, ja eren a tocar de la tanca. En Harry va refrenar l’impuls de cridar-los; buscar raons era poc intel·ligent; no havia de servir-se de la màgia; es tornava a jugar que l’expulsessin.

Les veus de la colla d’en Dudley es van apagar i es van perdre carrer de les Magnòlies avall.

«Ja ho veus, Sírius», va pensar en Harry amb apatia. «No sóc imprudent. Faig bondat. Just el contrari del que tu hauries fet».

Va posar-se dret i va estirar els braços. La tieta Petúnia i el tiet Vernon trobaven sempre bé l’hora que en Dudley tornava a casa, mentre que qualsevol hora més tardana era sempre massa tard. Com que el tiet Vernon havia amenaçat en Harry que el tancaria al cobert si mai tornava a arribar a casa més tard que en Dudley, en Harry va ofegar un badall i, encara amb una ganyota a la cara, es va encaminar cap a la porta del parc infantil.

El carrer de les Magnòlies, igual que el carrer Privet, era un seguit de grans cases unifamiliars amb superfícies de gespa perfectament segades els propietaris de les quals eren tots homes corpulents que anaven amb cotxes immaculats molt semblants al del tiet Vernon. A en Harry li agradava més Little Whinging de nit, quan les finestres amb les cortines tirades eren taques de colors alegres enmig de la foscor i no corria el perill de sentir murmuris de desaprovació sobre el seu aspecte de «delinqüent» quan passava pel costat d’algun cap de família. Caminava de pressa, tant que a mig carrer de les Magnòlies va tornar a distingir la colla d’en Dudley, que s’acomiadaven a l’embocadura de la placeta de les Magnòlies. En Harry es va amagar a l’ombra d’un gran lilà i va esperar.

—… ha xisclat com un garrí, eh? —deia en Malcolm, entre les riallades dels altres.

—Quin ganxo de dreta que li has clavat, Dudley! —va dir en Piers.

—Què, demà a la mateixa hora? —va dir en Dudley.

—Quedem a casa meva, que els meus pares no hi seran —va dir en Gordon.

—Fins demà —va dir en Dudley.

—Adéu, Dud!

—Fins demà, campió!

En Harry va esperar que tota la colla se n’anés per sortir d’on era. Quan la remor de veus es va haver tornat a apagar va tombar la cantonada, va entrar a la placeta de les Magnòlies i, caminant a bon pas, de seguida va ser prou a prop d’en Dudley, que anava xino-xano cantussejant sense entonar, per cridar-lo.

—Ei, campió!

En Dudley es va tombar.

—Ah, ets tu —va remugar.

—Des de quan et diuen campió? —li va demanar en Harry.

—Va, calla —va respondre-li en Dudley de mala manera, i li va donar l’esquena.

—No és un mal nom —va dir en Harry somrient en el moment que atrapava el seu cosí i se li posava al costat—. Però per a mi sempre seràs en Diddy.

—T’he dit que callis! —va dir en Dudley, i va tancar les seves manasses amb força.

—Els teus col·legues no saben com et diu la teva mare?

—Tanca la boca.

—A la teva mare no l’hi dius, que tanqui la boca. Et puc dir Dudleiet o Dudleió, doncs? Què et sembla?

En Dudley no va dir res. L’esforç que feia per retenir-se de pegar en Harry semblava exigir tota la seva concentració.

—Qui us heu dedicat a apallissar, avui? —li va demanar en Harry, ja sense somriure—. Un altre nano de deu anys, potser? Ja sé que abans-d’ahir vau estovar en Mark Evans.

—S’ho estava buscant —va remugar en Dudley.

—De veritat?

—Em va insultar.

—Ah, sí? I què et va dir? Que semblaves un porc que havia après a caminar només amb les potes de darrere? Perquè això no és insultar, Dud; això és veritat.

A en Dudley se li havia disparat un múscul de la mandíbula. En Harry disfrutava com un boig veient com feia enfurismar en Dudley; li semblava com si transmetés la seva ràbia al seu cosí, i aquella era l’única manera de desfogar-se que tenia.

Van trencar a la dreta i van tirar pel carreró estret on en Harry havia vist en Sírius per primera vegada, que era el camí més directe per anar de la placeta de les Magnòlies al passeig de les Glicines. Era desert, i estava molt més fosc que els altres carrers perquè no hi havia cap fanal. El trepig dels seus passos quedava ofegat per les parets del taller que hi havia en una banda i per la tanca alta de l’altra.

—Et sents molt valent, amb això que portes, eh? —va dir en Dudley al cap de no gaire.

—El què?

—Això; aquesta cosa que portes amagada.

En Harry va tornar a somriure.

—Veig que no ets tan burro com sembles, Dud. No, no; si ho fossis no series capaç de caminar i de parlar alhora.

En Harry va treure la vareta. Va veure que en Dudley se la mirava de reüll.

—No la pots fer servir —va dir en Dudley a l’acte—. Sé que no la pots fer servir; t’expulsarien d’aquella escola de sonats on vas.

—Com saps que el reglament no ha canviat, campió?

—Segur que no —va dir en Dudley, però amb veu de no estar-ne del tot convençut.

En Harry va riure fluix.

—No tens pebrots de ficar-te amb mi sense portar-la a sobre, per això —va remugar en Dudley.

—I tu necessites tenir quatre col·legues al costat per pegar un nano de deu anys. Aquest títol de boxa de què fardes tant… Quants anys tenia l’altre? Set? Vuit?

—En tenia setze, perquè ho sàpigues —va remugar en Dudley—, i ha estat desmaiat vint minuts després del combat, i era el doble que tu. Ja veuràs quan li digui al meu pare que te la prengui…

—Encara t’ha de salvar el papa? El campió de boxa que el seu pare tant admira té por de la vareta malèfica d’en Harry?

—A la nit no ets tan valent, per això —va dir en Dudley en to burleta.

—Ara és de nit, Diddy. Quan és fosc com ara es diu que és de nit.

—Vull dir quan ets al llit! —va vociferar en Dudley.

S’havia parat. En Harry també es va parar, i es va quedar mirant el seu cosí. Tot i no distingir-li gaire bé la cara, va veure que tenia una expressió estranyament triomfal.

—Com vols dir, que no sóc valent quan sóc al llit? —va dir en Harry, sobtat—. De què haig de tenir por? Dels coixins?

—Ahir a la nit et vaig sentir —va dir en Dudley amb l’alè contingut—. Parlaves adormit. Gemegaves.

—Com vols dir? —va repetir en Harry, però amb una sensació de vertigen. La nit passada havia tornat a ser en somnis en aquell cementiri.

En Dudley va fer una riallada, i amb veu d’espinguet va imitar algú que somiquejava:

—«No matis en Cedric! No matis en Cedric!». Qui és en Cedric? Un amic teu?

—No; t’ho inventes —va dir en Harry sense pensar. Però es notava la boca seca. Sabia que en Dudley no s’ho inventava; com podia saber res d’en Cedric, sinó?

—«Papa! Ajuda’m, papa! Em vol matar, papa! Ai, ai!».

—Calla —va dir en Harry sense alçar la veu—. Dudley, t’aviso; calla!

—«Vine, papa, ajuda’m! Mama, vine a ajudar-me! Ha matat en Cedric! Papa, ajuda’m! Em vol matar!». No m’apuntis amb això!

En Dudley es va arrambar contra la paret del carreró. En Harry el va apuntar al cor amb la vareta. Notava com li bategaven a les venes catorze anys de ressentiment contra en Dudley; es moria de ganes de donar-li un cop de vareta, de fer-li un encantament que l’obligués a arrossegar-se fins a casa com un insecte, atordit, amb un parell d’antenes…

—No en tornis a parlar mai més, d’això —va dir en Harry entre dents—. Queda clar?

—Apunta cap a una altra banda!

—Queda clar o no?

—Apunta-la cap a una altra banda!

—Queda clar?

—Treu-me-la de…

En Dudley va deixar anar un esbufec sobtat, com si l’haguessin submergit en aigua glaçada.

La nit havia sofert un canvi. La blavor nocturna sembrada d’estrelles s’havia tornat de cop d’un negre intens mancat de llum: les estrelles, la lluna, la claror dels fanals de tots dos extrems del carreró, havien desaparegut. La fresca del vespre s’havia transformat de sobte en un fred penetrant, que tallava. Estaven envoltats d’una foscor absoluta, impenetrable i muda, com si una mà gegantina hagués deixat caure un vel gruixut i glacial sobre tot el carreró perquè no veiessin res.

Durant un instant, en Harry va pensar que havia fet màgia sense voler, tot i haver-s’hi resistit amb totes les seves forces; però de seguida va caure en el fet que no tenia el poder d’apagar les estrelles. Va girar el cap a banda i banda per mirar si veia res, però la foscor li tapava els ulls com una bena impalpable.

De cop va sentir al costat la veu esporuguida d’en Dudley.

—Què fas? Para!

—No faig res! Calla i no et moguis!

—No veig res! M’he tornat cec!

—Et dic que callis!

En Harry va quedar immòbil, fent anar els ulls a dreta i esquerra. Feia tant fred que tremolava tot ell; tenia pell de gallina als braços i els pèls del clatell se li havien eriçat. Va obrir els ulls tant com va poder, mirant impotent tot al seu voltant, sense veure res.

No podia ser… No podia ser que allò passés a Little Whinging… Va dreçar les orelles… Era més fàcil que els sentís que no que els veiés…

—L’hi diré al papa! —va dir en Dudley, gemegós—. On ets? Què fas?

—Vols callar? —li va dir en Harry amb un xiuxiueig—. Deixa’m escoltar…

De cop va callar. Acabava de sentir el que tenia por de sentir.

Al carreró hi havia algú més a part d’ells, alguna cosa que emetia una respiració lenta, ronca, escanyada. En Harry, tremolant enmig d’aquell aire gèlid, va notar que l’envaïa la basarda.

—Ja n’hi ha prou! Para! Te l’estàs guanyant!

—Calla, Dudley…

«Pam!».

En Harry va rebre un cop de puny en una galta que el va fer saltar. Els ulls li feien pampallugues. Per segona vegada en una hora, a en Harry li va semblar que el cap se li havia partit en dos. Va caure amb un cop sec a terra, i la vareta se li va escapar de la mà.

—Ets un imbècil, Dudley! —va dir en Harry cridant, amb els ulls enllagrimats del mal que li havia fet el cop i palpant en la foscor de quatre grapes com un desesperat. Va sentir en Dudley que s’allunyava d’ell a les palpentes i que topava contra la tanca del carreró, entrebancant-se.

—Dudley, torna! Vas cap on no has d’anar!

Va sentir-se un xiscle esgarrifós i el trepig de passos d’en Dudley es va aturar. Al mateix temps, en Harry va notar darrere seu una fredor esgarrifosa que només podia significar una cosa: eren més d’un.

—Dudley, no diguis res! Facis el que facis, no diguis res! La vareta! —va murmurar en Harry desesperat, mentre feia anar les mans per terra com si fossin aranyes—. On ha anat a parar la vareta? Va… Lumos!

Va dir el sortilegi inconscientment, empès per l’ànsia de tenir llum per trobar-la; i, incrèdul i alleujat alhora, va veure brillar una llum a dos pams d’on tenia la mà dreta: la punta de la vareta s’havia encès. En Harry la va agafar d’una revolada, es va posar dret d’un bot i es va tombar.

Va fer-li un salt el cor.

Una figura alta i encaputxada se li acostava imperceptiblement sense tocar a terra, amb la túnica amagant-li els peus i la cara, xuclant la foscor de la nit.

En Harry es va tirar enrere atropelladament, i va aixecar la vareta.

—Expecto patronum!

Un fil platejat de vapor va sortir de la punta de la vareta i el demèntor va afluixar el pas, però el sortilegi no havia fet el seu efecte; entrebancant-se amb els peus, en Harry va continuar reculant, destarotat per la por, mentre el demèntor se li tirava a sobre.

Dues mans grises, viscoses i plenes de crostes van sortir de dintre la túnica del demèntor fent acció d’agafar-lo. En Harry va sentir una mena de brunzit.

—Expecto patronum!

La veu li va sortir feble i apagada. Un altre fil de fum platejat, més tènue que el d’abans, va sortir de la vareta… Ja no en sabia; ja no sabia fer el sortilegi.

Va sentir una rialla dintre seu, una rialla estrident i aguda… Li va arribar la pudor de l’alè fred com la mort del demèntor, que li omplia els pulmons i l’ofegava. «Pensa en alguna cosa alegre…».

Però no trobava alegria dintre seu… Els dits glaçats del demèntor li començaven a envoltar el coll; aquella rialla aguda es feia cada vegada més forta; i al cap li va ressonar una veu: «Resigna’t a morir, Harry… Potser així no serà tan dolorós… Però no t’ho sabria dir segur: no m’he mort mai…».

No tornaria a veure mai més en Ron i l’Hermione…

Però les cares de tots dos se li van aparèixer de cop mentre buscava aire desesperadament.

—Expecto patronum!

Un gran cérvol de plata va prorrompre de la punta de la vareta d’en Harry, i amb les banyes va encertar el lloc on el demèntor hauria hagut de tenir el cor; el demèntor va fer-se enrere, ingràvid com la foscor, i, en el moment que el cérvol tornava a envestir, el demèntor va fugir com una ratapinyada, derrotat.

—Segueix-me! —va cridar en Harry al cérvol. Va girar en rodó, i va arrencar a córrer carreró enllà amb la vareta aixecada—. Dudley! Dudley!

Encara no havia fet deu passes que els va trobar. En Dudley estava cargolat a terra, tapant-se la cara amb els braços, amb un altre demèntor ajupit al seu costat agafant-li els punys amb les seves mans viscoses i separant-los-hi de mica en mica, gairebé amb delicadesa, mentre acostava el seu cap encaputxat a la cara d’en Dudley com si anés a fer-li un petó.

—Ataca’l! —va vociferar en Harry, i, amb un brunzit com un bramul, el cérvol de plata que en Harry havia conjurat va passar-li galopant pel costat. La cara sense ulls del demèntor era a un dit de la d’en Dudley quan la cornamenta de plata el va encertar; el demèntor va sortir disparat enlaire i, com el seu company, se’n va anar volant i va desaparèixer en la foscor; el cérvol se’n va anar trotant fins al capdavall del carreró, i es va esfilagarsar com un núvol de boirina platejada.

La lluna, les estrelles i els fanals van tornar a fer acte de presència. Un ventijol suau va travessar el carreró. Les capçades dels arbres remorejaven als jardins, i la remor habitual de cotxes de la placeta de les Magnòlies va tornar a deixar-se sentir. En Harry es va quedar quiet, amb tots els sentits a flor de pell, paint aquell brusc retorn a la normalitat. Al cap d’un moment es va adonar que tenia la samarreta enganxada al cos: estava amarat de suor.

No li entrava al cap el que acabava de passar. Els demèntors havien vingut a Little Whinging!

En Dudley continuava cargolat a terra, gemegant i tremolant. En Harry es va inclinar per veure si es trobava prou bé per aixecar-se, però darrere seu va sentir de cop un trepig fort de passos d’algú que s’acostava corrents. Va tornar a aixecar la vareta instintivament i va fer mitja volta per plantar cara a aquell nou desconegut.

La senyora Figg, aquella velleta fleuma que tenia de veïna, va arribar esbufegant. Anava escabellada, amb els cabells grisos que li sortien del ret, la seva bossa de macramé —on repicava algun objecte metàl·lic— penjant-li del puny i les seves sabatilles de feltre de quadres. En Harry va voler amagar la vareta de seguida, però…

—No la guardis, burro! —va exclamar ella amb un xiscle—. I si n’hi ha més? El mataré, en Mundungus Fletcher!





2. Un cúmul de mussols


—Què? —va dir en Harry sense entendre res.

—Se n’ha anat! —va dir la senyora Figg, retorcent-se les mans—. Se n’ha anat a veure no sé qui per una cosa d’unes marmites que havien caigut d’una escombra! Li vaig dir que l’escorxaria de viu en viu si se n’anava, i ja ho veus! Demèntors! Sort que he dit a en Bigotis que estigués al cas! Però no ens podem quedar aquí com uns estaquirots! Va, corre, has de tornar cap a casa! Ai, quin escàndol que hi haurà! El mataré!

—Escolti… —Descobrir que aquella seva veïna tan fleuma enamorada dels gats sabia què eren els demèntors va sobtar en Harry quasi tant com el fet d’haver-ne trobat dos allà al carreró—. Que és una bruixa, vostè?

—Sóc una llufa, com en Mundungus sap molt bé, i per això no t’he pogut ajudar de cap manera a lluitar contra els demèntors! T’ha deixat absolutament indefens; i mira que l’havia avisat…

—Aquest tal Mundungus em seguia? Espera; així, era ell! És el que ha desaparès davant de casa!

—Sí, ja ho sé; per sort he fet apostar en Bigotis sota un cotxe perquè vigilés, i en Bigotis m’ho ha vingut a dir, però quan he arribat ja te n’havies anat… I ara què dirà, en Dumbledore? Noi! —va dir amb un crit a en Dudley, que continuava estirat a terra de panxa enlaire—. Vols fer el favor d’aixecar el cul de terra d’una vegada?

—Coneix en Dumbledore?

—És clar que el conec; Com vols que no el conegui? Va, afanyem-nos; si tornen no et podré servir de gaire ajuda; no passo de saber transfigurar bossetes de te.

Va ajupir-se, va agafar un dels braços massissos d’en Dudley amb les seves manetes arrugades i el va estirar.

—Vinga, aixeca’t, sac de carn; aixeca’t!

Però en Dudley no es podia o no es volia moure. Va continuar a terra, tremolant, amb la cara lívida i els llavis contrets.

—Ja l’aixeco jo.

En Harry va agafar en Dudley pel braç i va fer força. Fent un gran esforç, va aconseguir posar-lo dret. En Dudley semblava a punt de desmaiar-se. Tenia els ulls en blanc i la suor li perlejava la cara; en Harry el va deixar un instant, i es va balancejar perillosament.

—Afanya’t! —va dir la senyora Figg, molt nerviosa.

En Harry va passar-se un braç d’en Dudley per sobre l’espatlla i el va començar a arrossegar cap al carrer de les Magnòlies, una mica encorbat pel pes. La senyora Figg anava tirant davant seu, allargant el coll amb neguit per veure si hi havia res a la cantonada.

—Tingues la vareta a mà —va dir a en Harry quan van enfilar el passeig de les Glicines—. Ara no pateixis per l’Acta de Secretisme; s’armarà igual de grossa; tant te la carregues per un drac com per un ou. Estic pensant en el Decret de regulació de l’accés dels menors d’edat a la màgia… És justament això el que feia patir en Dumbledore… Què és allò que hi ha al capdavall del carrer? Ah, és en Prentice… No et guardis la vareta, home; que no veus que jo no puc fer res?

No era gens fàcil aguantar dreta una vareta i carregar en Dudley alhora. En Harry va clavar un cop al seu cosí a les costelles, però semblava que en Dudley hagués perdut tota voluntat de moure’s autònomament. S’arrepenjava en l’espatlla d’en Harry, arrossegant els seus peuassos per terra.

—Senyora Figg, com és que no m’ha dit mai que era una llufa? —li va demanar en Harry, esbufegant de l’esforç de caminar—. Tantes vegades com he anat a casa seva; com és que no me n’ha dit mai res?

—Ordres d’en Dumbledore. T’havia de vigilar, però sense obrir la boca, eres massa petit. Perdona’m per haver-te amargat tant la vida, Harry, però si els teus tiets haguessin sabut que t’ho passaves bé no t’haurien deixat venir. Ja m’ha costat, ja, no et pensis… Ai —va dir amb aire tràgic, tornant-se a retòrcer les mans—, ai quan en Dumbledore ho sàpiga! Com se n’ha pogut anar en Mundungus, si tenia guàrdia fins a mitjanit? On deu parar? I com li explico jo ara a en Dumbledore el que ha passat? Jo no sé aparetre.

—Jo tinc un mussol; l’hi puc deixar —va dir en Harry amb esforç, convençut que la columna se li partiria a causa del pes d’en Dudley.

—Harry, no entens res! En Dumbledore s’ha de moure de seguida, perquè la Conselleria té els seus mètodes per descobrir que un menor d’edat ha fet màgia. Segur que ja ho saben, mira què et dic.

—Però per desfer-me dels demèntors bé havia de recórrer a la màgia! El que els ha de preocupar de debò és què feien aquests demèntors levitant pel passeig de les Glicines, no?

—Ai, Harry, tant de bo sigui així, però em fa por que… Et mataré, Mundungus Fletcher!!!

Va haver-hi un espetec molt fort, l’aire es va omplir d’una forta olor d’alcohol i tabac florit, i davant seu es va materialitzar un home rabassut sense afaitar vestit amb un abric espellifat. Era garrell i camacurt, tenia una llarga cabellera esbullada de color de panotxa i uns ulls bossuts i injectats de sang que li donaven l’aire trist d’un basset. També portava un farcell de color de plata, que en Harry va identificar a l’acte com una capa que fa invisible.

—Què passa, Figgy? —va dir, mirant successivament la senyora Figg, en Harry i en Dudley—. Com és que ja no vas d’incògnit?

—A tu sí que et faré anar d’incògnit! —va exclamar la senyora Figg—. Han vingut demèntors, inútil, desertor, guardaespatlles de pacotilla!

—Demèntors? —va repetir en Mundungus, esgarrifat—. Demèntors aquí?

—Sí, aquí, sac d’excrements de ratapinyada; aquí! —va dir la senyora Figg cridant—. Demèntors que han atacat el noi que tenies al teu càrrec!

—Renoi —va dir en Mundungus amb un fil de veu, mirant alternadament la senyora Figg, en Harry i la senyora Figg una altra vegada—. Renoi, tu…

—I tu comprant marmites robades! No et vaig dir que no te n’anessis? T’ho vaig dir o no?

—És que… —En Mundungus feia cara d’estar molt incòmode—. És que era una ocasió única, i…

La senyora Figg va aixecar el braç d’on li penjava la bossa, on alguna cosa no havia parat de repicar en tota l’estona, i va estampar-la contra la cara i el coll d’en Mundungus; pel soroll metàl·lic que feia, devia haver-hi unes quantes llaunes de menjar per a gats.

—Ai! Deixa’m! Deixa’m, mala bruixa! Algú l’hi ha d’anar a explicar a en Dumbledore!

—No-més-fal-ta-ri-a! —va dir la senyora Figg cridant, a batzegades, sense deixar de picar amb la bossa totes les parts desprotegides del cos d’en Mundungus—. I-més-val-que-si-guis-tu-i-ai-xí-li-ex-pli-quis-per-què-no-hi-e-res-per-do-nar-un-cop-de-mà!

—Que et cau el ret! —va dir en Mundungus, tapant-se el cap amb els braços per protegir-se—. Ja hi vaig, ja hi vaig!

I, amb un altre espetec sonor, es va volatilitzar.

—Aviam si el mata, en Dumbledore! —va dir la senyora Figg, encesa—. Vinga, Harry, afanya’t, que és per avui!

En Harry va decidir no malgastar el poc alè que li quedava comentant-li que sota el pes d’en Dudley amb prou feines podia caminar. Va clavar una estrebada a en Dudley, que encara estava mig inconscient, i va continuar avançant penosament.

—T’acompanyaré fins a casa —va dir la senyora Figg quan van desembocar al carrer Privet—. No fos cas que n’hi hagués més… Ai, quin desastre; i els has hagut de plantar cara tu sol… I mira que en Dumbledore ens havia dit que evitéssim que fessis màgia fos com fos… Què hi farem; quan una cosa no té poció, no té poció; ara ja hem esvalotat el galliner.

—Així —va dir en Harry esbufegant—, en Dumbledore ha fet que em vigilessin?

—És clar —va dir la senyora Figg, que començava a perdre la paciència—. Que et pensaves que et deixaria rondar tot sol, després del que va passar al juny? Noi, m’havien dit que eres intel·ligent… Va, ara entra a casa i no et moguis —li va dir quan van arribar al número quatre—. Suposo que algú et dirà alguna cosa aviat.

—I vostè què pensa fer? —li va demanar en Harry, neguitós.

—Anar de dret cap a casa —va dir la senyora Figg, mentre observava el carrer en penombra amb una esgarrifança—. M’han de donar noves instruccions. Tu no et moguis de casa. Bona nit.

—Esperi un moment! No se’n vagi! M’agradaria saber…

Però la senyora Figg ja s’allunyava a bon pas, fent espetegar les sabatilles i fent repicar les llaunes dintre la bossa amb el vaivé.

—Esperi! —li va dir en Harry cridant. Tenia una infinitat de preguntes per fer a qualsevol que tingués relació amb en Dumbledore; però la foscor va engolir la senyora Figgs en un tres i no res. Arrufant el nas, en Harry va posar-se bé en Dudley a l’espatlla i va fer penosament el tros que li faltava per arribar al caminal del jardí del número quatre del carrer Privet.

Hi havia llum al rebedor. En Harry es va ficar la vareta per sota la trinxa dels texans, va tocar el timbre i va mirar com la silueta de la tieta Petúnia creixia, deformada pel vidre ondulat de la porta del carrer.

—Diddy! Ja era hora; ja començava a… Diddy, què et passa?

En Harry va mirar en Dudley de reüll i va sortir de sota el seu braç massís just a temps. En Dudley es va balancejar un moment, amb la cara verda, i de cop va obrir la boca i va començar a vomitar sobre l’estora.

—Diddy!!! Diddy, rei, què tens? Vernon! Vernon!!!

El tiet d’en Harry va arribar d’un salt des de la sala d’estar, amb els seus bigotis de morsa tremolant-li amunt i avall com sempre que estava atabalat. Va córrer a ajudar la tieta Petúnia a fer travessar el llindar a un Dudley decaigut sense que cap d’ells trepitgés la vomitada.

—No es troba bé, Vernon!

—Què tens, fill? Què ha passat? Que la senyora Polkiss t’ha donat cap cosa rara, amb el te?

—Com és que vas tan brut de terra, rei meu? Que has caigut?

—Espera… No et deuen haver atracat, oi?

La tieta Petúnia va deixar anar un crit.

—Truca a la policia, Vernon! Truca a la policia! Diddy, rei, digues alguna cosa a la mama! Què t’han fet?

Amb tot aquell guirigall, va semblar que deixaven de banda en Harry, cosa que no li va saber gens de greu. Va aconseguir esquitllar-se a la casa just abans que el tiet Vernon tanqués amb un cop de porta, i, mentre tota la família Dursley avançava pel rebedor fent enrenou en direcció a la cuina, en Harry va anar a poc a poc i sense fer soroll cap a l’escala.

—Qui ha sigut, fill? Digue’ns qui eren. No pateixis que els enxamparem.

—Calla! Vol dir alguna cosa, Vernon! Què passa, Diddy? Explica-l’hi a la mama!

En el moment que en Harry posava el peu al primer esglaó en Dudley va recuperar la veu.

—Ha sigut ell.

En Harry va quedar petrificat, amb el peu a l’esglaó i la cara tensa, preparat per a l’explosió.

—Noi, vine aquí!!!

Amb un sentiment híbrid de por i de ràbia, en Harry va retirar amb calma el peu de l’escala i va fer mitja volta per seguir la família Dursley.

La blancor immaculada de la cuina posseïa una resplendor estranyament irreal venint de la foscor de fora. La tieta Petúnia acomodava en Dudley en una cadira; encara estava molt verd i molt suat. El tiet Vernon era davant dels fogons, i es mirava en Harry amb ulls escrutadors.

—Què li has fet al meu fill? —va dir, amb veu ronca i amenaçadora.

—No li he fet res —va dir en Harry, tot i saber perfectament que el tiet Vernon no se’l creuria.

—Què t’ha fet, Diddy? —va dir la tieta Petúnia amb veu tremolosa, mentre netejava el vòmit de la pitrera de la jaqueta de pell d’en Dudley amb una esponja—. Que t’ha fet… que t’ha fet allò que no pot fer, rei? Que ha fet servir allò?

Tremolant, amb lentitud, en Dudley va fer que sí amb el cap.

—No és veritat! —va dir en Harry amb vehemència, mentre la tieta Petúnia es posava a somiquejar i el tiet Vernon aixecava els punys—. Jo no li he fet res; no he sigut jo, ha sigut…

Però just en aquell moment un mussol va entrar fent un picat per la finestra de la cuina. Va esquivar per poc la closca del tiet Vernon, va travessar la cuina planejant, va deixar caure el gran sobre de pergamí que portava al bec als peus d’en Harry, va fer mitja volta amb elegància, fregant el sobre de la nevera amb les puntes de les ales, i va tornar a anar-se’n jardí enllà com una exhalació.

—Mussols!!! —va bramar el tiet Vernon, i va tancar la finestra de la cuina de cop amb la vena del pols fent-li zub-zub de ràbia—. Ja hi tornem a ser amb els mussols!!! No vull ni un mussol més a casa meva!!!

Però en Harry ja havia obert el sobre i en treia la carta, amb el cor bategant-li amb força.

Benvolgut senyor Potter,

Ha arribat a coneixença nostra que ha utilitzat l’encanteri dels patrons a les nou i vint-i-tres minuts d’aquest vespre en una àrea habitada per muggles i en presència d’un muggle.

La gravetat d’aquesta infracció del Decret de regulació de l’accés dels menors d’edat a la màgia ens obliga a expulsar-lo de l’escola de bruixeria Hogwarts. Pròximament rebrà la visita d’un funcionari de la Conselleria, que procedirà a la destrucció de la seva vareta.

Pel fet d’haver rebut prèviament un advertiment oficial per una infracció anterior de l’article tretze de l’Acta de Secretisme de la Confederació Internacional de Bruixots, sentim molt haver d’informar-lo que se’l convoca a una vista oral disciplinària a la Conselleria d’Afers Màgics el dia 12 d’agost a les nou del matí.

El saluda atentament,

MAFALDA HOPKIRK

Direcció General de Control de l’Ús Indegut de la Màgia

Conselleria d’Afers Màgics



En Harry es va llegir la carta dues vegades. Amb prou feines s’adonava que el tiet Vernon i la tieta Petúnia parlaven. Havia quedat garratibat. Una cosa li havia penetrat la consciència com una fletxa paralitzadora: l’expulsaven de Hogwarts. S’havia acabat. No hi podria tornar més.

Va aixecar la vista per mirar la família Dursley. El tiet Vernon tenia la cara morada de cridar, i encara tenia els punys aixecats; la tieta Petúnia abraçava en Dudley, que tornava a vomitar.

Després d’un primer moment d’estupefacció, va semblar que el cervell d’en Harry revifés. «Pròximament rebrà la visita d’un funcionari de la Conselleria, que procedirà a la destrucció de la seva vareta». Només hi havia una solució: fugir immediatament. On aniria, en Harry no en tenia ni idea, però d’una cosa estava segur: tant si era a Hogwarts com no, li feia falta la vareta. En un estat gairebé de trànsit, va treure la vareta i va fer mitja volta per sortir de la cuina.

—Es pot saber on vas? —va bramar el tiet Vernon. Com que en Harry no li va respondre, va travessar la cuina amb quatre gambades per posar-se davant de la porta que donava al rebedor—. Encara no hem acabat de parlar, noi!

—Deixa’m passar —va dir en Harry amb un fil de veu.

—No te n’aniràs fins que no ens expliquis per què en Dudley…

—Si no em deixes passar et faig un encantament —va dir en Harry, aixecant la vareta.

—No pots! —va dir el tiet Vernon amb un crit—. Sé que no tens permís per fer-ho fora d’aquell manicomi que tu en dius escola!

—Me n’han fet fora, del manicomi —va dir en Harry—, o sigui que puc fer el que em doni la gana. Compto fins a tres: un, dos…

Un fort patapam va ressonar a tota la cuina. La tieta Petúnia va deixar anar un xiscle, el tiet Vernon es va ajupir fent un crit i, per tercera vegada aquell vespre, en Harry va mirar de localitzar l’origen d’un incident del qual ell no era responsable. Va descobrir-ho a l’acte: a l’ampit de la finestra de la cuina hi havia un mussol atordit i estarrufat que acabava de topar contra la finestra tancada.

Sense fer cas del crit de desesperació del tiet Vernon («Mussols!!!»), en Harry va travessar la cuina i va obrir la finestra d’una revolada. El mussol va allargar-li la pota, on tenia lligat un petit pergamí cargolat, es va desestarrufar i se’n va anar volant així que en Harry va haver agafat la carta. Amb mans tremoloses, en Harry va descargolar aquesta segona nota, escrita a corre-cuita amb tinta negra i esquitxada de taques.

Harry,

En Dumbledore acaba d’arribar a la Conselleria per mirar de resoldre-ho tot. No surtis per res de casa dels teus tiets! No facis més màgia! I no donis la vareta a ningú!

ARTHUR WEASLEY



En Dumbledore hi havia anat per mirar de resoldre-ho tot… Què volia dir, això? Fins a quin punt en Dumbledore tenia poder per invalidar una decisió de la Conselleria d’Afers Màgics? Si era així, podia ser que el deixessin tornar a Hogwarts? En el cor d’en Harry es va obrir una escletxa d’esperança, que la por li va cloure quasi a l’acte: com es podia negar a donar la vareta sense recórrer a la màgia? Hauria de batre’s amb els funcionaris de la Conselleria; i, si ho feia, tindria sort si evitava que l’enviessin a Azkaban, i encara més que l’expulsessin.

El cap li anava a cent… Podia escapar-se i arriscar-se que la Conselleria el detingués, o no moure’s i esperar-los. S’inclinava molt més per la primera alternativa, però sabia que el senyor Weasley mirava pel seu bé… D’altra banda, en Dumbledore havia resolt coses molt més complicades.

—D’acord —va dir en Harry—. He canviat d’idea: em quedo.

Es va deixar caure en una cadira de davant de la taula de la cuina i va clavar la vista en en Dudley i la tieta Petúnia. Tota la família Dursley va semblar desconcertada per aquell canvi sobtat d’opinió. La tieta Petúnia va mirar el tiet Vernon amb aire desolat. La vena morada del pols li bategava amb més ràbia que mai.

—Qui els envia, tots aquests mussols dels pebrots?

—El primer era de la Conselleria d’Afers Màgics, per dir-me que m’expulsen —va dir en Harry en to serè. Tenia les orelles ben obertes per si a fora sentia cap soroll dels funcionaris de la Conselleria que arribaven, i era més pràctic i més agraït respondre a les preguntes del tiet Vernon que no que comencés a enfurismar-se i a bramar—. I el segon era del pare d’aquell amic meu, en Ron, que treballa a la Conselleria.

—Hi ha una Conselleria d’Afers Màgics? —va bramar el tiet Vernon—. Hi ha gent com tu al govern? Home, això ho explica tot; no m’estranya que en aquest país les coses vagin com van.

Com que en Harry no deia res, el tiet Vernon se’l va quedar mirant de fit a fit i li va demanar:

—I, com és que t’han expulsat?

—Perquè he fet màgia.

—Vet-ho aquí! —va exclamar el tiet Vernon clavant un cop de puny sobre la nevera, que es va obrir de bat a bat; unes quantes bosses d’aperitius baixos en calories d’en Dudley van sortir disparades i van caure a terra—. Així, ho reconeixes! Què li has fet a en Dudley?

—No li he fet res —va dir en Harry, ja no tan serè—. No he sigut jo…

—Sí que ha sigut ell —va murmurar en Dudley inesperadament, i el tiet Vernon i la tieta Petúnia van fer gestos nerviosos a en Harry perquè es calmés mentre tots dos s’inclinaven sobre en Dudley.

—Digues, fill, digues —va dir el tiet Vernon—; què t’ha fet?

—Explica’ns-ho, rei —va dir la tieta Petúnia amb un xiuxiueig.

—M’ha apuntat amb la vareta —va murmurar en Dudley.

—Sí, això és veritat, però no l’he fet servir… —va començar a dir en Harry enfadat.

—Calla!!! —van bramar el tiet Vernon i la tieta Petúnia alhora.

—Digues, fill, digues —va repetir el tiet Vernon, amb els bigotis tremolant-li de ràbia.

—Ha quedat tot a les fosques —va dir en Dudley amb veu ronca, entre esgarrifances—. Completament a les fosques. I de cop he sentit… coses; coses a dintre el cap.

El tiet Vernon i la tieta Petúnia van mirar-se horroritzats. La cosa que els desagradava més del món era la màgia —seguida de prop pel fet que algun veí els guanyés a l’hora de gastar més aigua del compte per regar tot i les restriccions—, però que algú sentís veus no li quedava gaire a la saga.

—Quines coses has sentit, Dudleió? —va dir la tieta Petúnia amb un xiuxiueig, amb la cara molt blanca i amb llàgrimes als ulls.

Però en Dudley no semblava estar en condicions de dir-ho. Va tornar a tenir una esgarrifança i va fer que no amb el seu cap gros de cabells rossos; i, tot i el sentiment de basarda que havia envaït en Harry des de l’arribada del primer mussol, li va picar una mica la curiositat. Els demèntors feien que una persona revisqués els pitjors moments de la seva vida. Què devia haver sentit aquell nen aviciat, malcriat i busca-raons que era en Dudley?

—Com és que has caigut, fill? —va voler saber el tiet Vernon, amb una veu dolça del tot inhabitual, la que hauria fet servir a la vora del llit d’una persona molt malalta.

—He ensopegat —va dir en Dudley, tremolant—. I llavors…

Es va assenyalar la caixa toràcica. En Harry ho va entendre: en Dudley recordava el fred humit que t’omple els pulmons quan et comencen a xuclar l’esperança i l’alegria.

—Ha sigut horrorós —va dir en Dudley amb la veu enrogallada—. He sentit fred; molt fred.

—Tranquil —va dir el tiet Vernon, en un to de serenitat postissa, mentre la tieta Petúnia posava alarmada la mà al front d’en Dudley per veure si tenia febre—. I aleshores, què ha passat, Dudders?

—He tingut el sentiment que no… que no…

—Que no podries estar alegre mai més —va ajudar-lo en Harry amb veu apagada.

—Sí —va dir en Dudley amb un xiuxiueig, tremolant encara.

—Vet-ho aquí! —va dir el tiet Vernon, aixecant-se i recuperant tota la potència de la seva veu—. Has fet alguna mena d’encantament estrany a en Dudley perquè senti veus i es pensi que està condemnat a tenir mala sort per sempre més o una cosa així, oi?

—Quantes vegades us ho hauré de dir? —va dir en Harry, exaltant-se i alçant la veu—. No he sigut jo! Han sigut dos demèntors!

—Dos… què? Amb quina bestiesa em surts, ara?

—Dos de-mèn-tors —va articular en Harry.

—I què coi són els demèntors?

—Són els guardians d’Azkaban, la presó dels bruixots —va dir la tieta Petúnia.

Després d’aquestes paraules hi va haver un breu silenci tens, a continuació del qual la tieta Petúnia es va tapar la boca amb la mà com si se li hagués escapat un renec. El tiet Vernon se la mirava amb els ulls fora de les òrbites. En Harry no se’n sabia avenir. La senyora Figg encara passava; però la tieta Petúnia…

—Com ho saps, això? —li va demanar, parat.

La tieta Petúnia semblava esgarrifada pel que acabava de dir. Va fer una mirada furtiva de disculpa al tiet Vernon, va abaixar la mà i va deixar a la vista la seva dentadura de cavall.

—Fa anys… vaig sentir que… aquell indesitjable… en parlava amb… ella —va dir amb veu escanyada.

—Si parles del meu pare i la meva mare, per què no els dius pel seu nom? —va dir en Harry en to ofès, però la tieta Petúnia no li va fer cas. Se la veia profundament torbada.

En Harry havia quedat de pedra. Excepte en una enrabiada que havia tingut feia uns quants anys, durant la qual havia dit cridant que la mare d’en Harry era un monstre, la tieta Petúnia no havia fet mai cap referència a la seva germana davant d’en Harry. El sobtava que en tot aquell temps no hagués oblidat aquell detall pertanyent al món de la bruixeria, tenint en compte que sempre feia tots els possibles per fingir que no existia.

El tiet Vernon va obrir la boca, va tornar-la a tancar, va obrir-la i va tancar-la una altra vegada, i finalment, ben bé com si fes un esforç per recordar com es feia per parlar, la va obrir per tercer cop i va remugar:

—Què vols dir? Que aquests… aquests… aquests daixonses… existeixen?

La tieta Petúnia va fer que sí amb el cap.

El tiet Vernon va mirar successivament la tieta Petúnia, en Dudley i en Harry com si tingués l’esperança que algun d’ells li diria: «És broma!». Com que cap dels tres ho deia, va tornar a obrir la boca, però l’arribada del tercer mussol del vespre li va estalviar l’esforç de buscar més paraules. Va travessar la finestra oberta com una bala de plomes i va aterrar a la taula de la cuina amb un bon terrabastall, cosa que va fer que els tres membres de la família Dursley s’aixequessin espantats d’un bot. En Harry va agafar del bec del mussol un altre sobre d’aspecte oficial, i el va obrir mentre el mussol es tornava a perdre nit enllà.

—Ja n’estic fart, de mussols! —va murmurar el tiet Vernon, embogit, mentre s’acostava a la finestra d’una revolada i la tornava a tancar de cop.

Benvolgut senyor Potter,

Posteriorment a la tramesa de la carta de fa cosa de vint-i-dos minuts, la Conselleria d’Afers Màgics ha reconsiderat la seva decisió de destruir sense dilació la seva vareta. Podrà conservar la vareta fins al dia 12 d’agost, en què tindrà lloc la vista oral disciplinària i es prendrà una decisió oficial.

Arran de les converses que ha tingut amb el director de l’escola de bruixeria Hogwarts, la Conselleria ha accedit a pronunciar-se també en aquell moment sobre la seva expulsió. Així doncs, li pregarem que es consideri apartat de l’escola mentre es realitzen les investigacions pertinents.

El saluda cordialment,

MAFALDA HOPKIRK

Direcció General de Control de l’Ús Indegut de la Màgia

Conselleria d’Afers Màgics



En Harry es va llegir aquesta carta amb avidesa tres vegades seguides. El nus que tenia a la gola se li va afluixar una mica de l’alleujament de saber que no estava expulsat de manera definitiva, però no per això li van desaparèixer els sentiments d’aprensió que tenia. Pel que semblava, tot depenia d’aquella vista oral del 12 d’agost.

—Què? —va dir el tiet Vernon, fent tornar en Harry a la realitat—. Què ha passat, ara? A què t’han condemnat? Aquesta gent amb qui vas accepta la pena de mort? —va afegir, com si de cop veiés el cel obert.

—Haig d’anar a una vista oral —va dir en Harry.

—I llavors et condemnaran?

—Suposo.

—No s’ha de perdre mai l’esperança —va dir el tiet Vernon amb malícia.

—Bé; amb el vostre permís… —va dir en Harry, i es va posar dret. Tenia unes ganes boges d’estar sol, per pensar, potser per enviar una carta a en Ron, l’Hermione o en Sírius.

—No te l’hem donat, el nostre permís!!! —va bramar el tiet Vernon—. Torna a seure!!!

—Què passa, ara? —va dir en Harry, irritat.

—Vull que m’expliquis això d’en Dudley!!! —va dir el tiet Vernon cridant—. Què li ha passat a en Dudley, si es pot saber?

—Ho voleu saber? —va dir també cridant en Harry; i, de la ràbia, de la punta de la vareta, que encara engrapava amb força, van sortir tot d’espurnes vermelles i daurades. Els tres membres de la família Dursley es van arronsar, amb expressió d’esglai—. En Dudley i jo érem al carreró que va de la placeta de les Magnòlies al passeig de les Glicines —va començar a dir en Harry amb veu atropellada, fent un esforç per no perdre els estreps—. En Dudley m’ha volgut buscar les pessigolles, i llavors jo he tret la vareta, però no l’he fet servir. Llavors han aparegut els dos demèntors…

—Però, què són aquests demetris? —li va demanar el tiet Vernon fora de si—. Què fan?

—Ja us ho he dit: et xuclen tota l’alegria —va dir en Harry—; i si poden, et fan un petó…

—Que et fan un petó? —va dir el tiet Vernon, obrint molt els ulls—. Com, que et fan un petó?

—És com en diuen del fet de xuclar-te l’ànima per la boca.

La tieta Petúnia va deixar anar un crit desmaiat.

—L’ànima? No l’hi deuen haver pres, a en Dudley, oi? Encara la té, oi?

Va agafar en Dudley per les espatlles i el va sacsejar, com si li volgués sentir l’ànima dringant a dintre.

—És clar que no li han pres l’ànima; si l’hi haguessin pres ho veuries —va dir en Harry, exasperat.

—Els has tombat, oi, fill? —va dir el tiet Vernon amb convicció, com aquell qui procura portar la conversa a un nivell que pugui entendre—. Els hi has fumut un bon un-dos, oi?

—A un demèntor no se li pot fúmer cap bon un-dos —va dir en Harry estrenyent les dents.

—Com és que no li ha passat res, doncs? —va dir amb petulància el tiet Vernon—. Com és que no ha quedat sec?

—Perquè he invocat el meu patró…

Zam! Amb un gran terrabastall, esbatec d’ales i una pluja fina de pols, un altre mussol, el quart, va sortir disparat de la llar de foc de la cuina.

—Ja n’hi ha prou!!! —va bramar el tiet Vernon mentre s’arrencava el pèl del bigoti a grapats, una cosa que no s’havia sentit impulsat a fer des de feia molt temps—. No vull més mussols en aquesta casa!!! Per aquí no hi passo, em sents?

Però en Harry ja treia un pergamí cargolat de la pota del mussol. Estava tan convençut que aquella carta era d’en Dumbledore aclarint-l’hi tot —els demèntors, la senyora Figg, el que tramava la Conselleria, la manera com ell, en Dumbledore, pensava resoldre-ho tot—, que per primera vegada va tenir una desil·lusió de veure la lletra d’en Sírius. Sense fer cas de les lamentacions del tiet Vernon sobre els mussols, i mig aclucant els ulls per protegir-se del nou núvol de pols que l’últim mussol havia fet baixar per la xemeneia en enlairar-se, en Harry va llegir la nota d’en Sírius.

«L’Arthur ens acaba d’explicar el que ha passat. No tornis a sortir de casa de cap de les maneres».

En Harry va trobar-ho una resposta tan poc en consonància amb tot el que havia passat aquell vespre que va girar el pergamí, buscant-hi la continuació, però no hi deia res més.

Va posar-se de mal humor una altra vegada. No hi havia ningú que el felicités per haver-se enfrontat tot sol a dos demèntors? Tant el senyor Weasley com en Sírius actuaven com si hagués fet una malifeta i es guardessin els renys per quan sabessin del cert els estralls que havia fet.

—… un cúmul de mussols, vull dir un cúmul de problemes, tindràs, si tots aquests ocells continuen entrant i sortint de casa meva com fins ara, noi…

—No ho puc impedir, que els mussols vinguin —va replicar en Harry mentre rebregava la carta d’en Sírius dintre el puny.

—Vull saber què ha passat de veritat aquest vespre! —va cridar el tiet Vernon—. Si han sigut els dimontris els que han fet mal a en Dudley, com és que t’han expulsat? Bé has reconegut que has fet allò que no pots fer!

En Harry va respirar fondo per asserenar-se. El cap li tornava a fer mal. Es moria de ganes de sortir de la cuina i perdre de vista la família Dursley.

—He fet l’encanteri dels patrons per fer fugir els demèntors —va dir, fent un esforç per conservar la calma—. És l’única cosa que serveix contra ells.

—I, què feien aquests dèmeters a Little Whinging? —li va demanar el tiet Vernon en to indignat.

—No t’ho sé dir —va dir en Harry, abatut—. No en tinc ni idea.

Sota la claror del fluorescent, el cap li feia fiblades. La rabia l’anava abandonant. Es notava esgotat, sense forces. Tots els membres de la família Dursley el miraven.

—Segur que tu n’ets la causa —va dir el tiet Vernon en to categòric—; segur que tot això té relació amb tu. Per què sinó haurien hagut de venir? Per què sinó haurien hagut de ser allà al carreró? Segur que ets l’únic… l’únic… —Evidentment, no va arribar a aconseguir dir la paraula bruixot—… l’únic daixonses de tots aquests voltants.

—No sé per què deuen haver vingut.

Gràcies a les paraules del tiet Vernon, però, el cervell esgotat d’en Harry havia tornat a posar-se a treballar. Per què els demèntors havien hagut de venir a Little Whinging? Com podia ser una coincidència que haguessin arribat al carreró on era en Harry? Els hi havia fet anar algú? Podia ser que la Conselleria d’Afers Màgics hagués perdut el seu ascendent sobre els demèntors? Podia ser que haguessin abandonat Azkaban i s’haguessin unit a en Voldemort, tal com en Dumbledore havia predit que farien?

—Aquests demetris, vigilen alguna presó rara? —va voler saber el tiet Vernon, que s’escarrassava per seguir el fil dels pensaments d’en Harry.

—Sí —va dir en Harry.

Si almenys el cap li deixés de fer mal, si pogués sortir de la cuina per ficar-se a la seva habitació a les fosques i pensar…

—Ja està! Han vingut a detenir-te! —va dir el tiet Vernon, amb l’aire triomfal d’aquell qui arriba a una conclusió irrebatible—. És això, oi, noi? Estàs fugint de la llei!

—No, home, no… —va dir en Harry remenant el cap com si espantés una mosca, mentre el cervell li anava a cent.

—Doncs per què…?

—Els ha d’haver fet venir ell —va dir en Harry amb un fil de veu, adreçant-se més a si mateix que no al seu tiet.

—Què vols dir? Qui els ha d’haver fet venir?

—Lord Voldemort —va dir en Harry.

Va reflexionar vagament que estrany que resultava que la família Dursley, que s’arronsava, s’estremia i xisclava de por si sentia paraules com bruixot, màgia o vareta, fos capaç de sentir el nom del bruixot més maligne de tots els temps sense tremolar gens ni mica.

—Lord Voldemort? Escolta —va dir el tiet Vernon, arrufant el front i amb els seus ulls de porc il·luminats per una ombra de revelació—, aquest nom em sona… Que no és aquell que…?

—Aquell que va matar els meus pares; sí —va dir en Harry amb veu apagada.

—Però se’n va anar —va dir el tiet Vernon irritat, sense demostrar gens que l’assassinat dels pares d’en Harry pogués ser un tema delicat de tocar—. Aquell gegantàs bé ho va dir. Se’n va anar.

—Ha tornat —va dir en Harry, fent un esforç.

Trobava molt estrany ser allà a la cuina impecable de la tieta Petúnia, al costat de la nevera últim model i de la televisió de pantalla panoràmica, parlant tranquil·lament de Lord Voldemort al tiet Vernon. L’arribada dels demèntors a Little Whinging semblava haver enderrocat la muralla invisible que separava aquell món tan poc màgic que era el carrer Privet del món de l’altra banda. Era com si les dues vides d’en Harry s’haguessin fos i tot anés al revés: la família Dursley li demanava detalls sobre el món màgic; la senyora Figg coneixia l’Albus Dumbledore; els demèntors rondaven per Little Whinging, i ell potser no tornaria mai més a Hogwarts. A en Harry el cap li va començar a fer fiblades més doloroses que abans.

—Que ha tornat? —va demanar la tieta Petúnia amb un xiuxiueig.

Mirava en Harry com no se l’havia mirat mai fins aleshores. I de cop i volta, per primera vegada a la vida, en Harry va percebre amb tota lucidesa que la tieta Petúnia era la germana de la seva mare. No hauria sabut dir per què aquest sentiment el va colpir amb tanta força en aquell moment; només sabia que no era l’única persona de l’habitació que tenia una idea del que significava que Lord Voldemort hagués tornat. La tieta Petúnia no se l’havia mirat mai fins aleshores d’aquella manera. Els seus ulls grossos i clars (en tot diferents dels de la seva mare) no el miraven empetitits per la ràbia ni per l’antipatia, sinó ben oberts i plens de basarda. La hipòtesi que la tieta Petúnia havia mantingut a ultrança des que en Harry era petit —que la màgia no existia i que no existia cap altre món que no fos el món on vivia amb el tiet Vernon— semblava haver-se ensorrat com un castell de cartes.

—Sí —va dir en Harry, ara adreçant-se directament a la tieta Petúnia—. Va tornar fa un mes. El vaig veure.

La tieta Petúnia va reposar totes dues mans sobre les espatlles massisses d’en Dudley, que encara portava la jaqueta de pell, i les hi va estrènyer.

—Espera, espera —va dir el tiet Vernon, mirant alternativament la seva dona, en Harry i la seva dona una altra vegada, com atordit i confós per aquella sintonia sense precedents que semblava haver-se establert entre tots dos—; dius que aquest Lord Voraviu ha tornat?

—Sí.

—Aquell que va matar els teus pares?

—Sí.

—I ara fa que t’empaitin aquests dimontris?

—Això sembla —va dir en Harry.

—Molt interessant… —va dir el tiet Vernon, donant una llambregada primer a la cara pàl·lida de la seva dona i després a en Harry mentre s’apujava els pantalons d’una estrebada. Feia tot l’efecte que s’estigués inflant; la seva cara morada es va fer encara més grossa i botida davant dels ulls d’en Harry—. No cal que en parlem més, doncs —va dir, amb la pitrera de la camisa tibada de tant fer pit—; ja te’n pots anar de casa meva ara mateix!

—Què? —va dir en Harry.

—El que sents: fora!!! —va bramar el tiet Vernon, i la tieta Petúnia i en Dudley van fer un bot—. Fora!!! Fora!!! És una cosa que hauria hagut de fer fa anys! Aquests mussols anant i venint com si fossin a casa seva, pastissos que esclaten, allò de la cua d’en Dudley, la Marge rebotant pel sostre com un globus, aquell Ford Anglia volador… Fora!!! Fora!!! Ja en tinc prou! No vull saber res més de tu! No et penso deixar quedar ni un moment més amb aquest sonat que t’empaita; estàs posant en perill la vida de la meva dona i del meu fill; no fas més que donar-nos maldecaps. Si penses seguir el mateix camí que aquells indesitjables dels teus pares, ja t’ho faràs. Fora!!!

En Harry es va quedar clavat allà on era. Tenia les cartes de la Conselleria, del senyor Weasley i d’en Sírius rebregades dintre el puny esquerre. «No tornis a sortir de casa de cap de les maneres». «No surtis per res de casa dels teus tiets».

—Que no m’has sentit? —va dir el tiet Vernon, i va acostar tant la seva carassa morada a la cara d’en Harry que li va tirar capellans—. Toca el dos! Bé volies anar-te’n, fa mitja hora, no? Doncs vinga! Vés-te’n ara mateix i no tornis! No entenc com és que ens vam voler fer càrrec de tu; la Marge tenia raó, t’hauríem hagut d’enviar a l’orfenat. Hem sigut massa tolerants; ens pensàvem que et redreçaríem, que et podríem convertir en una persona normal, però ho portes a la sang i ja n’estic fart… Mussols dels pebrots!

Un altre mussol, el cinquè, va baixar per la xemeneia a tanta velocitat que va arribar a tocar a terra abans de tornar a enlairar-se amb un esgarip. En Harry va aixecar la mà per agafar la carta, que anava dintre d’un sobre vermell, però el mussol li va passar rabent per sobre el cap i va anar volant de dret cap a la tieta Petúnia, que va llançar un xiscle i es va ajupir tapant-se la cara amb els braços. El mussol va deixar caure el sobre damunt del cap de la tieta Petúnia, va girar i se’n va tornar a anar volant xemeneia amunt.

En Harry va fer un salt endavant per agafar la carta, però la tieta Petúnia hi va arribar abans.

—Obre-la, si vols —va dir en Harry—, però sentiré el que hi diu igualment. És un xiulet.

—Deixa-la, Petúnia —va dir amb un crit el tiet Vernon—. No la toquis; pot ser perillós!

—Va a nom meu —va dir la tieta Petúnia amb veu tremolosa—. Va a nom meu, Vernon, mira! «Senyora Petúnia Dursley, cuina del carrer Privet número quatre».

Va contenir l’alè, horroritzada; havia començat a sortir fum de dintre el sobre.

—Obre-la! —li va dir en Harry donant-li pressa—. Afanya’t! Sortirà igualment!

—No goso.

A la tieta Petúnia li tremolava la mà. Va mirar desesperada per tota la cuina com si busqués un lloc per on fugir, però no hi va ser a temps: el sobre es va encendre amb una flamarada. La tieta Petúnia va llançar un crit i el va deixar anar sobre la taula.

Una veu esgarrifosa, que sortia de la carta encesa, va ressonar en l’espai reduït de la cuina:

—«Recorda la meva última carta, Petúnia».

Va semblar que la tieta Petúnia anés a desmaiar-se. Va desplomar-se en una cadira del costat d’en Dudley amb la cara entre les mans. Enmig d’un silenci sepulcral, les restes del sobre van quedar reduïdes a cendra.

—Què vol dir això? —va dir el tiet Vernon amb veu ronca—. No entenc res. Petúnia…

La tieta Petúnia no deia res. En Dudley observava estúpidament la seva mare, amb la boca molt oberta. El silenci es va fer insuportable. En Harry mirava la seva tieta totalment desconcertat, amb un zub-zub als polsos que semblava que el cap li volgués esclatar.

—Petúnia, reina… —va dir el tiet Vernon amb timidesa—. Petúnia!

La tieta Petúnia va aixecar el cap. Encara tremolava. Va empassar-se la saliva.

—En Harry… En Harry s’haurà de quedar, Vernon —va dir amb veu ennuegada.

—Què dius?

—Que es queda —va dir ella. No mirava en Harry. Va tornar-se a aixecar.

—Petúnia! Però…

—Si el fem fora, què diran els veïns? —va dir ella. Recuperava a marxes forçades el seu aire decidit i brusc de sempre, però encara estava molt blanca—. Ens farien preguntes compromeses; voldrien saber on se n’ha anat. Ens n’hem de continuar fent càrrec.

El tiet Vernon es va desinflar com un globus.

—Però Petúnia, reina…

La tieta Petúnia no li va fer cas, i es va tombar cap a en Harry.

—Continuaràs a la teva habitació —li va dir—. No te n’aniràs de casa. I ara vés-te’n a dormir.

En Harry no es va moure.

—De qui era aquest xiulet?

—No n’has de fer res —li va respondre la tieta Petúnia en to brusc.

—Que tens relació amb bruixots?

—T’he dit que te’n vagis a dormir!

—Què ha volgut dir? De quin tracte parlava?

—A dormir!

—Com és que…?

—Que no has sentit la teva tieta? Vés-te’n a dormir ara mateix!!!





3. L’escorta


«M’acaben d’atacar uns demèntors i pot ser que m’expulsin de Hogwarts. Vull saber què passa i quan podré sortir d’aquí».

En Harry va escriure aquestes paraules en tres pergamins diferents així que va arribar a la taula de la seva habitació. Va adreçar el primer a en Sírius, el segon a en Ron i el tercer a l’Hermione. La Hedwig, la seva òliba, havia sortit a caçar; damunt la taula hi havia la gàbia buida. En Harry va començar a anar amunt i avall de l’habitació a les fosques fent temps perquè tornés, amb els polsos bategant-li i el cap massa ple de coses per poder dormir tot i que els ulls li picaven i li coïen de cansament. L’esquena li feia mal d’haver arrossegat en Dudley fins a casa, i els dos nyanyos que s’havia fet al cap, l’un amb la finestra i l’altre del cop que li havia clavat en Dudley, li feien fiblades de dolor.

Anava de punta a punta de l’habitació consumint-se de ràbia i impotència, amb les dents serrades i els punys tancats, sense parar de donar tèrboles llambregades al cel buit i sembrat d’estrelles cada vegada que passava per davant de la finestra. Havien fet venir demèntors per agafar-lo, la senyora Figg i en Mundungus Fletcher el vigilaven d’amagat, l’apartaven de Hogwarts i el convocaven a una vista oral a la Conselleria d’Afers Màgics; i continuava sense haver-hi ningú que li expliqués què passava.

I què devia voler dir aquell xiulet? De qui devia ser aquella veu que havia ressonat a la cuina en aquell esfereïdor to d’amenaça?

Per què havia d’estar allà enclaustrat sense saber res? Per què tothom el tractava com si fos un nen entremaliat? «No facis més màgia». «No et moguis de casa».

Va clavar una coça al bagul de l’escola quan hi va passar pel costat, però en lloc de treure’s la ràbia de sobre encara es va sentir pitjor, perquè ara al dolor que es notava a tot el cos es va afegir el mal que li feia el dit gros del peu.

En el moment que passava coixejant per davant de la finestra, la Hedwig va entrar-hi rabent com un fantasma amb un fru-fru d’ales.

—Ja era hora! —va exclamar en Harry en to de retret mentre la Hedwig es posava amb suavitat sobre la gàbia—. Deixa això que portes, que tinc feina per a tu!

La Hedwig, que portava una granota morta al bec, se’l va mirar dolgut amb els seus grans ulls rodons de color d’ambre.

—Vine —li va dir en Harry, mentre agafava els tres petits pergamins cargolats i una corretja de pell i els hi lligava tots tres a la pota—. Porta’ls ara mateix a en Sírius, en Ron i l’Hermione i no tornis si no et donen unes respostes com Déu mana. Si cal, pessiga’ls amb el bec fins que hagin escrit una carta ben llarga. M’has entès?

La Hedwig, encara amb la granota al bec, va fer un esgarip apagat.

—Doncs apa, ja te’n pots anar —va dir en Harry.

La Hedwig va sortir volant a l’acte. De seguida que se’n va haver anat, en Harry va tirar-se al llit sense desvestir-se i es va quedar mirant el sostre en penombra. Per si no se sentia ja prou malament, ara se sentia culpable d’haver estat brusc: la Hedwig era l’únic amic que tenia al carrer Privet número quatre. Però ja ho arreglaria quan tornés amb les respostes d’en Sírius, en Ron i l’Hermione…

Segur que li contestarien de seguida; l’atac d’uns demèntors no era una cosa que es pogués passar per alt. Segur que quan l’endemà al matí es despertés trobaria tres cartes gruixudes donant-li ànim i proposant-li algun pla perquè s’instal·lés al Cau immediatament. I, amb aquest pensament consolador, el va envair la son i ja no va pensar en res més.

Però l’endemà al matí la Hedwig no va tornar. Excepte per anar al lavabo, en Harry es va passar tot el dia a l’habitació. La tieta Petúnia li va deixar menjar tres vegades passant-l’hi per la gatera de la porta que el tiet Vernon hi havia instal·lat tres estius enrere. Cada vegada que en Harry va sentir que venia li va voler demanar pel xiulet, però n’hauria tret el mateix si ho hagués demanat al pom de la porta. A part d’això, els tres membres de la família Dursley no es van acostar a la seva habitació per res. En Harry va considerar que no valia la pena buscar la seva companyia; si tornaven a discutir encara s’enrabiaria més, i potser tornaria a practicar la màgia sense tenir-hi dret.

La cosa va continuar igual durant tres dies. En Harry passava d’un estat de neguit que no el deixava concentrar-se en res i el feia anar amunt i avall de l’habitació sense parar, empipat amb tothom perquè el tenien allà florint-se, a un estat d’abatiment tan absolut que era capaç d’estar-se tota una hora seguida al llit, mirant el buit amb aire absent i esgarrifant-se de por cada vegada que pensava en la vista oral a què l’havia citat la Conselleria.

I si el declaraven culpable? I si l’expulsaven i li partien la vareta en dos? Què faria? On aniria? No es veia amb cor de tornar a viure sempre amb la família Dursley, i menys ara que havia conegut aquell altre món, el món al qual pertanyia de veritat. I si se n’anava a viure a casa d’en Sírius, tal com en Sírius li havia proposat un any enrere, abans que l’obliguessin a anar-se’n de la Conselleria cames ajudeu-me? Ja el deixarien viure sol, sent menor d’edat com era? O potser decidirien per ell on havia d’anar? Aquella infracció de l’Acta Internacional de Secretisme era prou greu perquè anés a parar a una cel·la d’Azkaban? Cada vegada que aquell pensament li passava pel cap, en Harry saltava invariablement del llit i es posava a rondar una altra vegada amunt i avall.

Quan feia quatre nits que la Hedwig se n’havia anat i en Harry estava sumit en un dels seus moments d’apatia, estirat al llit i contemplant el sostre amb el cap en blanc, el seu tiet va entrar a l’habitació. En Harry va girar el cap a poc a poc per mirar-lo: El tiet Vernon portava el vestit de mudar i anava tot tibat.

—Ens en anem.

—Com?

—Vull dir que ens en anem la teva tieta, en Dudley i jo.

—Ah, molt bé —va dir en Harry, amb veu apagada i tornant a fixar els ulls en el sostre.

—No surtis de la teva habitació en tota l’estona que siguem fora.

—D’acord.

—No toquis ni el televisor, ni l’equip de música ni cap altra cosa nostra.

—D’acord.

—No agafis res de la nevera.

—D’acord.

—Et tancaré la porta de l’habitació.

—Fes el que et sembli.

El tiet Vernon va clavar una mala mirada a en Harry, visiblement recelós de la seva falta d’oposició, va sortir de l’habitació amb pas decidit i va tancar la porta amb clau. En Harry va sentir la clau girant al pany i el trepig fort dels passos del tiet Vernon que s’allunyaven escales avall. Al cap d’una estona va sentir els cops de les portes del cotxe, el ronc d’un motor i la fressa inconfusible del cotxe que sortia pel caminal.

A en Harry no li feia ni fred ni calor que la família Dursley el deixés sol. Tant li era que fossin a la casa com que no. No va tenir ni esma d’aixecar-se per encendre el llum, i l’habitació es va anar omplint de penombra mentre ell escoltava les remors del vespre a través de la finestra, que tenia oberta per quan arribés per fi el moment en què la Hedwig tornaria.

La casa deserta cruixia pertot arreu. Les canonades feien gloc-gloc. En Harry va caure en una mena d’estupor, amb el cap buit, sumit en la tristesa.

De cop, clarament, va sentir un estrèpit a baix, a la cuina. Va incorporar-se al llit d’un salt i va escoltar amb atenció. No podia ser que la família Dursley hagués tornat; era massa d’hora; a més a més, hauria sentit el cotxe.

Hi va haver un moment de silenci, i de cop es van sentir veus.

«Lladres», va pensar mentre saltava del llit; però tot seguit va reflexionar que si haguessin sigut lladres haurien parlat en veu baixa, i la gent que hi havia a la cuina no es preocupava gens de parlar fluix.

Va agafar la vareta de la tauleta de nit i es va quedar davant de la porta de l’habitació amb les orelles ben obertes. De cop va fer un bot: el pany va fer un esclafit sec i la porta es va obrir de bat a bat.

En Harry va quedar immòbil, mirant a través de l’obertura de la porta el replà fosc del capdamunt de l’escala i parant l’orella per si sentia res més, però tot era silenci. Després d’un instant de dubte, va sortir de l’habitació i va dirigir-se decidit cap a l’escala sense fer soroll.

Se li va fer un nus a la gola. Al rebedor en penombra hi havia un grup de gent que es retallava contra la claror del carrer que es filtrava a través de la porta de vidre de l’entrada. Eren vuit o nou, i tots, pel que li va semblar a en Harry, se’l miraven.

—Abaixa la vareta, noi, que encara trauràs un ull a algú —va dir una veu greu i enrogallada.

A en Harry el cor no li podia bategar més de pressa. Aquella veu la coneixia. Tot i així, no va abaixar la vareta.

—Que és el professor Murri? —va dir, indecís.

—Professor, no gaire —va remugar la veu—, perquè en realitat no vaig arribar a fer classes, te’n recordes? Va, baixa, que et volem veure bé.

En Harry va abaixar una mica la vareta, però va continuar agafant-la fort i no es va moure d’on era. Tenia motius per desconfiar. S’havia passat nou mesos convivint amb qui s’havia pensat que era l’Ull-foll Murri, i al final havia descobert que no era en Murri, sinó un impostor; i un impostor, a més a més, que havia intentat matar en Harry abans que el descobrissin. Quan encara no s’havia acabat de decidir sobre què feia o què no feia, però, de baix li va arribar una altra veu, aquesta una mica menys aspra.

—No pateixis, Harry. T’hem vingut a buscar.

A en Harry el cor li va fer un salt. Aquella veu també la reconeixia, tot i no haver-la sentit des de feia més d’un any.

—Que és el professor Llopin? —va dir amb incredulitat.

—Com és que estem tan a les fosques? —va dir una altra veu, aquesta de dona i del tot desconeguda—. Lumos.

Va refulgir una punta de vareta, i el rebedor es va il·luminar amb una claror màgica. En Harry va haver d’aclucar els ulls. Tot el grup era al peu de l’escala, observant-lo atentament, fins al punt que n’hi havia que estiraven el coll per veure’l millor.

En Remus Llopin era el que li quedava més a prop. Tot i ser encara jove, se’l veia fatigat i malalt; tenia més cabells grisos que el dia que en Harry l’havia vist per última vegada, i anava més apedaçat i espellifat que mai. Tot i això, somreia obertament a en Harry, que va fer un esforç per correspondre-li també amb un somriure tot i la seva sorpresa.

—Oh… És tal com me l’imaginava —va dir la bruixa que tenia la vareta aixecada. Semblava la més jove del grup, tenia la cara molt blanca, en forma de pera, els ulls negres i brillants, i uns cabells tallats arran de color violeta viu—. Hola, Harry!

—Ara veig què volies dir, Remus —va dir un bruixot negre i cap-pelat de més enrere, que portava una anella d’or en una orella i tenia una veu greu i reposada—: és igual que en James.

—Els ulls no —va dir un bruixot de cabells blancs i veu escanyada que hi havia darrere de tot—. Els ulls els té de la Lily.

L’Ull-foll Murri, amb la seva cabellera grisa i el nas escapçat de la punta, mirava guenyo en Harry amb aire recelós amb els seus dos ulls desaparellats. Un ull el tenia petit, negre i lluent, i l’altre gros, rodó i de color blau elèctric (l’ull màgic que hi veia a través de les parets, les portes i el clatell d’en Murri mateix).

—Segur que és ell, Llopin? —va remugar—. Seria una bona broma que tornéssim amb algun cavaller de la mort que el suplanta. Li hauríem de demanar alguna cosa que només pugui saber l’autèntic Harry Potter. Si no és que algú ha portat Vèritaserum…

—Harry, sota quina forma apareix el teu patró? —va demanar en Llopin a en Harry.

—Sota la forma d’un cérvol —va dir en Harry amb energia.

—És en Harry, Ull-foll —va dir en Llopin.

Sabent molt bé que tothom l’observava, en Harry va baixar per l’escala després de ficar-se la vareta a la butxaca de darrere dels texans.

—No et posis la vareta aquí darrere, home! —va dir en Murri amb un crit—. I si s’encén? Més d’un bruixot ha perdut una galta del cul, així!

—Qui saps que hagi perdut així una galta del cul? —va demanar tota interessada a l’Ull-foll la dona dels cabells violetes.

—Deixem-ho; per si de cas, tu no et posis mai la vareta a la butxaca del darrere! —va remugar l’Ull-foll—. Avui dia ja ningú té en compte les mesures elementals de precaució d’ús de les varetes —va acabar dient irritat mentre la dona aixecava els ulls al cel.

En Llopin va allargar la mà a en Harry i l’hi va estrènyer.

—Com estàs? —li va demanar, mirant-lo de fit a fit.

—Bé, bé…

En Harry no s’acabava de creure que tot allò fos veritat.

Quatre setmanes sense notícies, sense ni una trista perspectiva de poder abandonar el carrer Privet, i de cop una colla de bruixots se li presentava com aquell qui res a casa ben bé com si es tractes d’una cita concertada molt temps enrere. Va mirar tota la gent que envoltava en Llopin: continuaven examinant-lo amb avidesa. De cop li va passar pel cap que no es pentinava des de feia quatre dies.

—Daixò… Heu tingut molta sort, que la família Dursley hagi sortit —va murmurar.

—Sort, diu! —va exclamar la dona dels cabells violetes—. Sóc jo, qui els ha enganyat perquè se n’anessin. Els he enviat una carta pel correu dels muggles dient-los que havien sigut seleccionats per al concurs nacional de jardins de cases de zones residencials. Ara van a la cerimònia de concessió de premis; bé, això es pensen…

En Harry es va imaginar fugaçment la cara que faria el tiet Vernon quan veiés que no existia cap concurs nacional de jardins de cases de zones residencials.

—Així, ens en anem? —va voler saber—. Quan?

—D’aquí no gaire —va dir en Llopin—. Només hem d’esperar que ens donin via lliure.

—On anem? Al Cau? —va demanar en Harry, il·lusionat.

—No, al Cau no —va dir en Llopin mentre feia anar en Harry cap a la cuina; la petita pinya de bruixots els va seguir, tots ells observant en Harry encara encuriosits—. Seria jugar se-la massa. Hem instal·lat la nostra seu en un indret il·localitzable. No ha sigut fàcil trobar-lo…

L’Ull-foll Murri estava asegut a la taula de la cuina bevent a morro d’una petaca, amb l’ull màgic giravoltant-li sense parar per familiaritzar-se amb el bé de Déu d’electrodomèstics que tenia la família Dursley.

—Harry, et presento l’Alastor Murri —va continuar en Llopin, assenyalant-li en Murri.

—Sí, ja sé qui es —va dir en Harry, incòmode. Se li feia estrany que li presentessin algú que es pensava haver conegut durant tot un any.

—Et presento la Nimfadora…

—No em diguis Nimfadora, sisplau, Remus —va dir la bruixa més jove arrufant el front—; digue’m Tonks.

—… la Nimfadora Tonks, que s’estima més que la coneguin només pel cognom —va acabar de dir en Llopin.

—També tu t’ho estimaries més, si una mare sonada com la meva t’hagués posat Nimfadora de nom —va murmurar la Nimfadora Tonks.

—Et presento en Kingsley Shacklebolt. —Va assenyalar-li el bruixot negre i corpulent, que li va fer una inclinació de cap—. L’Elfies Dux… —El bruixot de la veu escanyada també el va saludar amb el cap—. En Dèdal Diggle…

—Ja ens coneixem —va dir amb un esgarip l’exaltat Dèdal Diggle, mentre li queia a terra el barret de copa de color violeta que portava.

—L’Emmeline Vance… —Una bruixa de port majestuós coberta amb un xal de color verd poma li va fer una inclinació—. L’Sturgis Podmore… —Un bruixot de mandíbules prominents i cabells rossos i atapeïts li va picar l’ullet—. I l’Hestia Jones. —Una bruixa caravermella de cabells negres el va saludar des del costat de la torradora.

En Harry, torbat, va anar saludant amb el cap a tothom a cada presentació. Li hauria agradat que miressin alguna altra cosa a part de la seva persona; era com si de cop i volta fos dalt d’un escenari. Tampoc acabava d’entendre que fossin tants.

—S’ha ofert a venir a buscar-te molta més gent de la que esperàvem —va dir en Llopin, com si hagués llegit el pensament d’en Harry, mentre se li dibuixava una mitja rialla als llavis.

—Com més siguem, millor —va dir en Murri en to misteriós—. Som la teva escorta, Harry.

—Només hem d’esperar el senyal que ens indiqui que podem sortir sense perill —va dir en Llopin, mentre mirava per la finestra—. Falta un quart d’horeta.

—Són molt nets, oi, aquests muggles? —va dir la bruixa que es deia Tonks mentre escorcollava la cuina amb la mirada tota interessada—. El meu pare és d’origen muggle, i és un porc. Deu dependre de la persona, com els bruixots i les bruixes, oi?

—Doncs… sí —va fer en Harry—. Escolti —va dir, tombant-se cap a en Llopin—. Es pot saber què passa? No he rebut notícies de ningú. Què se’n sap, d’en Vol…?

Uns quants bruixots i bruixes van reclamar silenci amb un xiu-xiu; a en Dèdal Diggle li va tornar a caure el barret i en Murri va remugar «Calla!».

—Què passa? —va dir en Harry.

—Val més que aquí no parlem de res; ens la juguem massa —va dir en Murri mirant en Harry amb el seu ull normal. L’ull màgic el tenia clavat al sostre—. Merda —va afegir, disgustat, mentre s’acostava una mà a l’ull màgic—; se m’encalla des que aquell desgraciat el va fer servir.

I, amb un pet desagradable molt semblant al que fa una ampolla de vi quan la destapes, es va treure l’ull.

—Fa angúnia, home, això, Ull-foll… —va dir la Nimfadora Tonks, en to amistós.

—Porta’m un got d’aigua, Harry, sisplau —va demanar en Murri.

En Harry va anar cap a l’aigüera, va agafar un got net i el va omplir amb aigua de l’aixeta mentre el grup de bruixes i bruixots continuava sense perdre’l de vista. Aquell examen atent al qual era sotmès el començava a molestar.

—Gràcies —va dir en Murri quan en Harry li va allargar el got amb aigua. Va tirar-hi l’ull màgic a dintre i el va fer anar amunt i avall; l’ull, entre giravolts, els va anar mirant a tots un per un—. De tornada vull tenir una visibilitat de tres-cents seixanta graus.

—Com hi arribarem, allà on hem d’anar? —va demanar en Harry.

—Amb escombra —va dir en Llopin—. És l’única manera. Ets massa jove per aparetre; també vigilen la xarxa migratòria, i agafant un portarreu sense permís ens la juguem molt.

—En Remus diu que saps volar molt bé —va dir en Kingsley Shacklebolt amb la seva veu greu.

—Molt —va dir en Llopin, mentre mirava l’hora—. Bé, potser que comencis a fer l’equipatge, Harry, perquè quan ens donin el senyal hauríem d’estar a punt.

—Ja pujo a ajudar-te —va dir tota sol·lícita la Nimfadora Tonks.

Va seguir en Harry cap al rebedor i escales amunt, sense parar de mirar tot al voltant amb gran curiositat i interès.

—Quina casa més curiosa —va dir—. Ho trobo tot una mica massa net, per això; una mica massa artificial. Ah, això és una altra cosa —va afegir, quan van entrar a l’habitació d’en Harry i en Harry va encendre el llum.

La seva habitació, indiscutiblement, estava molt més desendreçada que la resta de la casa. En aquells quatre dies que hi havia passat tancat amb un humor de mil dimonis no s’havia pres la molèstia de fer-hi neteja. Quasi tots els llibres que tenia estaven escampats per terra, tal com havien quedat després que en Harry els hagués anat agafant un per un per distreure’s i els hagués anat deixant de banda successivament; la gàbia de la Hedwig necessitava una neteja a fons, i començava a fer pudor; i el bagul, obert, es veia ple d’una barreja desordenada de roba de muggle i de bruixot que sobreeixia i omplia tot el terra del voltant.

En Harry va començar a arreplegar llibres i a tirar-los de qualsevol manera a dintre del bagul. La Nimfadora Tonks es va plantar davant de l’armari obert estudiant amb aire crític el seu reflex al mirall de la part de dintre de la porta de l’armari.

—Em sembla que el violeta no és un color que faci per a mi —va dir amb aire pensatiu, mentre s’estirava un floc de cabells—. No trobes que m’aprima?

—Doncs… —va fer en Harry, aixecant els ulls per sobre del seu Equips de quidditch de la Gran Bretanya i d’Irlanda.

—Sí, i tant que sí —va dir la Nimfadora Tonks amb convicció. Va aclucar els ulls amb l’expressió d’aquell qui es concentra per mirar de recordar alguna cosa. De cop, els cabells se li van tornar d’un rosa xiclet.

—Com ho ha fet? —li va demanar en Harry, amb la boca oberta, quan ella va haver tornat a obrir els ulls.

—Sóc una magimòrfica —va dir ella, mentre es tornava a mirar al mirall i girava el cap per poder-se veure els cabells de tots costats—. Vol dir que puc canviar d’aspecte a voluntat —va afegir, observant pel mirall l’expressió de sorpresa d’en Harry—. Ho porto a la sang. Vaig treure matrícula en Ocultació i Dissimulació quan estudiava per a auror sense haver d’estudiar gens, va estar molt bé.

—Vostè és una auror? —va dir en Harry, impressionat.

L’única carrera que ell s’havia plantejat fins aleshores de seguir després de Hogwarts era la de policia antimàgia negra.

—Sí —va dir la Nimfadora Tonks, amb expressió d’orgull—. En Kingsley també ho és, però des de fa una mica més que jo. Jo em vaig llicenciar fa un any. Vaig a estar a punt de suspendre Rastreig i Seguiment. Sóc una mica potinera; no has sentit el plat que he trencat quan hem entrat?

—Es pot aprendre a ser magimòrfic? —li va demanar en Harry, redreçant-se i oblidant del tot que havia de fer l’equipatge.

La Nimfadora Tonks va fer una rialleta.

—T’agradaria amagar la cicatriu de tant en tant, eh?

I va fixar la mirada en la cicatriu en forma de llamp que en Harry tenia al front.

—Sí que m’agradaria —va murmurar en Harry, i es va tombar. No li agradava que la gent li mirés la cicatriu.

—Per ser-ho t’hi has d’esforçar molt, per això —va dir la Nimfadora Tonks—. N’hi ha molt pocs, de magimòrfics. És una cosa que no s’aprèn, és innata. La majoria de bruixes i bruixots necessiten la vareta, o una poció, per canviar d’aspecte. Escolta, Harry, ens hauríem d’afanyar a fer l’equipatge —va acabar dient, amb recança, mentre observava el desordre que encara hi havia a terra.

—Sí, té raó —va dir en Harry, i va arreplegar uns quants llibres més.

—Deixa; anirem més de pressa així: ordino! —va dir la Nimfadora Tonks amb un crit, descrivint un ample moviment semicircular amb la vareta sobre el terra.

Llibres, roba, telescopi i balances es van aixecar de terra i es van encabir en el bagul sense ordre ni concert.

—No està gaire endreçat —va dir la Nimfadora Tonks, després d’acostar-se al bagul i de donar un cop d’ull al desordre que hi regnava—. La meva mare té molta traça a endreçar i desar les coses; fins i tot fa que els mitjons es pleguin sols; però jo no n’he arribat a saber mai; fa un cop de vareta… —I va agitar la vareta per veure si li sortia.

Un dels mitjons d’en Harry va tremolar una mica i va tornar a caure enmig de la barrejadissa de coses de dintre el bagul.

—Deixem-ho córrer —va dir la Nimfadora Tonks mentre deixava caure la tapa del bagul—; la qüestió és que tot sigui a dintre. I això també ho podríem netejar una mica. —Va apuntar la gàbia de la Hedwig amb la vareta—. Purgo! —Van desaparèixer unes quantes plomes i unes quantes egagròpiles—. Això ja és una altra cosa; de sortilegis domèstics no n’he sabut mai gaire. Què, ja ho tenim tot? La marmita, l’escombra… Ostres, una Raigdefoc!

Quan va veure l’escombra que en Harry tenia a la mà dreta, els ulls se li van dilatar. Era un regal d’en Sírius, i constituïa el seu gran tresor: una escombra homologada internacionalment.

—I jo, encara amb una Cometa 260… —va dir la Nimfadora Tonks en to envejós—. Què, encara dus la vareta a la butxaca dels texans? Encara tens totes dues galtes del cul? Doncs vinga: locomotor, bagul!

El bagul d’en Harry es va aixecar uns quants dits de terra. Agafant la vareta com si fos la batuta d’un director d’orquestra, la Nimfadora Tonks, amb la gàbia de la Hedwig a la mà esquerra, va fer que el bagul travessés l’habitació levitant i sortís per la porta precedint-los. En Harry va seguir-la escales avall amb l’escombra a la mà.

A la cuina, en Murri s’havia tornat a posar l’ull a lloc, i després de la neteja li giravoltava tan de pressa que en Harry es marejava de mirar-se’l. En Kingsley Shacklebolt i l’Sturgis Podmore examinaven el microones, i l’Hestia Jones es partia de riure amb el pelapatates que havia descobert remenant els calaixos. En Llopin estava segellant una carta adreçada a la família Dursley.

—Molt bé —va dir en Llopin quan va veure que entraven la Nimfadora Tonks i en Harry—. Només falta un minut, em sembla. Hauríem de sortir al jardí a esperar el senyal. Harry, he escrit una carta dient als teus tiets que no pateixin…

—No patiran —va dir en Harry.

—… que estàs bé…

—Això els entristirà.

—… i que ja us veureu l’estiu que ve.

—No hi haurà manera d’evitar-ho?

En Llopin va somriure però no va dir res.

—Vine, noi —va dir en Murri amb veu enrogallada, fent un gest amb la vareta a en Harry perquè s’acostés—. T’haig de mimetitzar.

—Què m’ha de fer? —va dir en Harry, nerviós.

—Un sortilegi mimetitzador —va dir en Murri, i va aixecar la vareta—. En Llopin diu que tens una capa que fa invisible, però volant et voleiaria; amb això t’ocultaràs millor. Aviam…

Va picar-lo amb força a la closca i en Harry va tenir la curiosa sensació que en Murri li esclafava un ou a sobre; semblava ben bé que, des del lloc on la vareta l’havia picat, li baixessin per tot el cos uns regalims freds.

—Molt bon encantament, Ull-foll —va dir la Nimfadora Tonks en to apreciatiu, mirant el pit d’en Harry.

En Harry es va mirar el cos, o més aviat el lloc on tenia el cos, i va veure que li havia canviat completament. No era que fos invisible; el que passava és que havia agafat el color i la textura exactes de l’electrodomèstic de cuina que tenia al darrere. Era com si s’hagués transformat en un camaleó humà.

—Som-hi —va dir en Murri, i va obrir la porta del darrere amb la vareta.

Van sortir tots al jardí impecable del tiet Vernon.

—Quina nit més serena —va dir en Murri amb veu ronca mentre escrutava el cel amb l’ull màgic—. Hauria valgut més que hagués estat una mica núvol. Harry, escolta’m —va dir amb veu autoritària—; volarem en formació tancada. La senyora Tonks anirà davant teu, i tu hauràs d’anar enganxat a la cua de la seva escombra. En Llopin et cobrirà per sota. A mi em tindràs al darrere. Els altres ens envoltaran. No hem de trencar files per res del món, entesos? Si algun de nosaltres mor en combat…

—Pot passar? —va dir en Harry amb aprensió, però en Murri no li va fer cas.

—… els altres han de continuar, sense parar i sense trencar files. Si ens maten a tots però tu et salves, Harry, una altra escorta ocuparà el nostre lloc; tu continua volant cap a l’est i et vindran a trobar.

—Para de fer conya, Murri, que es pensarà que ens ho agafem de broma —va dir la Nimfadora Tonks, mentre subjectava el bagul d’en Harry i la gàbia de la Hedwig a una corretja que li penjava de l’escombra.

—Jo em limito a explicar-li el pla —va remugar en Murri—. La nostra missió és deixar-lo a lloc sa i estalvi; i, si morim en l’intent…

—No es morirà ningú —va dir en Kingsley Shacklebolt amb la seva veu greu i reposada.

—Pugeu a les escombres! Ja tenim aquí el primer senyal! —va dir en Llopin de sobte, assenyalant el cel.

Molt enlaire havia resplendit entre les estrelles un esclat d’espurnes d’un vermell viu. En Harry va saber a l’acte que eren espurnes de varetes màgiques. Va passar la cama dreta per sobre de la seva Raigdefoc, va aferrar-se al mànec i va notar que vibrava imperceptiblement, com si estigués tan contenta com ell de tornar a enlairar-se.

—El segon senyal! Endavant! —va dir en Llopin amb veu forta quan va veure que damunt seu, molt amunt, esclatava una altra pluja d’espurnes, aquesta vegada de color verd.

En Harry es va enlairar de cop. L’aire fresc de la nit li va esvalotar els cabells mentre les polides quadrícules dels jardins del carrer Privet s’allunyaven i s’empetitien fins a confondre’s en un mosaic de tons foscos de verd i d’ombra, i el record de la vista oral a la Conselleria li va fugir del cap com si la força de l’aire se l’hagués emportat. Li semblava que el cor li esclataria d’alegria; tornava a volar, i se n’anava volant del carrer Privet tal com havia estat fantasiejant que faria tot l’estiu; tornava cap a casa… Durant uns instants meravellosos, va semblar que tots els seus problemes s’esvanien i es feien insignificants enmig del vast cel estrellat.

—Gireu a l’esquerra, gireu a l’esquerra! Hi ha un muggle que mira amunt! —va dir en Murri darrere seu amb un crit. La Nimfadora Tonks va girar de cop i en Harry la va seguir, observant com el bagul brandava amb violència darrere l’escombra—. Hem de volar més amunt… Enlairem-nos quatre-cents metres més!

A en Harry se li van enllagrimar els ulls del fred mentre pujaven; a sota només veia pampallugues, que eren els llums dels cotxes i els fanals. Potser un parell d’aquells llums eren del cotxe del tiet Vernon… Ara la família Dursley devia tornar cap a la casa deserta, enfurismats per l’engany que havia acabat sent aquell concurs de jardins… En Harry va riure fort en pensar-hi, però el riure va quedar ofegat per la voladissa de la roba dels seus companys, els cruixits de la corretja que aguantava el bagul i la gàbia i el xiulet del vent a les orelles. No s’havia sentit tan viu com aleshores en tot aquell mes, ni tan feliç.

—Rumb sud! —va cridar l’Ull-foll—. Hi ha un poble recte al nas!

Van tombar cap a la dreta per evitar de passar just per sobre de la constel·lació de llums de més avall.

—Rumb sud-est i amunt! Hi ha un núvol baix on ens hi podem amagar! —va dir en Murri amb veu forta.

—No vull travessar cap núvol, Ull-foll! —va exclamar la Nimfadora Tonks, contrariada—. Quedarem xops!

En Harry es va alegrar de sentir-li dir això; de tan balbes, cada vegada es notava menys les mans al mànec de la Raigdefoc. Li va saber greu no haver pensat a agafar alguna peça d’abric; començava a tenir esgarrifances.

Anaven canviant de rumb tot sovint seguint les instruccions de l’Ull-foll. En Harry tenia els ulls mig aclucats per protegir-se del vent glacial que li picava a la cara i li començava a fer mal a les orelles; només recordava una vegada que hagués passat aquell fred volant amb l’escombra, en aquell partit de quidditch que van fer a tercer contra Hufflepuff, que s’havia disputat durant una tempesta. Els escortes que l’envoltaven no paraven de giravoltar, com ocells de presa gegantins. En Harry va perdre la noció del temps. No tenia ni idea de quant feia que volaven; semblava que com a mínim hagués passat una hora.

—Rumb sud-oest —va bramar en Murri—. Vull evitar l’autopista!

En Harry estava tan glaçat que va pensar amb delit en l’interior càlid i acollidor dels cotxes que circulaven per sota, i tot seguit, amb més delit encara, en els viatges amb pols migratòria; encara que pogués ser incòmode giravoltar en una llar de foc, almenys t’escalfaves amb les flames… En Kingsley Shacklebolt li va passar majestuós pel costat, amb el cap com una bola de billar i l’anella de l’orella reflectint dèbilment la claror de la lluna… A continuació l’Emmeline Vance se li va posar a la dreta, amb la vareta desenfundada i girant el cap a banda i banda… Després també ella el va avançar, i va substituir-la l’Sturgis Podmore…

—Hauríem de desfer una mica de camí per comprovar que no ens segueixen! —va dir en Murri cridant.

—Ull-foll, que t’has tornat boig o què? —va exclamar la Nimfadora Tonks des de davant—. Estem tots soldats a l’escombra amb gebre! Si continuem fent marrades no arribarem a lloc fins la setmana que ve! A més a més, ja quasi hi som!

—Prepareu-vos per començar a baixar! —va dir la veu d’en Llopin—. Segueix la senyora Tonks, Harry!

En Harry va seguir la Nimfadora Tonks, que havia iniciat un picat. Es dirigien cap a la lluminària més gran que havia vist fins aleshores, un immens tramat de llum, una retícula lluminosa sembrada de requadres de foscor absoluta. Van anar baixant cada vegada més, fins que en Harry va distingir fanals i llums de cotxes, xemeneies i antenes de televisió. Tenia moltes ganes de ser a terra, però també pensava que l’haurien de descongelar per poder-lo arrencar de l’escombra.

—Ja hi som! —va exclamar la Nimfadora Tonks, i al cap d’un moment aterrava.

En Harry va aterrar just darrere seu, i va baixar de l’escombra en un parterre de gespa mal cuidada que hi havia al mig d’una placeta. La Nimfadora Tonks ja deslligava el bagul d’en Harry. Encara amb esgarrifances, en Harry va mirar al seu voltant. Les façanes sòrdides de les cases veïnes no eren gaire acollidores. N’hi havia que tenien trencats els vidres de les finestres, que brillaven amb una lluïssor somorta a la claror dels fanals; la pintura de moltes portes saltava, i les escombraries s’amuntegaven davant de moltes de les escales d’entrada.

—On som? —va voler saber en Harry.

En Llopin, però, es va limitar a dir a mitja veu:

—Un moment.

En Murri buscava alguna cosa dintre l’abric, amb les seves mans nuoses embalbides pel fred.

—Ja ho tinc —va murmurar; va aixecar enlaire un objecte que semblava un encenedor de plata i el va accionar.

El fanal de més a prop es va apagar fent una petita detonació sorda. Va tornar a prémer l’apagador, i el següent fanal també es va apagar; i així fins que tots els fanals de la plaça van estar apagats i només va quedar la llum de les finestres amb les cortines tirades i la lluna en quart creixent al cel.

—Me l’ha deixat en Dumbledore —va explicar en Murri remugant mentre tornava a guardar l’apagador—. Així ens assegurem que cap muggle ens vegi des de cap finestra. I ara afanyem-nos.

Va agafar en Harry pel braç, el va fer sortir del parterre i el va estirar cap a la vorera de l’altra banda del carrer; en Llopin i la Nimfadora Tonks van imitar-los, carregant el bagul d’en Harry entre tots dos, mentre la resta de membres de l’escorta, tots amb la vareta a punt, els flanquejaven.

D’una finestra del pis de dalt de la casa del costat els arribava apagat el bum-bum d’un equip de música. De la muntanya de bosses d’escombraries de darrere mateix del reixat de l’entrada pujava una fortor acre d’aliments en procés de descomposició.

—És aquí —va murmurar en Murri, que va posar un pergamí en la mà mimetitzada d’en Harry i li va fer llum amb la punta encesa de la vareta perquè es veiés el que hi deia—. Llegeix-t’ho de pressa i memoritza-ho.

En Harry va abaixar els ulls cap al pergamí. El text estava escrit en una lletra elegant que li resultava vagament familiar. Deia així: «La seu de l’orde del Fènix és a la plaça Grimmauld número dotze, Londres».





4. Plaça Grimmauld número dotze


—Què és l’orde del…? —va començar a dir en Harry.

—Calla, noi! —va remugar en Murri—. Espera que siguem a dintre!

Va agafar-li el pergamí de les mans i el va encendre amb la punta de la vareta. Mentre la nota es cargolava fent flama i queia voleiant a terra, en Harry va tornar a donar una llambregada a les cases de la vora. Eren davant del número onze; va mirar a l’esquerra i va veure el número deu; a la dreta, però, hi havia el número tretze.

—On és…?

—Pensa en el que acabes de memoritzar —li va dir en Llopin a mitja veu.

En Harry hi va pensar, i en el moment que arribava al tros de «plaça Grimmauld número dotze», del no-res va sorgir una porta atrotinada entre el número onze i el número tretze, seguida immediatament d’unes parets immundes i unes finestres que feien angúnia de tan brutes. Era com si de cop haguessin inflat una casa que hagués empès i desplaçat les que tenia a banda i banda. L’equip de música del número onze continuava sonant. Pel que semblava, els muggles que hi vivien no havien notat res.

—Vinga, afanya’t —va rondinar en Murri, i va empènyer en Harry.

En Harry va pujar l’escala de pedra d’esglaons gastats sense deixar de mirar la porta que s’acabava de materialitzar. La capa negra de pintura que cobria la porta estava bufada i ratllada. El picaporta de plata tenia la forma d’una serp enroscada. No hi havia ni bústia ni forat del pany.

En Llopin va treure la seva vareta i va picar a la porta una sola vegada. En Harry va sentir tot de sons metàl·lics i una cosa que li va semblar la dringadissa d’una cadena. La porta es va obrir amb un grinyol.

—Corre, Harry, entra —va dir en Llopin amb un xiuxiueig—; però no vagis gaire endins ni toquis res.

En Harry va travessar la porta i es va endinsar en la foscor gairebé absoluta del rebedor. Va notar una olor agredolça de resclosit, de pols i de matèria corrompuda; allò semblava una casa en ruïnes. Va mirar enrere i va veure que els altres el seguien, i que en Llopin i la Nimfadora Tonks carretejaven el seu bagul i la gàbia de la Hedwig. En Murri era al capdamunt de l’escala de pedra deixant anar les boles de llum que l’apagador havia xuclat dels fanals; cada una va tornar a la seva bombeta respectiva i la plaça va tornar a exhibir momentàniament la seva claror ataronjada, fins que en Murri va entrar coixejant, va tancar la porta i va deixar el rebedor completament a les fosques.

—Aviam…

Va tustar en Harry a la closca amb la vareta; aquesta vegada en Harry va notar com si li regalimés alguna cosa calenta per l’esquena, i va imaginar-se que en Murri devia haver desfet el sortilegi mimetitzador.

—Ara tothom callat, que faré una mica de llum —va dir en Murri amb un fil de veu.

Els xiuxiuejos dels altres causaven a en Harry una sensació de mal averany: era com si haguessin entrat a casa d’un moribund. Va sentir una mena de xiulet molt fluix i de cop uns llums de gas antics van cobrar vida tot al llarg de les parets i van projectar la seva claror esmorteïda i vacil·lant sobre l’empaperat mig desenganxat i sobre l’alfombra esmolada d’un passadís llarg i tenebrós on llambrejava un llum de sostre ple de teranyines i hi havia tot de retrats ennegrits pel temps que penjaven torts a les parets. En Harry va sentir alguna cosa que s’esmunyia per darrere del sòcol. Tant el llum de sostre com els canelobres que hi havia en una taula atrotinada de prop seu tenien forma de serp.

Es va sentir un trepig de passos precipitats, i de cop va aparèixer la senyora Weasley, la mare d’en Ron, per la porta del capdavall del passadís. Va córrer cap a ells amb un somriure radiant de benvinguda, però en Harry no va poder deixar de remarcar que estava molt més prima i més pàl·lida que l’última vegada que l’havia vist.

—Ai, Harry, quina alegria que tinc de veure’t! —va dir amb un xiuxiueig, i el va estrènyer amb una abraçada que li va fer espetegar les costelles. Tot seguit el va apartar sense deixar de tenir-lo agafat amb totes dues mans i el va repassar de dalt a baix—. Et veig sec; hauries de menjar alguna cosa; però t’hauràs d’esperar una mica abans de sopar, per això. —Va tombar-se cap al grup de bruixes i bruixots que en Harry tenia al darrere i els va intimar en veu baixa—: Acaba d’arribar; acaben de començar la reunió ara mateix.

Tots els bruixots de darrere en Harry van fer patent el seu interès i la seva impaciència amb diferents exclamacions i van començar a encaminar-se cap a la porta per on la senyora Weasley havia aparegut. En Harry va fer acció de seguir en Llopin, però la senyora Weasley el va retenir.

—No hi pots anar, Harry; és una reunió dels membres de l’orde i prou. En Ron i l’Hermione són a dalt; et pots esperar amb ells fins que la reunió s’acabi, i llavors soparem. I al passadís parla en veu baixa —va acabar exhortant-lo amb un xiuxiueig.

—Per què?

—No vull que es desperti ningú.

—Què vol dir?

—Ja t’ho explicaré després. Ara m’haig d’afanyar; ja hauria de ser a la reunió. Però abans t’ensenyaré on dormiràs.

Es va posar el dit als llavis i va passar davant seu de puntetes. Van deixar enrere unes llargues cortines ratades per les arnes darrere les quals en Harry es va imaginar que hi devia haver una altra porta, i, després d’esquivar un gran paraigüer que semblava fet amb la cama mutilada d’un troll, van tirar escala amunt en la penombra passant pel costat d’una renglera de caps diminuts muntats en uns medallons de la paret. Després d’haver-s’ho mirat amb més deteniment, en Harry va veure que eren caps d’elfs domèstics. Tots tenien la mateixa nàpia. En Harry estava més i més sorprès a cada passa. Què feien en una casa que semblava que fos propietat del més gran bruixot de màgia negra de tots els temps?

—Senyora Weasley, per què…?

—En Ron i l’Hermione t’ho explicaran tot, fill meu; faig tard —li va dir la senyora Weasley amb un xiuxiueig nerviós—. Ja hi som —va dir quan van arribar al segon replà—; la teva habitació és la porta de la dreta. Ja us vindré a cridar quan estiguem. I va córrer escales avall una altra vegada.

En Harry va travessar el replà, cobert de brutícia com tota la casa, va fer girar el pom de l’habitació, que tenia forma de cap de serp, i va obrir la porta.

D’entrada va entreveure una habitació sòrdida de sostre alt amb dos llits; de cop va sentir un xiscle, seguit d’un esgarip encara més agut, i una cabellera molt espessa li va tapar la visió. L’Hermione se li havia tirat a sobre per abraçar-lo i va estar a punt de tombar-lo a terra mentre el mussol d’en Ron, en Porcupintí, girava esvalotat al voltant del cap de tots dos.

—Harry!!! Ron, ha arribat en Harry! No t’hem sentit arribar! Com estàs? Estàs bé? Estàs enfadat amb nosaltres? Segur que sí; a les cartes no et dèiem res; però és que no podíem explicar-te res; en Dumbledore ens va fer jurar que callaríem. I mira que en tenim, de coses per explicar-te; i tu a nosaltres, eh? Els demèntors! Quan ho vam saber, i això de la vista oral a la Conselleria… És indignant; m’ho he mirat, i no et poden expulsar de cap manera. En el Decret de regulació de l’accés dels menors d’edat a la màgia hi ha disposicions que preveuen casos en què pugui perillar la vida…

—Deixa’l respirar, Hermione —va dir en Ron, que havia anat a ajustar la porta amb un somriure a la boca. Se’l veia uns quants centímetres més alt que un mes enrere, cosa que li donava un aspecte encara més esvelt i esprimatxat que abans; pel que feia a la llargada del nas, els cabells de panotxa i les pigues, estava com sempre.

Encara amb la cara radiant, l’Hermione va desagafar-se d’en Harry; abans que pogués obrir la boca, però, es va sentir un brunzit sord, i una forma blanca que va baixar rabent del capdamunt d’un armari fosc va posar-se amb suavitat sobre l’espatlla d’en Harry.

—Hedwig!

L’òliba blanca d’en Harry va fer espetegar el bec i li va picotejar l’orella amb tendresa mentre ell li acariciava el plomatge.

—Estava fora de si —va dir en Ron—. Ens va pessigar com una boja quan ens va portar les teves últimes cartes; mira…

Va ensenyar a en Harry el dit índex de la mà dreta, on tenia un tall mig cicatritzat però que es veia que era fondo.

—Ja ho veig —va dir en Harry—. Perdoneu; però és que volia que m’expliquéssiu què passava…

—I nosaltres volíem explicar-t’ho, t’ho juro —va dir en Ron—. L’Hermione estava desesperada; no parava de dir que si continuaves allà enclaustrat sense saber res faries alguna bestiesa, però en Dumbledore ens va fer…

—Us va fer jurar que no em diríeu res —va dir en Harry—. Ja ho sé; l’Hermione ho acaba de dir.

L’entusiasme que l’havia inflamat en el moment de veure els seus dos millors amics va quedar apagat per la fredor que el va inundar. De cop i volta —després de tot un mes de morir-se de ganes de veure’ls— s’hauria estimat més que en Ron i l’Hermione el deixessin sol.

Hi va haver un silenci tens, durant el qual en Harry va continuar acariciant la Hedwig maquinalment, sense mirar cap dels seus dos companys.

—Devia considerar que valia més fer-ho així —va dir l’Hermione amb l’alè contingut—. En Dumbledore, vull dir.

—És clar —va dir en Harry. Va veure que l’Hermione també tenia les mans senyalades pels cops de bec de la Hedwig, però no va sentir gens de remordiment.

—Segur que va pensar que estaves més segur amb els muggles… —va començar a dir en Ron.

—Voleu dir? —va dir en Harry, amb les celles arrufades—. Que potser a cap dels dos us ha atacat cap demèntor, aquest estiu?

—Doncs… no; però per això ha fet que alguns membres de l’orde del Fènix et vigilessin contínuament…

A en Harry li va fer un salt el cor com quan arribes al capdavall d’una escala convençut que ets a baix de tot però encara et falta un esglaó. Ara resultava que tothom sabia que el vigilaven, tret d’ell!

—No ha servit de gaire, per això, com s’ha acabat veient… —va dir en Harry, fent un esforç per parlar en to neutre—. Al final m’he hagut d’espavilar jo sol.

—Es va enrabiar tant, en Dumbledore… —va dir l’Hermione en to esbalaït—. Vam veure com es va posar quan va saber que en Mundungus se n’havia anat abans que se li acabés el torn de guàrdia. Feia por de veure’l.

—Doncs jo m’alegro que se n’anés —va dir en Harry amb fredor—. Si no se n’arriba a anar, jo no hauria fet màgia i segur que en Dumbledore m’hauria fet quedar al carrer Privet tot l’estiu.

—I, no pateixes per la vista oral de la Conselleria? —va dir l’Hermione amb un fil de veu.

—No —va mentir en Harry en to desafiant. Va donar-los l’esquena, i va fer una mirada tot al voltant amb la Hedwig estarrufada a la seva espatlla, però aquella habitació no era un lloc que aixequés precisament la moral. Era humida i fosca. Una tela en blanc posada dintre un marc molt abarrocat era Túnica cosa que trencava la nuesa de les parets escrostonades; quan en Harry hi va passar pel costat, li va semblar que sentia algú amagat que feia una rialleta.

—Per què en Dumbledore ha hagut de deixar-me a les fosques de tot, de totes maneres? —els va demanar en Harry, esforçant-se encara per parlar amb indiferència—. Us heu pres la molèstia de demanar-l’hi, potser?

Va aixecar la vista just a temps de veure com intercanviaven una mirada que li va confirmar que pensaven que s’estava comportant exactament tal com havien temut. I això no li va fer passar precisament el mal humor.

—Vam dir a en Dumbledore que volíem explicar-te el que passava —li va dir en Ron—. T’ho juro. Però va molt enfeinat; només l’hem vist un parell de vegades des que som aquí, i no té mai temps, i ens va fer jurar que quan t’escrivíssim no t’expliquéssim res important, perquè va dir que podien interceptar els mussols.

—M’hauria pogut tenir al corrent de tot igualment, si hagués volgut —va dir en Harry en to eixut—. No em digueu que no coneix maneres d’enviar notes sense haver de recórrer als mussols.

L’Hermione va mirar de reüll en Ron i va dir:

—Jo també ho vaig pensar, això. Però no ha volgut que estiguessis al corrent de res.

—Potser pensa que no sóc prou digne de confiança… —va dir en Harry per veure com reaccionaven.

—No siguis burro —va dir en Ron, amb aire molt sorprès.

—O que no em sé cuidar tot sol.

—Segur que no ho pensa, això! —va exclamar l’Hermione, dolguda.

—Com és que m’he hagut d’estar amb els meus tiets, doncs, mentre que a vosaltres us deixen participar en tot el que s’està maquinant aquí? —va dir en Harry encavalcant les paraules atropelladament i alçant la veu cada vegada més—. Com és que vosaltres dos sí que podeu saber tot el que passa?

—No ho sabem! —va tallar-lo en Ron—. La meva mare no ens deixa entrar a les reunions, perquè diu que som massa joves…

En Harry, però, es va posar a cridar sense poder-ho evitar:

—I a mi què, que no hàgiu anat a les reunions? Però almenys sou aquí, no? Almenys heu estat junts!!! Jo m’he passat un mes enclaustrat allà a casa els meus tiets!!! I això que he hagut d’aguantar el tipus més que vosaltres dos, i en Dumbledore ho sap perfectament. Qui va recuperar la pedra filosofal? Qui es va desfer d’en Tod Rodlel? Qui us va salvar a tots dos dels demèntors?

Tots els pensaments que des de feia un mes feien sentir en Harry amargat i ressentit li van sortir de dintre com una riuada: la desesperació de no rebre cap notícia, el disgust perquè estaven tots en un mateix lloc sense ell, la ràbia perquè no li havien dit que el vigilaven; tots aquells sentiments dels quals mig s’avergonyia van acabar desbordant-se. La Hedwig es va espantar dels crits i va tornar a volar cap a dalt de l’armari; en Porcupintí va fer un esgarip d’alarma i es va posar a girar encara més de pressa al voltant del cap de tots tres.

—Qui es va haver de barallar l’any passat amb dracs i esfinxs i no sé quantes bèsties més? Qui va veure que l’Innominable tornava? Qui va haver de fugir-ne? Jo!!!

En Ron es va quedar amb la boca mig oberta, visiblement sorprès i sense saber què dir; l’Hermione semblava que estigués a punt de plorar.

—Però quin dret tinc de saber el que passa? Per què ningú m’ha d’explicar res del que s’està tramant?

—Harry, de veritat que t’ho volíem explicar… —va començar a dir l’Hermione.

—Doncs no ho devíeu voler prou, perquè si no m’hauríeu enviat un mussol; però és clar, com que en Dumbledore us va fer jurar que no…

—És veritat…

—M’he passat quatre setmanes penjat com una pera allà al carrer Privet, llegint diaris de les papereres per veure si treia l’entrellat del que passava…

—De veritat que volíem…

—Quins tips de riure que us deveu haver fet, aquí, tots dos junts!

—T’asseguro que no…

—Harry, de veritat que ens sap molt greu el que ha passat! —va exclamar l’Hermione amb vehemència i amb els ulls brillants de llàgrimes—. Tens tota la raó; jo també estaria enfadada, si fos tu!

En Harry se la va quedar mirant un moment; agafant alè, va tornar a donar-los l’esquena i va posar-se a caminar amunt i avall de l’habitació. La Hedwig va deixar anar un crit trist des del capdamunt de l’armari. Hi va haver un llarg silenci, trencat només pel lúgubre cruixit de l’empostissat sota el trepig d’en Harry.

—Per cert, on som? —va demanar de cop en to brusc a en Ron i l’Hermione.

—A la seu de l’orde del Fènix —va afanyar-se a dir en Ron.

—I algú em voldria fer el favor de dir-me què és l’orde del Fènix?

—És una societat secreta —va dir l’Hermione amb vehemència—. En Dumbledore n’és l’ànima; la va fundar ell. Són els que van lluitar contra l’Innominable l’última vegada.

—Qui més hi ha? —va voler saber en Harry, que es va parar sense treure’s les mans de les butxaques.

—Són força gent…

—N’hem conegut cap a una vintena —va dir en Ron—, però ens sembla que són més.

En Harry se’ls va quedar mirant.

—I d’allò, què? —els va demanar, mirant-los alternativament.

—Què vols dir, «allò»? —va dir en Ron.

—En Voldemort! —va dir en Harry fora de si, i tant en Ron com l’Hermione van tenir una esgarrifança—. Què passa? Què trama? On és? Què s’està fent per parar-li els peus?

—Ja t’ho hem explicat: els de l’orde no ens deixen participar a les seves reunions —va dir l’Hermione, nerviosa—. Per això no sabem res en detall; però en tenim una vaga idea —va afanyar-se a afegir quan va veure la cara que feia en Harry.

—En Fred i en George s’han inventat unes orelles extensibles —va dir en Ron—. Van molt bé.

—Unes orelles extensibles?

—Sí. Però últimament les hem hagut de deixar de fer servir perquè la meva mare ens va enxampar i es va posar feta una fúria. En Fred i en George les van haver d’amagar totes perquè la nostra mare no les llencés a les escombraries. Però ens van fer bastant servei abans que la nostra mare descobrís de què anava la cosa. Sabem que uns quants membres de l’orde segueixen alguns cavallers de la mort que se sap qui són; els espien, vaja…

—Altres membres miren de captar més gent per a l’orde —va dir l’Hermione.

—I altres guarden alguna cosa —va dir en Ron—. Tota l’estona parlen de vigilar no sé què.

—No es deuen referir a mi, suposo —va dir en Harry amb sarcasme.

—Potser sí —va dir en Ron, amb cara de seguir-li la broma.

En Harry va deixar anar un riure burleta. Va tornar a posar-se a passejar per l’habitació, mirant a tot arreu excepte en Ron i l’Hermione.

—Vosaltres dos què heu fet, doncs, si no podíeu assistir a les reunions? —els va demanar—. Em dèieu que heu estat tan enfeinats…

—Sí que ho hem estat —va dir l’Hermione amb vehemència—. Hem estat descontaminant aquesta casa, perquè fa molts anys que no hi viu ningú i hi han criat éssers nocius. Ja hem netejat la cuina i quasi totes les habitacions de dormir, i em sembla que demà hem de fer la sala d’es… Ai!

Amb dos espetecs sonors, en Fred i en George, els germans grans bessons d’en Ron, van sorgir del no-res al mig de l’habitació. En Porcupintí va posar-se a esgaripar encara més frenèticament que abans, va fugir volant i es va anar a posar al costat de la Hedwig al capdamunt de l’armari.

—No vull que ho feu més! —va dir l’Hermione sense esma als bessons, que eren tan pèl-rojos com en Ron, però més corpulents i una mica més baixos.

—Hola, Harry —va dir en George amb expressió radiant—. Ens ha semblat sentir la teva dolça veu i…

—No pot ser que et guardis la ràbia d’aquesta manera, Harry; t’has de desfogar —li va dir en Fred, també amb la cara radiant—. Potser hi ha algú de vuitanta quilòmetres al voltant que encara no t’ha sentit.

—Vau aprovar l’examen d’aparetre, pel que veig —va dir en Harry malhumorat.

—Amb matrícula —va dir en Fred, que tenia a la mà una cosa que semblava un cordó molt llarg de color de carn.

—Només hauríeu trigat vint segons més baixant per l’escala —va dir en Ron.

—El temps és Gringotts, amic meu —va dir en Fred—. I perdona, Harry, però per culpa teva no tenim bona audició… Són orelles extensibles —va afegir, responent a la mirada interrogativa que li feia en Harry, i va aixecar el cordó perquè en Harry veiés que continuava fins al replà passant per sota la porta—. Volem saber què diuen a baix.

—Heu de vigilar —va dir en Ron, amb els ulls clavats en l’orella extensible—; si la mare en torna a veure una…

—Val la pena jugar-se-la; avui fan la reunió més important que han fet fins ara —va dir en Fred.

Va obrir-se la porta i va entrar una llarga cabellera de color de panotxa.

—Hola, Harry —va dir amb veu alegre la Ginny, la germana petita d’en Ron—. M’ha semblat sentir-te. —Es va tombar cap a en Fred i en George, i els va dir—: Les orelles extensibles no us serviran per res, perquè la mare ha fet un sortilegi d’impertorbació a la porta de la cuina.

—Com ho saps? —va dir en George amb aire abatut.

—La senyora Tonks em va explicar com es feia per saber-ho —va dir la Ginny—. Només has de tirar qualsevol cosa contra la porta: si no l’arriba a tocar és que han impertorbat la porta. Hi he tirat bombes fètides des del capdamunt de l’escala i totes se’n desvien, o sigui que segur que les orelles extensibles no podran passar per sota la porta.

En Fred va deixar anar un gran sospir.

—Llàstima. Em feia il·lusió saber quina una en trama l’Snape.

—L’Snape? —va exclamar en Harry, sufocat—. Que és aquí?

—Sí —va dir en George després d’haver anat a ajustar la porta i haver-se assegut en un dels llits; en Fred i la Ginny el van imitar—. Ha vingut a lliurar un informe confidencial.

—Malparit —va dir en Fred amb menyspreu.

—Ara és dels nostres —va dir l’Hermione en to de retret.

En Ron va fer un riure burleta.

—Això no vol dir que deixi de ser un malparit. Només t’has de fixar en com ens mira sempre que ens veu.

—A en Bill tampoc li cau bé —va dir la Ginny, com si amb això quedés tot dit.

A en Harry li va semblar que l’enrabiada encara no li havia passat del tot, però tenia tanta set d’informació que se li van acabar les ganes de continuar cridant. Va deixar-se caure a l’altre llit.

—En Bill és aquí? —els va demanar—. Em pensava que estava treballant a Egipte!

—Va sol·licitar una plaça administrativa per poder tornar i treballar per a l’orde —va dir en Fred—. Diu que troba a faltar les tombes —va dir amb una mitja rialla—, però hi ha altres coses que ho compensen.

—Què vols dir?

—Te’n recordes, de la Fleur Delacour? —va dir en George—. Ha agafat una feina a Gringotts per «millogar el seu anguilès»…

—I en Bill li ha fet moltes classes particulars —va dir en Fred en to de burla.

—En Charlie també és de l’orde —va dir en George—, però encara és a Romania. En Dumbledore vol que recluti tants bruixots estrangers com pugui, i en Charlie hi té tractes els dies que no treballa.

—No ho podria fer en Percy, això? —els va demanar en Harry. L’última cosa que havia sabut era que el tercer germà Weasley treballava al Departament de Cooperació Bruixiinternacional de la Conselleria d’Afers Màgics.

Quan van sentir el que havia dit en Harry, tots els germans Weasley i l’Hermione van intercanviar unes quantes mirades significatives que no presagiaven res de bo.

—Sobretot no parlis d’en Percy davant dels meus pares —va dir en Ron a en Harry amb la veu tensa.

—Per què?

—Perquè, cada vegada que algú parla d’en Percy, al nostre pare se li trenca el que té a les mans i la nostra mare es posa a plorar —va dir en Fred.

—És molt trist —va dir la Ginny, abatuda.

—No crec que ens tornem a tractar gaire —va dir en George, amb una cara de pomes agres que no era gens pròpia d’ell.

—Què ha passat? —va voler saber en Harry.

—En Percy i el nostre pare van discutir —va dir en Fred—. No havia vist mai el meu pare barallant-se amb algú d’aquella manera. Normalment és la nostra mare, qui crida.

—Va ser la primera setmana després de final de curs —va dir en Ron—. Estàvem a punt de venir cap aquí per trobar-nos amb tots els membres de l’orde. En Percy va arribar a casa i ens va explicar que l’havien ascendit.

—Què dius ara! —va exclamar en Harry.

Encara que sabia perfectament que en Percy era molt ambiciós, en Harry tenia la sensació que en Percy no havia sortit gaire airós de la seva primera feina a la Conselleria d’Afers Màgics. Havia comès la badada, bastant greu, de no adonar-se que el seu cap estava sota l’influx d’en Voldemort (cosa que de fet ningú de la Conselleria havia sospitat, perquè tothom es pensava que el senyor Mauch s’havia tornat boig).

—Sí, nosaltres també vam quedar molt parats —va dir en George—, perquè li havien picat bastant la cresta per allò d’en Mauch, i es va obrir una investigació i tot. Van dir que en Percy s’hauria hagut d’adonar que en Mauch estava sonat i que n’hauria hagut de donar coneixement a algun superior. Però ja coneixes en Percy: com que en Mauch li va deixar les mans lliures, va tancar la boca.

—I com és que van decidir ascendir-lo?

—Això és el que també vam pensar nosaltres —va dir en Ron, que semblava que tingués moltes ganes de mantenir una conversa normal ara que en Harry havia parat de bramar—. Va arribar a casa tot cofoi; encara més que de costum, si això és possible; i va explicar al nostre pare que li havien ofert una plaça al despatx d’en Fudge, ni més ni menys. Un càrrec molt bo, per a algú que només fa un any que ha sortit de Hogwarts: secretari adjunt del conseller. Es devia pensar que impressionaria el nostre pare.

—Però no el va impressionar gens —va dir en Fred amb aire lúgubre.

—Per què no? —va voler saber en Harry.

—Es veu que en Fudge ha estat intrigant últimament per la Conselleria amb la intenció que ningú tingui tractes amb en Dumbledore —va dir en George.

—Ara com ara, dintre la Conselleria en Dumbledore està totalment desacreditat —va dir en Fred—. Tothom pensa que amb això de dir que l’Innominable ha tornat només busca fer merder.

—El nostre pare diu que en Fudge els ha deixat clar que tothom que faci costat a en Dumbledore saltarà —va dir en George.

—El problema és que en Fudge sospita del nostre pare, perquè sap que té bones relacions amb en Dumbledore, i sempre li ha semblat que era una mica excèntric a causa de l’obsessió que té pels muggles.

—Però tot això, què té a veure amb en Percy? —va demanar en Harry, confós.

—Ja hi arribem. El nostre pare creu que en Fudge vol tenir en Percy al seu despatx només perquè espiï la família… i en Dumbledore.

En Harry va fer un xiulet d’admiració.

—Segur que a en Percy li va encantar que l’hi diguessin.

En Ron va fer una rialla cavernosa.

—Es va posar fet una fúria. Va dir… ui, va dir coses molt fortes. Va dir que des que ha entrat a la Conselleria no ha parat de lluitar contra la mala fama que s’està guanyant el nostre pare, i que el nostre pare no té ambició, i que per això sempre ha sigut un… ja saps què vull dir; daixò, que no ha tingut mai gaires diners…

—Què? —va dir en Harry sense acabar-s’ho de creure mentre la Ginny feia un esbufec de gat enrabiat.

—Tal com ho sents —va dir en Ron a mitja veu—. I encara més: va dir que el nostre pare era burro de tenir amistat amb en Dumbledore, que en Dumbledore se l’estava buscant i que arrossegaria el nostre pare, i que ell (en Percy) sabia de quin costat estava, i era del costat de la Conselleria. I que si el pare i la mare havien d’acabar traint la Conselleria, ell es cuidaria que tothom sabés que havia deixat de pertànyer a la nostra família. I va fer l’equipatge aquell vespre mateix i se’n va anar. Ara viu a Londres.

En Harry va renegar en veu baixa. En Percy sempre havia sigut el germà que li queia menys bé de la família Weasley, però no s’hauria imaginat mai que fos capaç de dir totes aquelles coses al senyor Weasley.

—La nostra mare estava fora de si —va dir en Ron amb veu apagada—. Ja t’ho pots imaginar: plors i crits i el que vulguis. Va venir a Londres per parlar amb en Percy, però ell la va engegar. No sé què deu fer quan coincideixen amb el nostre pare a la feina: ignorar-lo, suposo.

—Però és segur que en Percy sap que en Voldemort ha tornat… —va dir en Harry arrossegant la veu—. No és burro; ha de veure que els vostres pares no es jugarien el seu futur sense estar-ne del tot segurs.

—El cas és que el teu nom va sortir durant la discussió —va dir en Ron mentre adreçava a en Harry una mirada furtiva—. En Percy va dir que l’única prova que hi havia era la teva paraula i que… bé, que no trobava que n’hi hagués prou.

—En Percy es creu massa el Periòdic Profètic —va dir l’Hermione amb aspror, i els altres van fer que sí amb el cap.

—Què voleu dir? —els va demanar en Harry, clavant els ulls en tots ells, que se’l miraven amb prevenció.

—Que no… que no has rebut el Periòdic Profètic, tots aquests dies? —li va demanar l’Hermione, alterada.

—Sí que l’he rebut! —va dir en Harry.

—I te’ls has llegit de cap a cap? —li va demanar l’Hermione, més neguitosa encara.

—De cap a cap no —va dir en Harry, a la defensiva—. Si haguessin hagut de dir alguna cosa sobre en Voldemort segur que ho haurien posat com a titular de primera pàgina, no?

Els altres es van estremir de sentir aquell nom. L’Hermione es va afanyar a reprendre la conversa:

—La veritat és que no t’hauria calgut llegir-te’ls des del començament fins al final per veure que… que parlaven de tu almenys un parell de vegades a la setmana.

—Ho hauria vist…

—No si t’has limitat a llegir la primera pàgina i prou —va dir l’Hermione remenant el cap—. No t’estic parlant de grans titulars. Parlen de tu de passada i prou, fent-ne broma.

—Què dius?

—És una cosa de molt mal gust —va dir l’Hermione en un to falsament serè—. No han fet més que inflar els articles de la Rita.

—Perquè ella ja no escriu per a ells, no?

—No; ha complert el que va prometre. No tenia alternativa, de totes maneres —va afegir l’Hermione amb satisfacció—. Però va posar els fonaments del que ara volen fer aquests.

—I què volen fer? —va dir en Harry irritat.

—Doncs mira, saps que la Rita va escriure que et desmaiaves a tot arreu i deies que la cicatriu et feia mal i tot això?

—Sí —va dir en Harry, que trigaria temps a oblidar les històries que la Rita Skeeper s’havia arribat a empescar sobre ell.

—Doncs ara parlen de tu com d’una persona que no toca de peus a terra i que només vol cridar l’atenció, i que es pensa que és un heroi de tragèdia o una cosa així —va dir l’Hermione, atropelladament, com si per a en Harry fos menys desagradable sentir tot allò ben de pressa—. No paren de deixar anar comentaris sarcàstics sobre tu. Si ha tingut lloc algun cas estrambòtic, diuen alguna cosa com ara: «Una història digna d’en Harry Potter». I, si a algú li ha passat cap incident curiós, posen: «Esperem que la pròxima vegada no ens ensenyi que té una cicatriu al front o ens demani que el venerem…».

—Jo no vull que em veneri ningú… —va començar a dir en Harry amb vehemència.

—Ja ho sé —va afanyar-se a dir l’Hermione, nerviosa—. Ja ho sé, que no, Harry. Però veus per on van, no? Volen desacreditar-te perquè ningú et cregui. Segur que hi ha en Fudge al darrere. Volen que els bruixots normals i corrents et vegin com un eixelebrat que ningú es pot prendre seriosament, que s’inventa històries absurdes perquè vol ser famós tant sí com no.

—Jo no he demanat que… Jo no he volgut mai… En Voldemort va matar els meus pares! —va balbucejar en Harry—. Si em vaig fer famós va ser perquè va matar la meva família i no em va poder matar a mi! Qui vol ser famós a aquest preu? No s’imaginen que m’hauria estimat més que no hagués passat?

—Tens tota la raó —va dir la Ginny amb fermesa.

—I, evidentment, no han dit ni una paraula sobre l’atac dels demèntors —va dir l’Hermione—. Algú els hi ha dit que ho mantinguin en secret. Això sí que hauria sigut notícia: uns demèntors incontrolats. Ni tan sols han informat que hagis infringit l’Acta Internacional de Secretisme. Ens pensàvem que en parlarien, perquè hauria lligat molt amb aquesta imatge d’eixelebrat exhibicionista que volen donar de tu. Ens fa l’efecte que esperen el moment en què t’expulsaran per tirar-se’t al damunt; vaja, això si t’expulsen, és clar —va afanyar-se a aclarir—. A dreta llei no t’haurien d’expulsar, almenys si es regeixen per les seves pròpies lleis: no tenen res de què acusar-te.

Tornaven a parlar de la vista oral, i en Harry no tenia ganes de pensar-hi. Es va esprémer el cervell buscant un altre tema de conversa, però el trepig d’algú que pujava l’escala va estalviar-li la necessitat de trobar-ne un.

—Ai, ai, ai…

En Fred va clavar una estrebada enèrgica a l’orella extensible, i tot seguit es va sentir un altre espetec sonor i ell i en George es van volatilitzar. Al cap d’un moment, la silueta de la senyora Weasley es retallava al forat de la porta de l’habitació.

—S’ha acabat la reunió; ja podeu baixar a sopar. Tots es moren de ganes de veure’t, Harry. Ah, una cosa, es pot saber qui ha deixat totes aquelles bombes fètides al davant de la porta de la cuina?

—En Malifet —va dir la Ginny sense alterar-se—. Li encanta jugar-hi.

—Vaja —va dir la senyora Weasley—; em pensava que havia sigut en Kreacher, perquè no para de fer ximpleries d’aquest estil. Sobretot, penseu a parlar en veu baixa al passadís. Ginny, tens unes mans que fan fàstic; què has fet? Abans de sopar fes el favor de rentar-te-les.

La Ginny va fer una ganyota als altres i va sortir de l’habitació darrere la seva mare. En Harry es va quedar sol amb en Ron i l’Hermione. Tots dos se’l miraven amb recel, com si els fes por que ara que els altres se n’havien anat es tornés a posar a cridar. Veure’ls tan nerviosos el va fer avergonyir-se una mica.

—Daixò… —va murmurar, però en Ron va remenar el cap i l’Hermione va dir amb dolçor:

—Comptàvem que estaries disgustat, Harry, i no t’ho retraiem, però t’has de posar al nostre lloc; et jurem que vam provar de convèncer en Dumbledore…

—No en dubto —va dir en Harry en to eixut.

Va mirar de trobar un tema on no aparegués el director de Hogwarts, perquè el simple fet de pensar en en Dumbledore li feia crispar els nervis una altra vegada.

—Qui és en Kreacher? —va demanar.

—L’elf domèstic d’aquesta casa —va dir en Ron—. No he conegut mai ningú tan sonat com ell.

L’Hermione va mirar en Ron amb mala cara.

—No està sonat, Ron.

—La seva ambició més gran és que li tallin el cap i que l’hi posin en un medalló com van fer amb la seva mare —va dir en Ron amb irritació—. Trobes que això és normal, Hermione?

—Home… Potser sí que és una mica estrafolari, però no en té cap culpa.

En Ron va girar els ulls cap a en Harry.

—L’Hermione encara té el PET al cap.

—No en diguis PET! —va dir l’Hermione amb passió—. L’associació es diu Prou Elfs Tiranitzats. I no ho dic només jo; en Dumbledore també diu que hauríem de tractar en Kreacher amb consideració.

—I tant, i tant —va dir en Ron—. Va, anem, que m’estic morint de gana.

Va sortir el primer al replà, però abans de començar a baixar per l’escala va exclamar amb un xiuxiueig, allargant el braç per impedir que en Harry i l’Hermione continuessin:

—Un moment! Encara són al passadís; aviam si sentim alguna cosa.

Tots tres es van abocar amb precaució a la barana. El passadís, sumit en la penombra, era ple de bruixes i bruixots, inclosos tots els components de l’escorta d’en Harry. Parlaven animadament en veu baixa tots alhora. Al mig del grup, en Harry va veure el nas gros i els cabells negres i greixosos del professor que li agradava menys de Hogwarts: el professor Snape. En Harry es va abocar encara més a la barana. Tenia molta curiositat per saber què feia l’Snape per a l’orde del Fènix…

Una punta de cordó de color de carn va passar per davant dels ulls d’en Harry. Va aixecar la vista i va veure que, des del replà de sobre, en Fred i en George feien baixar de mica en mica l’orella extensible en direcció a l’aglomeració de gent del pis de baix. Al cap de no gaire, però, tothom va començar a desfilar cap a la porta de l’entrada i els van deixar de veure.

—Merda —va sentir-li dir en Harry a en Fred en veu baixa, mentre tornava a recollir l’orella extensible.

Van sentir que la porta de l’entrada s’obria i es tornava a tancar.

—L’Snape no es queda mai a sopar —va dir en Ron a en Harry a mitja veu—. Sort! Va, anem.

—Pensa a parlar en veu baixa al passadís, Harry —li va recordar l’Hermione amb un xiuxiueig.

Quan passaven pel costat de la renglera de caps d’elf de la paret, van veure en Llopin, la senyora Weasley i la Nimfadora Tonks davant la porta de l’entrada, que tancaven màgicament tots els panys i forrellats després d’haver acomiadat els últims convidats.

—Mengem sempre a la cuina —va dir amb un xiuxiueig la senyora Weasley, que els havia anat a trobar al capdavall de l’escala—. És aquella porta, Harry; mira de passar pel passadís sense fer soroll…

«Catacrac!».

—Tonks! —va exclamar la senyora Weasley exasperada, i es va girar per veure què havia passat.

—Perdó! —va gemegar la Nimfadora Tonks, que estava estesa a terra—. Ha sigut aquest paraigüer de la punyeta; és la segona vegada que hi ensopego…

Però la resta de la frase va quedar ofegada per un xiscle esgarrifós i eixordador capaç de glaçar la sang de qualsevol.

Les cortines de vellut ratades per les arnes pel costat de les quals en Harry havia passat no feia gaire estaven descorregudes, però darrere no hi havia cap porta. Durant un instant, a en Harry li va fer l’efecte que mirava per una finestra, una finestra darrere la qual una senyora gran amb còfia negra cridava a plens pulmons ben bé com si la torturessin. De cop va veure que no era més que un retrat de mida natural, però va haver de reconèixer que era el més realista i el més esfereïdor que havia vist mai.

La senyora xerrotejava, girava els ulls en blanc, la pell esgrogueïda de la cara li quedava tibant de tant cridar, i de cop tots els altres retrats del tros de passadís que els quedava darrere es van despertar i també es van posar a xisclar, fins al punt que en Harry va haver d’aclucar els ulls de la cridòria i es va haver de tapar les orelles amb les mans.

En Llopin i la senyora Weasley hi van córrer i van procurar tirar les cortines per tapar la senyora, però no es volien tancar del tot i la senyora es va posar a cridar encara més fort i a gesticular amb les mans crispades com si els volgués esgarrapar la cara.

—Púrria! Gentussa! Fills de la baixesa i de la infàmia! Bords, mutants, monstres, fora d’aquesta casa! Com goseu sollar el solar dels meus avantpassats?…

La Nimfadora Tonks no parava de demanar perdó mentre s’esforçava per tornar a posar dreta l’enorme i feixuga cama de troll; la senyora Weasley havia renunciat a córrer les cortines i corria amunt i avall del passadís «estabornint» tots els altres retrats amb la vareta; i de cop, de la porta de davant d’en Harry, va sortir com un llamp un home de llarga cabellera negra.

—Calla d’una vegada, bruixa fastigosa! Calla!!! —va bramar, i va agafar d’una revolada la cortina que la senyora Weasley havia deixat caure.

La senyora gran va empal·lidir.

—Calla tuuuu! —va udolar així que el va veure, amb els ulls fora de les òrbites—. Descastat, ovella esgarriada, vergonya de la família!

—Et dic que callis!!! —va cridar ell, i, fent un esforç formidable, ell i en Llopin van aconseguir tornar a tirar les cortines.

Els xiscles de la senyora gran es van apagar i van deixar pas a un silenci vibrant.

Esbufegant encara una mica, en Sírius, el padrí d’en Harry, es va apartar els cabells dels ulls i es va tombar cap a ell.

—Hola, Harry —li va dir en to lúgubre—; veig que ja has conegut la meva mare.





5. L’orde del Fènix


—La teva mare?

—Sí, la meva mare —va dir en Sírius—. Fa un mes que la volem despenjar, però em sembla que ha fet un sortilegi d’adherència permanent al darrere del quadre. Va, anem a baix abans que es tornin a despertar tots.

—Però, què fa aquí el retrat de la teva mare? —va voler saber en Harry, sorprès, mentre travessaven la porta del passadís i baixaven per una escala estreta d’esglaons de pedra amb tota la colla darrere.

—Que no t’ho han dit? Aquesta és la casa de la meva família —va dir en Sírius—. I, com que sóc l’últim Black de la nissaga, ara és casa meva. Vaig oferir-la a en Dumbledore com a seu de l’orde; és l’única cosa útil que de moment he pogut fer.

En Harry, que s’esperava una rebuda més bona, no va poder deixar de remarcar el to dur i amargat de la veu d’en Sírius. Va seguir el seu padrí fins al capdavall de l’escala i van travessar la porta que donava a la cuina, que era al soterrani.

Era pràcticament tan fosca com el passadís de la planta baixa, i, amb aquelles parets de pedra, recordava una cova. Quasi tota la claror venia de la gran llar de foc del fons. Un núvol de fum de pipa planava per tota l’habitació com els fumerols d’una batalla, i a través seu s’entreveien les formes amenaçadores de les grans olles i cassoles de ferro colat que penjaven del sostre en penombra. L’habitació estava atapeïda de cadires, portades expressament per a la reunió, i al mig hi havia una gran taula llarga de fusta plena de pergamins cargolats, copes, ampolles de vi buides i un pilot de roba que semblava una muntanya de parracs. El senyor Weasley i en Bill, el seu fill gran, enraonaven en veu baixa amb els caps molt junts al capdavall de la taula. La senyora Weasley es va escurar el coll. El seu marit, un home prim i pèl-roig amb una calvície incipient i ulleres de muntura de banya, va alçar la vista i es va aixecar.

—Harry! —va dir, i va córrer a saludar-lo—. M’alegro de veure’t! —va exclamar, estrenyent-li la mà amb força.

Darrere seu en Harry va veure que en Bill, que encara portava els cabells recollits en una cua de cavall, s’afanyava a cargolar els pergamins que havien quedat escampats per la taula.

—Què, Harry, com ha anat el viatge? —li va demanar amb veu forta en Bill mentre s’escarrassava per aguantar dotze pergamins alhora—. Al final l’Ull-foll no us ha fet passar per Groenlàndia?

—Ho ha intentat —va dir la Nimfadora Tonks, que quan es va acostar a ajudar en Bill va tombar una espelma encesa sobre l’últim pergamí que quedava a la taula—. Ai! Perdó…

—Deixa, deixa —va dir la senyora Weasley amb veu irritada, i va reconstituir el pergamí amb un cop de vareta. L’esclat de llum del sortilegi va permetre a en Harry entreveure el que semblava el plànol d’un edifici.

La senyora Weasley havia vist que s’ho mirava. Va agafar el pergamí de la taula d’una revolada i el va encabir entre el braçat de pergamins que ja portava en Bill.

—Tot això s’hauria d’endreçar tan bon punt s’acabin les reunions —va dir en to sec, i es va encaminar tota decidida cap a un trinxant antic d’on va començar a treure plats.

En Bill va treure la seva vareta, va murmurar «Evanesco!» i els pergamins es van volatilitzar.

—Seu, Harry —va dir en Sírius—. Ja us coneixeu, amb en Mundungus, oi?

Allò que en Harry havia pres per una muntanya de parracs va deixar anar un gran ronc i es va despertar amb un sobresalt.

Que em crida algú? —va murmurar en Mundungus, encara endormiscat—. Estic d’acord amb en Sírius… —I va aixecar enlaire una mà tota llardosa, com si votés, amb els seus ulls tristos i injectats de sang encara absents.

A la Ginny se li va escapar el riure.

—La reunió s’ha acabat, Mundungus —va dir en Sírius mentre tots s’entaulaven al seu voltant—. En Harry ha arribat.

—Què? —va dir en Mundungus, adreçant una mirada ensopida a en Harry a través de les seves grenyes de color de panotxa—. Ostres, és veritat. Què tal, Harry?

—Bé —va dir en Harry.

En Mundungus va regirar-se nerviosament les butxaques, sense deixar de mirar en Harry, i en va treure una pipa negra i ronyosa. Va ficar-se-la a la boca, va encendre la cassoleta amb la vareta i va pipar amb força. Al cap d’un moment, grans glopades de fum verdós l’havien cobert completament.

—M’has de perdonar —va dir la seva veu des de dintre d’aquell núvol pudent.

—És l’última vegada que t’ho dic, Mundungus —va dir amb veu forta la senyora Weasley—: fes el favor de no fumar això que fumes aquí a la cuina, sobretot quan estem a punt de menjar!

—Ai —va dir en Mundungus—, és veritat. Perdona, Molly.

El núvol de fum es va dissipar en el moment que en Mundungus es va tornar a ficar la pipa a la butxaca, però aquella olor acre de mitjons socarrimats va persistir.

—I vosaltres, si voleu sopar abans de mitjanit, potser que em doneu un cop de mà —va dir la senyora Weasley a tots els presents—. No, tu no et moguis, Harry, rei, que deus estar cansat del viatge.

—Què vols que faci, Molly? —va dir la Nimfedora Tonks fent un pas endavant amb entusiasme.

La senyora Weasley va vacil·lar un moment, recelosa.

—No res. Gràcies, Tonks; val més que tu també descansis, que avui ja has fet prou.

—De cap manera! Vull ajudar! —va dir la Nimfadora Tonks amb energia, i va tirar a terra una cadira mentre anava cap al trinxant, d’on la Ginny treia els coberts en aquell moment.

Al cap de no gaire, tota una colla de ganivets de cuina tallaven carn i verdura pel seu compte, sota les ordres del senyor Weasley, mentre la senyora Weasley remenava una marmita suspesa sobre el foc i els altres agafaven plats, més copes i menjar del rebost. En Harry es va quedar a taula amb en Sírius i en Mundungus, que continuava observant-los lúgubrement amb els ulls mig clucs.

—Has tornat a veure la Figgy? —va demanar en Mundungus a en Harry.

—No —va dir en Harry—, no he vist ningú.

—Reconec que no me n’hauria hagut d’anar —va dir en Mundungus en to conciliatori, inclinant-se endavant—; però és que era una ganga…

En Harry va notar que una cosa li fregava els genolls i va fer un bot, però era en Malifet, el gat ros i garrell de l’Hermione, que es va arrambar un moment a les cames d’en Harry, roncant, i de cop va saltar a la falda d’en Sírius i s’hi va cargolar. En Sírius es va posar a gratar-lo distretament darrere les orelles, i, encara amb expressió sorruda, es va tombar cap a en Harry.

—Has passat un bon començament d’estiu?

—No, gens; horrorós —va dir en Harry.

Per primera vegada, a la cara d’en Sírius es va dibuixar una expressió semblant a un somriure.

—No sé de què et queixes.

—Per què ho dius, això? —va dir en Harry, sorprès.

—Jo, personalment, agrairia que uns demèntors m’ataquessin. Lluitar per salvar la pell seria una bona manera de trencar la monotonia. Tu trobes que has passat un mal estiu, però com a mínim has pogut sortir a voltar, estirar les cames, barallar-te una mica… Jo fa un mes que estic aquí tancat.

—Com és? —li va demanar en Harry arrufant les celles.

—Resulta que la Conselleria d’Afers Màgics em continua buscant, i a hores d’ara en Voldemort ja deu saber que sóc animàgic perquè segur que en Cuapelada ja l’hi ha dit, i la meva disfressa ja no serveix de res. No puc fer gaire servei a l’orde del Fènix; almenys això és el que li sembla a en Dumbledore.

En Sírius va pronunciar el nom d’en Dumbledore en un to de veu lleugerament apagat que va fer pensar a en Harry que el seu padrí tampoc estava gaire content amb el director de Hogwarts. En Harry va notar que l’envaïa una onada d’afecte pel seu padrí.

—Com a mínim tu sabies què passava —va dir exaltat.

—Sí, és clar —va dir en Sírius amb sarcasme—. He sentit els informes de l’Snape, he hagut d’aguantar totes les seves indirectes, que si ell s’està jugant la vida mentre jo estic aquí jaient sense fer res, i les seves preguntes sobre com va la neteja…

—Quina neteja? —va voler saber en Harry.

—La que estem fent en aquesta casa perquè s’hi pugui viure mínimament en condicions —va dir en Sírius fent amb la mà un gest que abraçava tota aquella cuina rònega—. Aquí fa deu anys que no hi vivia ningú, des de la mort de la meva mare, si exceptuem el seu elf domèstic de tota la vida, que s’ha trastocat i no neteja res des de no sé quant temps fa.

—Sírius —va dir en Mundungus, que semblava estar més pendent d’una copa buida que hi havia sobre la taula que no pas de la conversa—. Això és plata massissa?

—Sí —va dir en Sírius després d’haver-hi donat un cop d’ull amb fàstic—. Copa de plata fina del segle XV treballada a mà per gòblins, amb el blasó gravat de la família Black.

—Es vendria bé —va murmurar en Mundungus mentre li treia llustre amb el puny de la camisa.

—Fred! George! Porteu-ho vosaltres! —va cridar la senyora Weasley.

En Harry, en Sírius i en Mundungus van girar el cap i es van enretirar de la taula a l’acte. En Fred i en George havien fet un sortilegi a una gran cassola amb estofat, a un gerro de llautó ple de batut de bescuit i a una fusta del pa molt gruixuda amb ganivet inclòs, que, levitant, es dirigien a tota velocitat cap on estaven asseguts. L’estofat va recórrer lliscant tota la llargada de la taula de fusta i, després de deixar-hi tota una ampla radia negra de sutge, es va parar ben bé al caire; el gerro de batut de bescuit va caure amb estrèpit i se’n va vessar tot el contingut; el ganivet del pa va saltar de la fusta i va anar a caure, de punta i amb una vibració sinistra, just allà on feia un instant en Sírius tenia la mà dreta.

—Per l’amor de Déu!!! —va bramar la senyora Weasley—. Però si no calia!!! N’estic farta; no perquè tingueu permís per fer màgia heu de fer servir la vareta per a tot!!!

—Només volíem guanyar temps! —va dir en Fred, que va córrer a desclavar el ganivet de la taula—. Perdona, Sírius; ho he fet sense voler…

Tant en Harry com en Sírius reien; en Mundungus, que havia caigut enrere amb la cadira, es va posar dret renegant; en Malifet havia fet un esbufec de disgust i s’havia esmunyit sota el trinxant, on es distingien els seus grans ulls grocs enmig de la penombra.

—Nois —va dir el senyor Weasley mentre portava l’estofat a pes de braços fins al mig de la taula—, la vostra mare té raó; ara que ja sou grans podríeu demostrar que teniu una mica d’enteniment…

—Cap dels vostres germans ha fet aquestes bestieses! —va exclamar la senyora Weasley escridassant els dos germans bessons mentre deixava amb un cop sec un altre gerro de batut de bescuit sobre la taula i en vessava quasi tant com abans—. En Bill no ha tingut mai inclinació a aparetre cada dos per tres, ni en Charlie ha volgut mai embruixar tot el que veia! I en Percy…

Va callar en sec, i amb cara d’espant i amb l’alè contingut va mirar el seu marit, que de cop s’havia quedat sense expressió.

—Va, sopem —es va afanyar a dir en Bill.

—Fa molt bona cara, Molly —va dir en Llopin mentre la senyora Weasley li servia l’estofat al plat i l’hi allargava.

Durant una estona va regnar el silenci, trencat només pel so metàl·lic dels coberts i els plats i pel soroll que feien els comensals arrossegant les cadires per acostar-se a la taula. De cop la senyora Weasley es va tombar cap a en Sírius.

—Una cosa que et volia dir, Sírius: no sé què hi ha a dintre de l’escriptori de la sala d’estar que no para de donar cops i de bellugar-se. Podria ser només un impostorus, però he pensat que podríem demanar a l’Alastor que hi doni un cop d’ull abans de fer-lo sortir.

—Tu mateixa —va dir en Sírius amb indiferència.

—I, també a la sala d’estar, les cortines són plenes de doxis —va continuar la senyora Weasley—. He pensat que podríem mirar de treure’ls demà.

—Ai, sí, que bé —va dir en Sírius. En Harry va percebre-li el sarcasme a la veu, però no hauria sabut dir si algú més se n’havia adonat.

Davant d’en Harry, la Nimfadora Tonks feia riure l’Hermione i la Ginny transformant-se el nas entre mos i mos. Cada vegada que aclucava els ulls amb aquell mateix gest de dolor que havia fet a l’habitació d’en Harry, el nas se li inflava fins a convertir-se-li en una protuberància ganxuda que recordava la nàpia de l’Snape, se li arronsava fins a tenir la mida d’un bolet diminut i inesperadament treia una mata de pèl de cada forat. Pel que semblava, era un número que els feia sovint durant els àpats, perquè l’Hermione i la Ginny no van trigar a demanar-li que els fes algun tipus de nas en concret.

—Faci aquell que sembla un morro de porc, senyora Tonks.

La Nimfadora Tonks les va complaure. En Harry, quan va aixecar el cap, va tenir fugaçment la sensació que a l’altra banda de la taula tenia un Dudley femení que li somreia.

El senyor Weasley, en Bill i en Llopin discutien acaloradament sobre gòblins.

—No s’acaben de pronunciar —deia en Bill—. Encara no sé si es creuen o no que ha tornat. Evidentment, s’estimarien més no haver de prendre partit i mantenir-se’n al marge.

—Estic convençut que no es posaran mai del costat de l’Innominable —va dir el senyor Weasley, fent que no amb el cap—. També han perdut gent; recordeu aquella família de gòblins que va matar l’altra vegada, a les rodalies de Nottingham?

—Jo crec que depèn de què se’ls ofereixi —va dir en Llopin—. I no parlo de diners. Si se’ls ofereix la llibertat que se’ls ha estat negant durant segles, dubtaran. Encara no n’has tret res, d’en Ragnok, Bill?

—Ara com ara està bastant indisposat amb els bruixots —va dir en Bill—; no para de rondinar per allò d’en Gepp, convençut que la Conselleria el va encobrir i emprenyat perquè tots aquells gòblins no recuperaran mai els diners que els va prendre…

Un esclat de riure procedent del mig de la taula va ofegar el final de la frase d’en Bill. En Fred, en George, en Ron i en Mundungus es partien a la cadira.

—… i llavors —va dir en Mundungus, ennuegant-se i amb les llàgrimes caient-li galtes avall—, i llavors, us ho juro, em diu, diu: «Escolta, Mundungus, d’on has tret tots aquests gripaus? Perquè resulta que un fill de mala mare m’ha fotut tots els meus!». I jo li dic: «Que t’han fotut tots els gripaus? Què em dius, ara, Will? Així, en deus volguer més, no?». I us ho juro, nois, el molt pallús em va tornar a comprar tots els seus gripaus per molt més del que m’havia pagat la primera vegada…

—Mundungus, t’agrairíem que deixessis de posar-nos al corrent de les teves transaccions comercials —va dir la senyora Weasley en to eixut, en el mateix moment que en Ron s’inclinava sobre la taula cargolant-se de riure.

—Perdona, Molly —va afanyar-se a dir en Mundungus mentre s’eixugava els ulls i picava l’ullet a en Harry—. Però es que resulta que en Will els hi havia fotut primer a en Warty Harris, o sigui que en el fons jo no vaig fer res mal fet.

—No sé pas on has après el que està ben fet i el que està mal fet, Mundungus, però et devies perdre unes quantes de les lliçons més importants —li va dir la senyora Weasley amb fredor.

En Fred i en George van abaixar el cap sobre la copa de batut de bescuit; a en George li havia vingut singlot. Inexplicablement, la senyora Weasley va dirigir una mala mirada a en Sírius en el moment de posar-se dreta per anar a buscar el pastís de ruibarbre que hi havia de postres. En Harry va girar el cap per mirar el seu padrí.

—A la Molly no li cau bé en Mundungus —li va dir en Sírius a sota veu.

—Com és que és de l’orde? —li va demanar en Harry en veu molt baixa.

—Ens fa molt servei —va murmurar en Sírius—. Coneix tot el món de l’hampa; cosa que s’entén, si veus com és. Però d’altra banda és molt fidel a en Dumbledore, que una vegada el va ajudar a sortir-se’n d’una de molt grossa. Val la pena tenir algú com en Mundungus voltant pertot arreu, perquè li arriben a les orelles coses que a nosaltres se’ns escapen. Però la Molly troba que convidar-lo a sopar és fer-ne un gra massa. No li ha perdonat que manqués al seu deure quan tenia l’obligació de vetllar per tu.

Després de repetir dues vegades de pastís de ruibarbre i de prendre una ració de crema en acabat, en Harry va començar a notar que la trinxa dels texans l’estrenyia una mica massa pel seu gust (cosa que volia dir molt, perquè aquells texans havien sigut d’en Dudley). En el moment de deixar la cullera va notar que la conversa general havia decaigut; el senyor Weasley estava arrepenjat al respatller de la cadira, amb cara d’estar tip i satisfet; la Nimfadora Tonks badallava ostensiblement, amb el nas de sempre una altra vegada; i la Ginny, que havia convençut en Malifet perquè sortís de sota el trinxant, estava asseguda a terra amb les cames encreuades, fent rodolar taps d’ampolla de batut de bescuit perquè en Malifet els empaités.

—Em sembla que ja comença a ser hora d’anar a dormir —va dir en Sírius mentre enretirava el plat buit i es tombava per mirar en Harry—. T’haig de confessar que m’has deixat parat; em pensava que la primera cosa que faries quan arribessis seria començar a fer preguntes sobre en Voldemort.

L’ambient de l’habitació va canviar a una velocitat que en Harry relacionava amb una irrupció de demèntors. On uns instants abans regnava la calma i la somnolència, ara tot era tensió i estat d’alerta. Una esgarrifança havia recorregut la taula només pel fet d’haver-se esmentat el nom de Voldemort. En Llopin, que estava a punt de fer un glop de vi, va abaixar la copa a poc a poc, amb aire recelós.

—Ja ho he fet! —va dir en Harry, indignat—. Ho he demanat a en Ron i a l’Hermione, però m’han dit que no podem entrar a l’orde, i que…

—I és així mateix —va dir la senyora Weasley—; sou massa joves.

Estava asseguda amb l’esquena dreta i amb les mans aferrades als braços de la cadira, desensopida de cop i volta.

—Des de quan algú ha de pertànyer a l’orde del Fènix per poder fer preguntes? —va demanar en Sírius—. En Harry s’ha passat tot un mes enclaustrat en aquella casa de muggles. Té tot el dret de saber què passa…

—Un moment! —va interrompre’l en George amb un crit.

—Ara li direu a en Harry tot el que vulgui saber? —va exclamar en Fred disgustat.

—Nosaltres ens hem passat tot el mes burxant-te perquè ens expliquis què passa i no has dit ni piu! —va dir en George.

—«Sou massa joves, no sou de l’orde» —va dir en Fred, amb una veu aguda que s’assemblava extraordinàriament a la de la seva mare—. En Harry és més petit que nosaltres!

—Jo no tinc la culpa que no us hagin explicat què es dedica a fer l’orde —va dir en Sírius amb calma—; això és cosa dels vostres pares. En Harry, en canvi…

—No ets tu qui ha decidir què li convé a en Harry! —va dir la senyora Weasley amb aspror. L’expressió que li havia agafat la cara, normalment tan dolça, feia por i tot—. Que no te’n recordes, del que va dir en Dumbledore?

—Què, en concret? —va demanar en Sírius educadament, però amb l’aire d’aquell que es prepara per entrar en combat.

—Allò que va dir que a en Harry no se li han d’explicar més coses que les que necessita saber —va dir la senyora Weasley, posant un èmfasi especial en les dues últimes paraules.

En Ron, l’Hermione, en Fred i en George anaven girant el cap per mirar ara en Sírius ara la senyora Weasley com si estiguessin seguint un partit de tenis. La Ginny estava agenollada enmig d’una muntanya de taps d’ampolla de batut de bescuit, seguint la conversa amb la boca entreoberta. En Llopin tenia els ulls clavats en en Sírius.

—No tinc cap intenció d’explicar-li més coses que les que «necessita saber», Molly —va dir en Sírius—. Però com que va ser ell qui va veure que en Voldemort havia tornat —el nom de Voldemort va tornar a causar un estremiment col·lectiu a tota la taula—, té més dret que ningú de…

—No és membre de l’orde del Fènix! —va dir la senyora Weasley—. Només té quinze anys, i…

—I ha fet quasi tant com la majoria dels membres de l’orde —va dir en Sírius—, i més que uns quants.

—Ningú nega el que ha fet! —va dir la senyora Weasley, alçant la veu i aferrant-se amb les mans tremoloses als braços de la cadira—. Però no deixa de ser…

—Ja no és un nen! —va dir en Sírius amb irritació.

—Però encara no és un adult! —va dir la senyora Weasley, amb les galtes enceses—. No és en James, Sírius.

—T’agraeixo que m’ho diguis, Molly, però sé perfectament qui és —va dir en Sírius amb fredor.

—Doncs jo no n’estic tan convençuda! —va dir la senyora Weasley—. Hi ha vegades que, per la manera com en parles, sembla que creguis que el teu amic íntim ha tornat!

—I quin mal hi ha? —va dir en Harry.

—El mal, Harry, és que tu no ets el teu pare, per molt que t’hi puguis assemblar! —va dir la senyora Weasley, que continuava amb els ulls clavats en en Sírius—. Encara estudies, i els adults que es cuiden de tu no ho haurien d’oblidar!

—Insinues que sóc un padrí irresponsable? —va demanar-li en Sírius, alçant la veu.

—Insinuo que saps que has actuat irresponsablement, Sírius, i que per això en Dumbledore no para de recordar-te què no surtis de casa i que…

—No hi barregem les instruccions d’en Dumbledore, amb això, sisplau! —va dir en Sírius cridant.

—Arthur! —va dir la senyora Weasley, buscant el suport del seu marit—. Ajuda’m, Arthur, sisplau!

El senyor Weasley va trigar una estona a obrir la boca. Va treure’s les ulleres i se les va netejar parsimoniosament amb la camisa, sense mirar la seva dona. No va dir res fins que no se les va haver tornat a posar sobre el nas.

—En Dumbledore sap que la situació ha canviat, Molly. Admet que en Harry té dret que el posin al corrent del que passa, almenys fins a cert punt, ara que està instal·lat a la seu de l’orde.

—D’acord, però hi ha molta diferència entre això i permetre-li que demani el que vulgui!

—Personalment —va dir en Llopin amb calma, desviant finalment la mirada d’en Sírius i fixant-la en la senyora Weasley, que s’havia girat per escoltar-lo amb l’esperança d’haver trobat per fi un aliat—, considero que val més que en Harry s’assabenti del que passa (no pas de tot, Molly, sinó que en tingui una idea general) a través nostre que no que altra gent n’hi doni una versió deformada…

Ho va dir amb aire innocent, però en Harry va quedar convençut que en Llopin sabia que unes quantes orelles extensibles havien sobreviscut a la purga de la senyora Weasley.

—Molt bé —va dir la senyora Weasley, fent un sospir i mirant en va tothom de la taula per si algú li feia costat—, ja veig que ningú em vol donar la raó. Només vull dir una cosa: en Dumbledore deu tenir els seus motius per no voler que en Harry sàpiga masses coses, i, com a persona que només vol el bé d’en Harry, considero…

—No és fill teu —va dir en Sírius a mitja veu.

—Però és com si ho fos —va dir la senyora Weasley amb passió—. Qui té, sinó?

—Em té a mi!

—És veritat —va dir la senyora Weasley, amb un rictus als llavis—; però suposo que coincideixes amb mi que tancat a Azkaban no has pogut vetllar gaire per ell…

En Sírius va aixecar-se de la cadira.

—Molly, tu no ets l’única persona d’aquesta taula que vetlla per en Harry —va dir en Llopin amb eixutesa—. Sírius, fes el favor de seure.

A la senyora Weasley li tremolava el llavi de sota. En Sírius es va tornar a deixar caure lentament a la cadira, amb la cara pàl·lida.

—Trobo que en Harry té dret a dir-hi la seva —va continuar dient en Llopin—; és prou gran per decidir-ho ell.

—Vull saber què passa —va dir a l’acte en Harry.

No va mirar la senyora Weasley. Li havia tocat el cor allò que havia dit que per a ella era com un fill, però també estava fart de tants miraments. En Sírius tenia raó: ja no era un nen.

—Molt bé —va dir la senyora Weasley amb la veu trencada—. Ginny, Ron, Hermione, Fred, George, feu el favor de sortir de la cuina.

Allò va desencadenar un aldarull.

—Som majors d’edat! —van bramar en Fred i en George alhora.

—Si en Harry ho pot saber, per què jo no? —va exclamar-se en Ron.

—Mare, jo també ho vull sentir —va implorar la Ginny.

—No!!! —va cridar la senyora Weasley, que es va aixecar amb els ulls encesos—. Queda terminantment prohibit…

—Molly, no pots dir que no a en Fred i en George —va dir el senyor Weasley amb veu cansada—. Ja són grans.

—Encara estudien.

—Però ja són grans —va dir el senyor Weasley, amb la mateixa veu de fatiga.

La senyora Weasley s’havia posat vermella.

—Però… Molt bé, doncs; en Fred i en George es poden quedar; però en Ron…

—En Harry ens explicarà a mi i a l’Hermione tot el que li digueu, igualment! —va dir en Ron amb vehemència—. Oi? —va afegir, no del tot convençut, buscant els ulls d’en Harry.

Durant un instant, en Harry va tenir la temptació de dir a en Ron que no li explicaria res, perquè sabés el que era estar a les fosques. Però les ganes de fer-li aquella mala jugada li van passar tan bon punt el va mirar.

—És clar que sí —va dir.

A en Ron i l’Hermione se’ls va il·luminar la cara.

—Com vulgueu! —va exclamar la senyora Weasley—. Com vulgueu! Ginny, a dormir!!!

La Ginny no se’n va anar contenta. Van sentir com remugava contra la seva mare mentre pujava l’escala, i, quan va arribar al passadís, els xiscles eixordadors de la senyora Black es van afegir a l’escàndol. En Llopin va córrer cap a dalt per fer callar el retrat. En Sírius no va començar a parlar fins que no va haver tornat, va haver tancat la porta i es va haver assegut.

—Aviam, Harry… Què vols saber?

En Harry va inspirar profundament i va fer la pregunta que l’havia obsessionat tot aquell mes.

—On és en Voldemort? —va dir, sense fer cas de les esgarrifances i els estremiments que li venien a tothom de sentir aquell nom—. Què fa? He procurat seguir les notícies dels muggles per televisió, i no ha sortit res que semblés tenir relació amb ell, cap mort misteriosa ni res semblant.

—Això és perquè encara no hi ha hagut cap mort misteriosa —va dir en Sírius—, almenys que nosaltres n’estiguem al corrent… i estem al corrent de moltes coses.

—Més del que ell es pensa, en tot cas —va dir en Llopin.

—Com és que ha deixat de matar gent? —va demanar en Harry. Sabia que en Voldemort havia matat més d’una persona durant l’any anterior.

—No vol cridar l’atenció —va dir en Sírius—. Seria contraproduent per a ell. Aquest seu retorn no ha anat precisament com ell s’esperava. S’ha complicat la vida.

—Per ser més precisos, l’hi has complicat tu —va dir en Llopin, amb un somriure de satisfacció.

—Com? —va demanar en Harry, perplex.

—No comptava que et salvaries! —va dir en Sírius—. A part dels seus cavallers de la mort, figura que ningú sabia que tornava. Però et vas salvar, i ho vas veure.

—I l’última persona que ell volia que estigués assabentada del seu retorn era en Dumbledore —va dir en Llopin—. Però tu n’hi vas informar a l’acte.

—I això, de què ha servit? —va voler saber en Harry.

—Que no ho veus? —va dir en Bill, com sorprès del fet que en Harry no ho entengués—. En Dumbledore és l’única persona de qui l’Innominable té por!

—Gràcies a tu, en Dumbledore va poder convocar l’orde del Fènix cosa d’una hora després que en Voldemort hagués tornat —va dir en Sírius.

—I l’orde, què s’ha dedicat a fer? —va voler saber en Harry, mirant-los a tots un per un.

—Tot el que està a les seves mans perquè en Voldemort no pugui portar a terme els seus plans —va dir en Sírius.

—I com sabeu quins plans té? —va demanar en Harry a l’acte.

—En Dumbledore en té una idea aproximada —va dir en Llopin—; i les idees aproximades d’en Dumbledore acostumen a ser exactes.

—Què es pensa en Dumbledore que planeja, doncs?

—En primer lloc, vol refer el seu exèrcit —va dir en Sírius—. Temps enrere tenia molts homes a les seves ordres: bruixes i bruixots que havia entabanat o embruixat perquè el seguissin, els seus fidels cavallers de la mort i moltes menes d’éssers malignes. Tu mateix vas sentir que planejava reclutar els gegants; doncs bé, només és un dels col·lectius que es vol guanyar. El que és segur és que no pensa assaltar la Conselleria d’Afers Màgics amb un grapat de cavallers de la mort i prou.

—Així, el que preteneu és impedir-li captar més partidaris?

—Fem el que podem —va dir en Llopin.

—Però, com?

—La primera cosa és fer creure a tanta gent com es pugui que l’Innominable ha tornat, perquè es posin en guàrdia —va dir en Bill—. Però ens està costant força.

—Per què?

—Per l’actitud de la Conselleria —va dir la Nimfadora Tonks—. Ja vas veure en Cornelius Fudge, Harry, quan l’Innominable va tornar… Doncs no ha canviat gens de postura. Es nega en rodó a creure-s’ho.

—Però, per què? —va dir en Harry fora de si—. Com és que és tan imbècil? Si en Dumbledore…

—Aquest és el problema —va dir el senyor Weasley amb un somriure irònic—: en Dumbledore.

—Resulta que en Fudge li té por —va dir la Nimfadora Tonks en to lúgubre.

—Que té por d’en Dumbledore? —va dir en Harry amb incredulitat.

—Té por del que prepara —va dir el senyor Weasley—. En Fudge es pensa que en Dumbledore està conspirant per prendre-li el càrrec. Es pensa que en Dumbledore vol ser conseller d’Afers Màgics.

—Però això en Dumbledore no ho vol…

—És clar que no —va dir el senyor Weasley—. No l’ha volgut mai, el càrrec de conseller, i això que molta gent volia que l’agafés quan en Millicent Bagnold es va jubilar. Al final el va ocupar en Fudge, però en Fudge no ha oblidat mai tot el suport popular que tenia en Dumbledore, encara que ni tan sols es presentés com a candidat.

—En el fons, en Fudge sap que en Dumbledore és un bruixot molt més llest i molt més poderós que ell, i al començament de ser conseller sempre li estava demanant que l’ajudés i l’orientés —va dir en Llopin—. Però es veu que li ha trobat gust al poder, i ha guanyat confiança. Li agrada ser conseller d’Afers Màgics, i s’ha arribat a convèncer a si mateix que el més llest és ell, i que en Dumbledore es dedica a esvalotar el galliner per perjudicar-lo.

—Com gosa pensar això? —va dir en Harry amb ràbia—. Com gosa pensar que en Dumbledore és capaç d’inventar-se una cosa així, o que m’ho hagi pogut inventar jo?…

—Pensa que, si reconegués que en Voldemort ha tornat, hauria de donar explicacions pel fet que la Conselleria no hagi mogut ni un dit durant prop de catorze anys —va dir en Sírius en to amarg—. En Fudge no està disposat a passar per aquí de cap de les maneres. Li resulta molt més fàcil pensar que en Dumbledore menteix o el vol fer caure.

—Ho veus, no? —va dir en Llopin—. Mentre la Conselleria insisteixi que no s’ha de tenir por d’en Voldemort, es farà difícil convèncer la gent que ha tornat, sobretot quan ja d’entrada no s’ho volen creure. És més: la Conselleria està pressionant molt el Periòdic Profètic perquè no informi de res del que anomenen «rumors divulgats per en Dumbledore», de tal manera que el col·lectiu de bruixes i bruixots no sap que hagi passat res, cosa que els fa més vulnerables als atacs dels cavallers de la mort si recorren al malefici imperatiu.

—Però vosaltres ho aneu dient a tothom, no? —va dir en Harry, mirant el senyor Weasley, en Sírius, en Bill, en Mundungus, en Llopin i la Nimfadora Tonks—. M’imagino que feu saber a tothom que ha tornat…

Tots van somriure amb desgana.

—Home, com que tothom em té per un assassí boig i reincident i la Conselleria dóna una recompensa de deu mil galions a qui m’entregui, et pots imaginar que no puc anar voltant pel carrer repartint volants —va dir en Sírius amb malestar.

—I jo no sóc un convidat gaire ben rebut a la majoria de cases —va dir en Llopin—. És un inconvenient, això de ser un home llop.

—La Tonks i l’Arthur perdrien la plaça que ocupen a la Conselleria així que obrissin la boca —va dir en Sírius—, i per a nosaltres té molta importància tenir gent infiltrada a la Conselleria, perquè segur que en Voldemort també n’hi té.

—Tot i així hem aconseguit que dues persones s’incorporessin a les nostres files —va dir el senyor Weasley—. En primer lloc la Tonks, aquí present, que l’altra vegada era massa jove per entrar a l’orde del Fènix i que és una gran adquisició pel fet de ser una auror. I també en Kingsley Shacklebolt ha sigut un bon fitxatge; s’encarrega de fer anar malament la recerca d’en Sírius; ara fa creure a la Conselleria que en Sírius és al Tibet.

—Però si cap de vosaltres no s’encarrega de difondre que en Voldemort ha tornat… —va començar a dir en Harry.

—Qui ha dit que cap de nosaltres ho difon? —va dir en Sírius—. Per què et penses que en Dumbledore les està passant tan negres?

—Què vols dir? —va demanar en Harry.

—Estan mirant de desprestigiar-lo —va dir en Llopin—. No et vas llegir el Periòdic Profètic la setmana passada? Van informar que l’havien destituït del seu càrrec de president de la Confederació Internacional de Bruixots perquè s’està fent gran i no hi toca, però no és veritat; si els bruixots de la Conselleria el van destituir va ser perquè va fer un discurs anunciant el retorn d’en Voldemort. També l’han remogut del càrrec de bruixot en cap del Wizengamot (el tribunal suprem dels bruixots), i diuen que li volen retirar l’orde de Merlí de primera classe que se li va concedir.

—Però en Dumbledore diu que tant se li’n dóna el que li puguin fer mentre no el treguin dels cromos de les granotes de xocolata —va dir en Bill amb una mitja rialla.

—No és cosa de riure —va dir el senyor Weasley en to eixut—. Si continua plantant cara a la Conselleria com fins ara pot acabar a Azkaban, i el que no volem de cap manera és que empresonin en Dumbledore. Mentre l’Innominable sàpiga que en Dumbledore volta amunt i avall vigilant què trama, no se la voldrà jugar. Però si treuen en Dumbledore del mig, l’Innominable tindrà via lliure.

—Però si en Voldemort està reclutant més cavallers de la mort no costa gens arribar a la conclusió que ha tornat, no? —va dir en Harry fora de si.

—En Voldemort no va de casa en casa trucant a la porta, Harry —va dir en Sírius—, sinó que els enganya, els embruixa o els suborna. En té el cul pelat, de treballar a l’ombra. A més a més, això de reclutar seguidors només és una de les moltes coses que li interessen. També té altres plans, plans que pot portar a terme perfectament sense moure soroll, i és en aquests que està posat ara.

—Què busca, a més a més de seguidors? —va demanar amatent en Harry. Li va semblar veure que en Sírius i en Llopin intercanviaven una mirada fugaç abans que en Sírius li respongués.

—Una cosa que només pot obtenir furtivament. —Com que en Harry continuava fent cara de no entendre res, va afegir—: Una mena d’arma. Una cosa que l’altra vegada no tenia.

—L’altra vegada que estava en plenitud de les seves facultats?

—Sí.

—Quina mena d’arma? —va voler saber en Harry—. Una cosa pitjor que el malefici de la mort?

—Ja n’hi ha prou!

La senyora Weasley va emergir de la penombra de la porta. En Harry no s’havia adonat que havia tornat d’acompanyar la Ginny al pis de dalt. Estava amb els braços plegats i feia cara d’enfurismada.

—Vull que te’n vagis a dormir ara mateix. I tots vosaltres també —va afegir mirant en Fred, en George, en Ron i l’Hermione.

—No ens pots obligar… —va començar a dir en Fred.

—Com que no? —va replicar la senyora Weasley. Quan es va tombar per mirar en Sírius tremolava una mica—. Ja heu posat en Harry prou al corrent de tot. Si no vigilo, encara el fareu membre de l’orde avui mateix.

—Per què no? —va afanyar-se a dir en Harry—. Vull ser-ne membre, vull ingressar-hi, vull lluitar.

—No.

Aquesta vegada no va ser la senyora Weasley qui va parlar, sinó en Llopin.

—L’orde només està integrat per bruixes i bruixots adults —va dir—. Que hagin acabat els estudis —va afegir en el moment que en Fred i en George anaven a obrir la boca—. Es corren perills que cap de vosaltres es pot imaginar… Crec que la Molly té raó, Sírius. Ja hem parlat prou.

En Sírius va arrufar el nas, però no el va contradir. La senyora Weasley va instar els seus fills i l’Hermione a anar a dormir amb gestos imperiosos. Van aixecar-se un per un, i en Harry, donant-se per vençut, els va imitar.





6. La molt noble i antiga nissaga dels Black


La senyora Weasley els va seguir escales amunt amb cara llarga.

—Vull que us fiqueu tots al llit ara mateix, sense parlar —va dir quan van arribar al replà del primer pis—, que demà tenim un dia molt ocupat. Suposo que la Ginny ja dorm —va dir a l’Hermione—, o sigui que procura no despertar-la.

—Segur, que dorm —va dir en Fred a sota veu quan l’Hermione els va haver dit bona nit amb la mà i pujaven cap al segon pis—. Que em converteixi en un cucbrut si no està desperta esperant que l’Hermione li expliqui tot el que han dit a la cuina…

Ron, Harry, vinga —va dir la senyora Weasley al replà del pis de dalt, assenyalant-los la seva habitació amb el dit—; a dormir.

—Bona nit —van dir en Harry i en Ron als bessons.

—I tapa’t —va dir en Fred picant-los l’ullet.

La senyora Weasley va ajudar en Harry a acabar d’entrar i va tancar la porta des de fora amb un cop sec. L’habitació va semblar a en Harry encara més humida i lúgubre que quan l’havia vist la primera vegada. El quadre buit de la paret ara tenia una respiració molt lenta i molt profunda, com si el seu ocupant invisible dormís. En Harry es va posar el pijama, es va treure les ulleres i es va ficar al llit glaçat mentre en Ron tirava galetes de mussol al capdamunt de l’armari per calmar la Hedwig i en Porcupintí, que xerrotejaven i no paraven de fer esbategar les ales…

—No les podem deixar sortir a caçar cada nit —va explicar en Ron a en Harry mentre es posava el seu pijama marró—. En Dumbledore no vol que hi hagi gaires mussols sobrevolant la plaça, perquè troba que despertaria sospites. Ai, tens raó, ja no hi pensava…

Va anar fins a la porta i la va tancar amb clau.

—Per què tanques?

—Per en Kreacher —va dir en Ron mentre tancava el llum—. La primera nit que érem aquí va entrar a les tres de la matinada. T’asseguro que no és gens agradable despertar-te i trobar-te’l rondant per l’habitació. —Va ficar-se al llit, es va colgar ben colgat sota les mantes i es va girar per mirar en Harry a través de la penombra; en Harry va veure-li el perfil retallat per la trista claror de la lluna que es filtrava per la finestra—. Què, què t’ha semblat?

En Harry no va haver de demanar-li a què es referia.

—Home, no ens han explicat quasi res que no ens poguéssim imaginar, no? —va dir, després de repassar tot el que s’havia dit a la cuina—. De fet, l’únic que han dit és que l’orde fa tot el que pot per impedir que la gent s’uneixi a en Vol…

Es va sentir com en Ron feia una inspiració profunda.

—… demort —va dir en Harry amb fermesa—. Quan t’acostumaràs a sentir pronunciar aquest nom? A en Sírius i a en Llopin no els hi fa res.

En Ron va ignorar aquest comentari.

—Tens tota la raó —va dir—; ja sabíem quasi tot el que ens han explicat, gràcies a les orelles extensibles. L’única novetat ha sigut…

Catacrac!

—Ai!!!

—Parla fluix, Ron, si no vols que la mare torni a pujar.

—És que te m’has aparès sobre els genolls!

—Home, fer-ho a les fosques és més complicat.

En Harry va distingir les formes borroses d’en Fred i d’en George que saltaven del llit d’en Ron. Va haver-hi un grinyol de molles i el matalàs d’en Harry va baixar de nivell uns quants dits a causa del pes d’en George, que se li havia assegut als peus del llit.

—Ja sabeu què és? —va demanar en George en to impacient.

—Vols dir l’arma que ha comentat en Sírius? —va dir en Harry.

—Que ha insinuat, més aviat —va dir en Fred amb l’ànim en suspens mentre s’asseia al costat d’en Ron—. Això no ho havíem sentit, amb les orelles extensibles, eh?

—Què creieu que pot ser? —va dir en Harry.

—Vés a saber —va dir en Fred.

—Però no deu ser una cosa pitjor que el malefici de la mort, m’imagino! —va dir en Ron—. No hi ha res pitjor que la mort.

—Potser és una cosa que pot matar molta gent a la vegada —va suggerir en George.

—Potser és un sistema especialment dolorós de matar gent —va dir en Ron, acollonit.

—Ja té el malefici del suplici, per fer mal —va dir en Harry—; no necessita res més.

Va haver-hi un silenci, i en Harry es va imaginar que els seus companys, igual que ell, meditaven sobre les desgràcies que aquella arma devia poder causar.

—Qui creieu que la deu tenir, ara? —va demanar en George.

—Espero que nosaltres —va dir en Ron, amb una veu que delatava el seu nerviosisme.

—Si és així, la deu tenir en Dumbledore —va dir en Fred.

—On? —va saltar en Ron—. A Hogwarts?

—Segur! —va dir en George—. Bé hi va amagar la pedra filosofal…

—Aquesta arma deu ser molt més gran que la pedra filosofal, per això! —va dir en Ron.

—No per força —va dir en Fred.

—Això és veritat; ser gran no és un requisit imprescindible per ser potent —va dir en George—. Pensa en la Ginny…

—Què vols dir? —va dir en Harry.

—No has sigut mai víctima d’un dels seus conjurs de diablons alats?

—Calleu! —va dir en Fred, incorporant-se al llit—. Escolteu!

Van callar. A l’escala van sentir un trepig de peus que pujaven.

—La nostra mare —va dir en George, i, sense cap més preàmbul, es va sentir un espetec sonor i en Harry va notar que el pes dels peus del llit desapareixia. Al cap d’un moment, van sentir que l’empostissat del replà cruixia davant mateix de la seva porta; era evident que la senyora Weasley escoltava per saber si parlaven o no.

La Hedwig i en Porcupintí van fer un esgarip lúgubre. L’empostissat va tornar a cruixir i van sentir que la senyora Weasley pujava l’escala per veure què feien en Fred i en George.

—No es fia de nosaltres ni un pèl —va dir en Ron amb tristesa.

En Harry estava convençut que no podria dormir; havia viscut un vespre tan ple de coses noves sobre les quals reflexionar que comptava passar-se hores despert donant-hi voltes. Hauria volgut continuar parlant amb en Ron, però la senyora Weasley va tornar a baixar l’escala fent cruixir els esglaons, i quan va haver passat de llarg va sentir clarament altres persones que pujaven… Eren tot d’éssers amb moltes cames que corrien amunt i avall a l’altra banda de la porta de l’habitació, i en Hagrid, el professor de Criança de Criatures Màgiques, deia «Eh que són una monada, Harry? Aquest curs estudiarem armes…», i en Harry va veure que aquells éssers tenien un canó al lloc del cap i que s’orientaven tots cap a ell… Es va ajupir…

Quan es va despertar, amb la veu d’en George ressonant a l’habitació, estava fet una bola sota la roba de llit.

—La mare diu que us lleveu, que teniu l’esmorzar a la cuina i que quan acabeu vol que aneu a la sala d’estar, perquè hi ha molts més doxis del que es pensava i ha trobat un niu de puffskeins morts sota el sofà.

Al cap de mitja hora, en Harry i en Ron, que s’havien vestit a corre-cuita i havien esmorzat amb una esgarrapada, entraven a la sala d’estar, una habitació del primer pis allargada i de sostre alt amb parets de color verd oliva revestides de tapissos coberts de brutícia. De l’alfombra s’aixecava un núvol de pols cada vegada que algú la trepitjava, i les cortines de vellut verd brunzien com si hi hagués un eixam d’abelles invisibles. La senyora Weasley, l’Hermione, la Ginny, en Fred i en George estaven reunits al davant de les cortines, tots amb una pinta bastant estrafolària perquè portaven un drap lligat a la nuca que els tapava el nas i la boca. Cada un tenia també una ampolla grossa equipada amb polvoritzador plena d’un líquid negre.

—Tapeu-vos la cara i agafeu un esprai —va dir la senyora Weasley a en Harry i en Ron així que els va veure, assenyalant-los dues ampolles més de líquid negre que hi havia en una taula de potes molt primes—. És líquid doxicida. No n’havia vist mai una invasió tan gran… Què deu haver fet aquest elf domèstic durant aquests deu anys?

L’Hermione tenia la cara mig tapada amb un drap de cuina, però en Harry va poder veure perfectament que clavava una mirada assassina a la senyora Weasley.

—En Kreacher és molt gran; segur que no dóna l’abast…

—Quedaries parada de veure el que en Kreacher és capaç de fer si vol, Hermione —va dir en Sírius, que acabava d’entrar amb un sac tacat de sang que semblava que fos ple de rates mortes—. Vinc de donar menjar a en Becbrau —va afegir, responent a la mirada interrogativa d’en Harry—. El tinc a dalt, a l’habitació de la meva mare. Aviam, aquest escriptori…

Va deixar el sac de les rates en una butaca i es va inclinar per donar un cop d’ull a l’escriptori tancat amb clau, que, cosa que en Harry no havia vist abans, tremolava una mica.

—Molly, em fa l’efecte que és un impostorus —va dir en Sírius mentre mirava pel forat del pany—, però valdrà més que l’Ull-foll s’ho miri abans de fer-lo sortir; conec la meva mare, i podria ser una cosa pitjor.

—Tu manes, Sírius —va dir la senyora Weasley.

Es parlaven en un to exageradament atent i educat, cosa que va fer manifest a en Harry que cap dels dos havia oblidat la topada que havien tingut la nit anterior.

A baix es va sentir un timbre agut i vibrant, que va anar seguit a l’instant per la mateixa cacofonia de crits i gemecs que s’havia desencadenat la nit abans quan la Nimfadora Tonks havia fet caure el paraigüer.

—Mira que els hi he dit un munt de vegades que no toquin el timbre! —va dir en Sírius, exasperat, i va sortir corrents de l’habitació. Van sentir com baixava precipitadament les escales mentre els brams de la senyora Black tornaven a ressonar per tota la casa:

—Estigma de la família, bords fastigosos, descastats, fills de la infàmia…

—Tanca la porta, Harry, sisplau —va dir la senyora Weasley.

En Harry va entretenir-se tant com va poder a l’hora de tancar la porta de la sala; volia sentir què deien a baix. Era evident que en Sírius havia aconseguit tapar el retrat de la seva mare corrent les cortines, perquè havia deixat de cridar. Va sentir com en Sírius travessava el passadís, tot seguit la dringadissa de la cadena de la porta de l’entrada, i de cop una veu greu, que va identificar com la d’en Kingsley Shacklebolt, que deia:

—L’Hestia m’acaba de rellevar, o sigui que ara la capa que fa invisible d’en Murri la té ella; venia per deixar un informe per a en Dumbledore…

En Harry va notar els ulls de la senyora Weasley clavats al clatell, i va tancar amb recança la porta de la sala d’estar per reincorporar-se a la brigada antidoxis.

La senyora Weasley estava inclinada mirant la pàgina dedicada als doxis de la Guia per eliminar plagues domestiques de Gilbert Decors, que estava oberta sobre el sofà.

—Escolteu, nois; haurem de vigilar, perquè els doxis mosseguen i injecten verí a través de les dents. Tinc una ampolla d’antídot, però m’estimaria més no haver-lo de fer servir per a ningú.

Es va redreçar, es va posar ben encarada a les cortines i els va fer signe d’avançar.

—De seguida que us ho digui, comenceu a ruixar —va dir—. M’imagino que vindran volant cap a nosaltres, però als esprais hi diu que amb una bona ruixada n’hi ha prou per paralitzar-los. Quan no es moguin, els tireu en aquesta galleda.

Va apartar-se de la línia de foc amb pas cautelós i va aixecar l’esprai.

—Preparats? Ruixeu!

Quan tot just feia un moment que en Harry ruixava, un doxi adult va sortir brunzint d’un plec de la roba amb les seves ales lluents d’escarabat desplegades, exhibint les seves dents esmolades com un ganivet, el seu cos de fada cobert de pèl negre atapeït i els seus quatre punys closos amb ràbia. En Harry el va encertar de ple amb un raig de líquid doxicida. Va quedar immòbil a l’aire i va caure, amb un cop sord inesperat, sobre l’alfombra esmolada. En Harry el va agafar i el va tirar a la galleda.

—Fred, es pot saber què fas? —va dir la senyora Weasley en to de reny—. Ruixa’l d’una vegada i llença’l!

En Harry es va tombar. En Fred tenia un doxi debatent-se entre el dit índex i el dit gros.

—Sí senyora —va dir en Fred amb veu alegre, i va fumer una ruixada tan forta al doxi que el va deixar sense sentits; així que la seva mare li va donar l’esquena, però, se’l va ficar a la butxaca i va picar l’ullet a en Harry.

—Volem fer experiments amb el verí dels doxis per veure si el podem aprofitar per als nostres caramels per fer campana —va dir en George a en Harry en veu baixa.

Després de ruixar hàbilment dos doxis que li venien de dret al nas, en Harry es va acostar més a en George i li va demanar amb un fil de veu:

—Què és això dels caramels per fer campana?

—Tota una varietat de caramels que fan que et trobis malament —li va dir en George amb un xiuxiueig, sense perdre de vista l’esquena de la senyora Weasley—. No gaire malament, no et pensis; però sí prou malament perquè et facin sortir de la classe quan tu vulguis. En Fred i jo hi hem estat treballant aquest estiu. Tenen dos extrems diferents que es masteguen, cada un d’un color. Si et menges la meitat taronja de les pastilles vomitòries, vomites. En el moment que et treuen de l’aula per portar-te a la infermeria, t’empasses la meitat porpra…

—«… que et torna a deixar en plena forma i et permet realitzar l’activitat de lleure de la teva preferència durant una hora que altrament hauries perdut avorrint-te miserablement». Això és el que posarem a la propaganda —va dir en veu baixa en Fred, que s’havia apartat de la visual de la senyora Weasley i arreplegava uns quants doxis que havien quedat per terra amb la intenció de ficar-se’ls a la butxaca—. Però encara s’han de perfeccionar una mica. De moment, els degustadors han tingut dificultats per estar-se sense vomitar prou estona per poder-se empassar l’extrem porpra.

—Degustadors?

—Som nosaltres mateixos —va dir en Fred—. Ens els prenem per torns. En George ha provat els bombons desmaiadors, i tots dos hem tastat el toffee nasohemorràgic.

—La nostra mare es va pensar que ens havíem barallat —va dir en George.

—Continueu pensant a muntar la botiga d’articles de broma, eh? —va murmurar en Harry mentre feia veure que posava bé el polvoritzador a l’ampolla d’esprai.

—Home, encara no hem trobat local —va dir en Fred, que va abaixar encara més la veu quan va veure que la seva mare s’eixugava el front amb el mocador abans de tornar a l’atac—, i de moment servim el gènere per correu. Vam posar anuncis al Periòdic Profètic la setmana passada.

—I tot gràcies a tu, col·lega —va dir en George—. Però no pateixis, que la nostra mare no s’ho ensuma gens. Ja no es llegeix el Periòdic Profètic, perquè diu mentides sobre tu i sobre en Dumbledore.

En Harry va somriure. Havia obligat els bessons Weasley a acceptar els mil galions del premi que havia guanyat al Torneig dels Tres Bruixots perquè poguessin veure realitzat el seu somni d’obrir una botiga d’articles de broma, i estava molt content de saber que la senyora Weasley continuava ignorant la seva contribució en la realització d’aquest projecte. La senyora Weasley no trobava que portar una botiga d’articles de broma fos una ocupació digna per a dos dels seus fills.

L’eradicació dels doxis de les cortines els va tenir enfeinats quasi tot el matí. Era més de migdia quan la senyora Weasley es va treure per fi el mocador amb què es protegia la cara, es va deixar caure en una butaca mig desballestada i es va tornar a aixecar d’un bot amb un crit de fàstic, perquè s’havia assegut a sobre del sac de les rates mortes. Les cortines ja no brunzien; penjaven inertes i humides de tant que les havien ruixat. Al peu de les cortines, tot de doxis inconscients omplien la galleda, al costat de la qual hi havia una escudella plena d’ous de doxi negres que en Malifet ensumava i en Fred i en George es miraven amb ulls cobejosos.

—D’aquests altres ens n’encarregarem havent dinat —va dir la senyora Weasley assenyalant la vitrina de vidres plens de pols que hi havia a l’altre costat de la xemeneia. Estava atapeïda d’una bigarrada multitud d’objectes: una col·lecció de punyals rovellats, urpes, una pell de serp cargolada, unes quantes capses desllustrades de plata amb paraules gravades en un llenguatge que en Harry no entenia, i, l’objecte més repulsiu de tots, una ampolla de vidre gravat amb un gran òpal encastat al tap, plena del que en Harry hauria dit que era sang.

Va tornar a sonar el timbre de la porta. Tots van mirar la senyora Weasley.

—No us mogueu d’aquí —va dir amb fermesa, i va agafar el sac de les rates mortes mentre a baix la senyora Black es tornava a posar a cridar—. Ara us pujo uns entrepans.

Va sortir de l’habitació i va tancar la porta amb suavitat. A l’acte, tots van córrer a la finestra a mirar cap al replà de l’entrada. Van veure un cap despentinat de color de panotxa i una pila de marmites a terra en equilibri inestable.

—És en Mundungus! —va dir l’Hermione—. Per què deu haver portat totes aquestes marmites?

—Estic convençut que busca un lloc segur per guardar-les —va dir en Harry—. Deuen ser aquelles amb què traficava el dia que m’hauria hagut d’estar vigilant…

—Segur! —va dir en Fred en el moment que la porta de l’entrada s’obria i en Mundungus hi passava carregant les marmites i desapareixia dintre la casa—. Ui, la mare no estarà gens contenta…

Ell i en George van anar cap a la porta i hi van posar l’orella per escoltar. Els crits de la senyora Black havien parat.

—En Mundungus parla amb en Sírius i amb en Kingsley —va murmurar en Fred, arrufant les celles de l’esforç—. No sento bé què diuen… Ens la juguem i traiem les orelles extensibles?

—Potser sí —va dir en George—. Puc arribar-me a dalt i baixar-ne un parell…

Però en aquell mateix moment el to de la conversa de baix va pujar fins a un punt que va fer innecessàries les orelles extensibles. Tots van poder sentir perfectament què deia la senyora Weasley cridant a plens pulmons.

—Això no és cap magatzem d’objectes robats!!!

—M’encanta sentir la meva mare fumem crits a altra gent per variar —va dir en Fred amb un somriure de satisfacció a la cara, i tot seguit va obrir la porta cosa d’un dit perquè la veu de la senyora Weasley pogués entrar millor a l’habitació.

—… completament irresponsable; com si no tinguéssim prous maldecaps, ara ens arriba aquest amb marmites robades…

—L’estan cagant, deixant-la esbravar-se d’aquesta manera —va dir en George fent que no amb el cap—. Li has de parar els peus d’entrada, perquè després s’enfila i no hi ha qui la pari. I es moria de ganes de cantar-li les quaranta a en Mundungus des del dia que va tocar el dos quan hauria hagut d’estar-te vigilant, Harry… Mira, la mare d’en Sírius ja hi torna.

La veu de la senyora Weasley va quedar ofegada pels crits i gemecs renovats dels retrats del passadís.

En George va córrer a tancar la porta per no sentir tant l’escàndol, però abans que arribés a fer-ho s’hi va esquitllar un elf domèstic.

A part del parrac llardós que portava lligat a la cintura com un tapaculs, anava despullat del tot. Semblava molt vell, com si li sobrés pell pertot arreu, i, encara que era cap-pelat com tots els elfs domèstics, de les seves grans orelles de ratapinyada li sortien uns bons flocs de pèl blanc. Tenia els ulls injectats de sang, amb la pupil·la gris clar, i un nas carnut i gros que semblava un morro.

L’elf va fer com si en Harry i els altres no hi fossin. Encorbat, com si no els hagués vist, va dirigir-se arrossegant els peus cap a l’altra punta de l’habitació amb lentitud i determinació alhora, sense parar de remugar amb una veu greu i enrogallada de granota.

—… fa una pudor que tomba d’esquena i a sobre és un assassí, però ella no és pas millor, aquesta descastada fastigosa ha infestat la casa de la meva mestressa amb la seva prole, pobra meva mestressa si ho veiés, si veiés la púrria que han deixat entrar a casa seva, què li diria al pobre Kreacher, ai quina deshonra, sangs de fang i homes llop i descastats i lladres, pobre Kreacher, què pot fer ell, pobrissó…

—Hola, Kreacher —va dir en Fred amb veu forta mentre tancava la porta de cop.

L’elf domèstic va quedar clavat a terra, va parar de remugar i va fer un bot de sorpresa exagerat i poc convincent.

—En Kreacher no us havia vist —va dir, i es va tombar i va saludar en Fred fent una inclinació amb el cap. Sense deixar de mirar l’alfombra, va afegir, en un to perfectament audible—: Plançó fastigós d’una descastada…

—Perdona —li va dir en George—, que em podries repetir això últim que has dit, que no ho he sentit bé?

—En Kreacher no ha dit res —va dir l’elf, fent ara una inclinació a en George, i va afegir, en veu baixa però del tot intel·ligible—: I aquest és el seu bessó, una aberració de la naturalesa com el seu germà.

En Harry no sabia si riure o no. L’elf es va redreçar, se’ls va mirar a tots amb malignitat, i, aparentment convençut que no el sentien, va continuar remugant.

—… i aquesta és la sang de fang, aquella insolent, ai si la meva mestressa ho veiés, ai com ploraria, i aquest noi no hi era, en Kreacher no sap com es diu. Què deu fer aquí? En Kreacher no ho sap…

—Kreacher, et presento en Harry Potter —va dir l’Hermione, titubejant.

En Kreacher va fer uns ulls com unes taronges i es va posar a remugar encara més de pressa i amb ràbia.

—Aquesta sang de fang s’adreça a en Kreacher com si fos amiga meva, ai si la mestressa d’en Kreacher el veiés amb aquesta companyia, què diria…

—No li diguis sang de fang! —van dir en Ron i la Ginny alhora, fora de si.

—Tant se val —va dir l’Hermione amb un xiuxiueig—; no hi és tot, no sap què diu…

—No t’enganyis, Hermione, perquè sap perfectament el que diu —va dir en Fred, i va mirar en Kreacher amb antipatia.

En Kreacher continuava remugant, amb els ulls clavats en en Harry.

—De debò que és en Harry Potter? Ah, sí, en Kreacher li veu la cicatriu, sí que ho deu ser, el noi que va parar els peus al Senyor de les Forces del Mal, en Kreacher no s’explica com ho devia fer…

—Ni ningú de nosaltres, Kreacher —va dir en Fred.

—Per què has vingut, per cert, si es pot saber? —va voler saber en George.

En Kreacher va fixar els seus ulls enormes en en George.

—En Kreacher fa neteja —va dir en to evasiu.

—Segur —va dir una veu darrere en Harry.

En Sírius havia tornat a pujar, i es mirava l’elf des de la porta amb cara de pomes agres. L’escàndol del passadís s’havia apagat; potser la senyora Weasley i en Mundungus havien anat a discutir a la cuina. Així que va veure en Sírius, en Kreacher li va fer una reverència ridícula que li va aixafar la nàpia contra terra.

—Posa’t dret —va dir en Sírius amb irritació—. Es pot saber què vols?

—En Kreacher fa neteja —va repetir Pelf—. En Kreacher viu al servei de la noble casa pairal dels Black…

—… que cada dia està més negra i més feta una porqueria —va dir en Sírius.

—Al meu amo sempre li ha agradat fer aquesta brometa —va dir en Kreacher, que va fer una altra reverència i va continuar en veu baixa—: El meu amo és un desagraït miserable que va trencar el cor de la seva mare…

—La meva mare no tenia cor, Kreacher —li va replicar en Sírius—. La feia viure el despit i prou.

En Kreacher va obrir la boca mentre feia una altra inclinació.

—Si vós ho dieu… —va remugar amb ràbia—. El meu amo no és digne d’eixugar el fang de les sabates de la seva mare, ai, què diria la meva pobra mestressa si veiés en Kreacher servint-lo, no l’hi perdonaria, com se sentiria decebuda d’ell…

—T’he demanat què volies —li va dir en Sírius amb fredor—. Cada vegada que apareixes fent veure que fas neteja, t’emportes alguna cosa al teu cau perquè no ho puguem llençar.

—En Kreacher no canviaria res de lloc a casa del seu amo per res del món —va dir l’elf, i tot seguit va remugar atropelladament—: La meva mestressa no perdonaria mai a en Kreacher que llencessin aquest tapís que la família té des de fa set segles, en Kreacher l’ha de salvar, en Kreacher no permetrà que el seu amo i tots aquests descastats i la seva prole el destrueixin…

—Era d’esperar —va dir en Sírius mentre mirava amb disgust la paret que tenia al davant—. La meva mare deu haver fet un altre sortilegi d’adherència permanent al revers del tapís; però sense en Kreacher al davant crec que el podré desfer. Et pots retirar, Kreacher.

Pel que semblava, en Kreacher no gosava desobeir una ordre directa; tot i així, la mirada que va adreçar a en Sírius quan va passar pel seu costat arrossegant els peus i sense parar de remugar estava carregada d’un odi profund.

—… arriba d’Azkaban i es posa a donar ordres a en Kreacher, ai, què diria la meva pobra mestressa si veiés la casa ara, amb aquesta púrria vivint-hi i els seus tresors llençats a les escombraries, va jurar que no era fill seu i ha tornat, i a sobre diuen que és un assassí…

—Tu continua remugant i veuràs com sóc un assassí! —va dir amb irritació en Sírius, i va clavar cop de porta quan l’elf va haver sortit.

—No hi toca, Sírius —va dir l’Hermione en to suplicant—; em sembla que no s’adona que el sentim.

—Ha passat massa temps sense companyia —va dir en Sírius— rebent ordres absurdes del retrat de la meva mare i parlant sol, però no deixa de ser un malparit…

—Potser si el deixessis en llibertat… —va començar a dir l’Hermione, optimista.

—No ho podem fer; sap masses coses de l’orde —va dir en Sírius en to categòric—. A més a més, es moriria de la commoció. Tu proposa-li que se’n vagi de casa, i veuràs com s’ho pren.

En Sírius va travessar l’habitació per anar a donar un cop d’ull al tapís penjat a la paret que en Kreacher havia volgut salvar. En Harry i la resta de la colla el van seguir.

Semblava un tapís molt vell; estava molt descolorit, i feia l’efecte que els doxis l’haguessin ratat d’alguns llocs. Tot i així, el fil d’or amb què estava brodat brillava encara amb prou esclat per fer-los veure un ramificadíssim arbre genealògic que es remuntava (hauria dit en Harry) fins a l’edat mitjana. A dalt de tot del tapís hi havia escrit amb lletres grosses:

La molt noble i antiga nissaga dels Black

«Toujours pur»



—Tu no hi ets! —va dir en Harry després de repassar la part de baix de l’arbre amb deteniment.

—Hi havia sigut —va dir en Sírius assenyalant-li un foradet rodó amb la vora socarrimada que hi havia al tapís, semblant a una cremada de cigarro—. La meva estimada mare me’n va fer fora quan em vaig escapar de casa… A en Kreacher li encanta murmurar aquest fet en veu baixa.

—Vas escapar-te de casa?

—Als setze anys —va dir en Sírius—. Ja n’estava fart.

—On vas anar? —li va demanar en Harry, que se’l mirava fixament.

—A casa el teu pare —va dir en Sírius—. Els teus avis es van portar molt bé amb mi; em van acceptar com un fill més. Durant les vacances d’estiu vaig estar instal·lat a casa el teu pare, i als disset anys vaig poder tenir casa pròpia. Un tiet meu, el tiet Alphard, em va deixar bastants diners; també l’han tret del arbre; segurament és per això que… Bé, el cas és que a partir d’aleshores vaig fer la meva. El senyor i la senyora Potter, per això, sempre em convidaven el diumenge a dinar.

—Però, per què et vas haver de…?

—Que per què em vaig escapar? —En Sírius va somriure amb amargor i es va passar la mà per la seva cabellera llarga i despentinada—. Doncs perquè no podia veure ningú de la família: ni els meus pares, amb la seva obsessió per la puresa de la sang, fins al punt que es pensaven que ser un Black era quasi com ser de sang reial; ni el meu pobre germà, que va ser prou imbècil per creure-se’ls… És aquest.

En Sírius va assenyalar amb el dit un nom de la part de baix del tapís: Regulus Black. Hi havia una data de defunció (d’uns quinze anys enrere) a continuació de la data de naixement.

—Era més petit que jo —va dir en Sírius—; i molt més bon fill, com sempre em recordaven.

—Però es va morir —va dir en Harry.

—Sí —va dir en Sírius—. Pobre imbècil… Es va unir als cavallers de la mort.

—Què dius!

—Per favor, Harry! Veient com és aquesta casa, no t’imagines la mena de bruixots que formaven la meva família? —va dir en Sírius amb displicència.

—Els teus pares també eren cavallers de la mort?

—No, això no, però sí que creien que l’ideal d’en Voldemort era el bo, i eren tots partidaris de purificar la casta dels bruixots proscrivint els d’origen muggle i donant el poder als de sang pura. No eren els únics, a més a més; hi havia força gent que, abans que en Voldemort ensenyés les cartes, pensaven que el seu ideal era el bo… Però van quedar esgarrifats quan van veure què estava disposat a fer per obtenir el poder. Tot i així, estic convençut que els meus pares van tenir en Regulus per un heroi quan se’ls va unir al començament.

—Va matar-lo un auror? —li va demanar en Harry amb veu indecisa.

—No, i ara —va dir en Sírius—. No; el va matar en Voldemort. O més aviat el van matar per ordre seva; no crec que en Regulus arribés a ser prou important perquè el matés en Voldemort en persona. Pel que vaig esbrinar després de la seva mort, s’hi va embolicar i després es va espantar pel que se li demanava que fes i se’n va voler desdir. Però és clar, a en Voldemort no li pots presentar la dimissió. Has de triar: o fidelitat eterna o la mort.

—A dinar! —va dir la veu de la senyora Weasley.

Tenia la vareta enlairada, mantenint en equilibri sobre la punta una gran safata carregada amb entrepans i pastís. Tenia la cara molt vermella i semblava enfadada. Tots se li van acostar, famolencs, però en Harry es va quedar al costat d’en Sírius, que es va inclinar sobre el tapís.

—Feia anys que no me’l mirava. Aquest és en Phineas Nigellus, un meu rebesavi, que ha sigut el director de Hogwarts més impopular de tots els temps… I aquesta és l’Araminta Mel·líflua, una cosina de la meva mare que va intentar que la Conselleria aprovés una llei per legalitzar la caça de muggles… I, aquesta, la meva estimada tieta Elladora; va ser ella qui va inaugurar la tradició familiar de decapitar els elfs domèstics quan eren massa vells per servir la safata del te… Evidentment, cada vegada que a la família ha aparegut algú mitjanament honrat se l’ha repudiat. Veig que la Tonks no hi és. Potser per això en Kreacher no accepta ordres seves; d’entrada hauria de fer qualsevol cosa que algú de la família li demani…

—La Nimfadora Tonks i tu sou parents? —li va demanar en Harry, sorprès.

—Sí, i tant; la seva mare, l’Andròmeda, era la meva cosina predilecta —va dir en Sírius mentre examinava el tapís amb deteniment—. Veus, l’Andròmeda tampoc hi és; mira… —Va assenyalar una altra cremada rodona entre dos noms: Bel·latrix i Narcisa—. Les germanes de l’Andròmeda hi continuen sent perquè van fer bons i respectables casaments amb bruixots de sang pura, mentre que l’Andròmeda es va casar amb un home d’origen muggle, en Ted Tonks, i per això…

En Sírius va imitar el gest d’apuntar el tapís amb una vareta i va deixar anar una rialla amarga. En Harry, però, no va riure; estava massa entretingut observant els noms que hi havia a la dreta de la cremada del lloc corresponent a l’Andròmeda. Una doble ratlla de brodat d’or unia la Narcisa Black amb en Lucius Malfoy, i una sola ratlla vertical daurada que naixia dels noms de tots dos acabava en el nom Draco.

—Estàs emparentat amb la família Malfoy!

—Totes les famílies de sang pura estan emparentades —va dir en Sírius—. Si vols que els teus fills i les teves filles es casin només amb nois i noies de sang pura tens molt poques possibilitats de triar, perquè quasi no en quedem. La Molly i jo som cosins sobrevinguts, perquè l’Arthur i jo som cosins segons. Però aquí no cal que els busquis; si mai hi ha hagut cap família que fos considerada una colla de descastats, és la família Weasley.

Però en Harry ja estava mirant el nom que hi havia a l’esquerra de la cremada del lloc corresponent a l’Andròmeda: Bel·latrix Black, que estava unida per una doble ratlla al nom de Rudolf Lestrange.

—Lestrange… —va dir en Harry en veu alta. Aquell nom li recordava alguna cosa; li sonava d’algun lloc, però d’entrada no va saber d’on; tot i així li va fer un salt el cor.

—Són a Azkaban —va dir en Sírius secament.

En Harry se’l va mirar amb curiositat.

—La Bel·latrix i el seu marit, en Rudolf, hi van entrar al mateix temps que en Barty Mauch fill —va continuar en Sírius, amb el mateix to sec—. El germà d’en Rudolf, en Rabastan, també hi va entrar amb ells.

De cop en Harry se’n va recordar. Havia vist la Bel·latrix Black a dintre del pensiu d’en Dumbledore, aquell estrany recipient on es podien emmagatzemar pensaments i records: una dona alta de cabells negres i pestanyes llargues que havia sortit airosa del judici que li havien fet i que havia jurat lleialtat a Lord Voldemort, amb l’orgull de no haver renunciat a buscar-lo després de la seva derrota i el convenciment que algun dia se la recompensaria per la seva fidelitat.

—No m’havies dit mai que fóssiu…

—Què hi fa, que siguem cosins? —el va tallar en Sírius—. Per a mi tota aquesta gent és com si no fos de la meva família; i ella es pot dir que no ho és. No la veig des que tenia la teva edat, si descomptem un moment que la vaig entreveure quan va arribar a Azkaban. A tu et sembla que puc estar gaire orgullós de tenir parents així?

—Perdona —va afanyar-se a dir en Harry—; no ho he dit amb cap intenció; és que m’ha vingut de nou…

—No pateixis; no cal que et disculpis —va murmurar en Sírius. Va girar-se d’esquena al tapís, amb les mans ficades a les butxaques—. No m’agrada tornar a ser aquí —va dir mentre contemplava la sala d’estar—. No m’esperava que algun dia tornaria a estar entre aquestes quatre parets.

En Harry el va entendre perfectament. S’imaginava molt bé com se sentiria si mai de gran, convençut d’haver abandonat per sempre la casa de la família Dursley, havia de tornar a anar a viure al número quatre del carrer Privet.

—S’ha de reconèixer que com a seu de l’orde és ideal —va dir en Sírius—. Quan hi vivia, el meu pare hi va instal·lar tots els sistemes màgics de seguretat coneguts. És inexpugnable; els muggles no hi poden entrar (cosa que d’altra banda no han intentat fer mai), i a sobre en Dumbledore hi ha incorporat aquesta protecció. Ho tindries difícil per trobar cap altre lloc més segur. En Dumbledore és guardasecret de l’orde, de manera que ningú pot localitzar la seu si ell no li diu personalment on és… —En Sírius va deixar anar una riallada curta i ronca, com un lladruc—. Ui si els meus pares veiessin l’ús a què se l’ha acabat destinant! Com s’ho agafarien! El retrat de la meva mare ja te’n pot donar una idea… —Va arrufar les celles un moment, i tot seguit va deixar anar un sospir—. No em desagradaria gens poder sortir de tant en tant per fer alguna cosa de profit. He demanat a en Dumbledore si et podria acompanyar a la vista oral (camuflat de Quisso, és clar) per donar-te una mica d’ànim. Què et sembla?

En Harry va quedar ensorrat de cop. No havia tornat a pensar en la vista oral des del dia abans a l’hora de sopar. Amb l’emoció de tornar a estar en companyia de la gent que més estimava i de posar-se al dia de tot el que passava, la vista oral li havia fugit totalment del cap. Amb aquell comentari d’en Sírius, però, li va tornar tota la por. Va quedar-se mirant com l’Hermione i els germans Weasley devoraven els entrepans, i es va intentar imaginar com se sentiria si no podia tornar a anar a Hogwarts amb ells.

—No pateixis —li va dir en Sírius. En Harry va aixecar la vista i va veure que en Sírius l’havia estat observant—. Estic convençut que t’absoldran; a l’Acta Internacional de Secretisme hi ha algun lloc on diu que es pot recórrer a la màgia en cas de perill de mort.

—En cas que m’expulsessin —va dir en Harry amb un fil de veu— podria venir aquí a viure amb tu?

En Sírius va somriure tristament.

—Ja ho veuríem.

—No patiria tant per la vista oral si sabés que no hauria de tornar a casa dels meus tiets —va insistir en Harry.

—S’hi deu estar molt malament, si t’estimes més venir aquí —va dir en Sírius en to lúgubre.

—Sírius, Harry, si no us afanyeu us quedareu sense menjar —va dir la senyora Weasley en veu alta.

En Sírius va deixar anar un altre sospir, va clavar una tètrica mirada al tapís i va anar amb en Harry a trobar-se amb la resta de la colla.

A la tarda, en Harry va fer tots els possibles per no pensar en la vista oral durant tota l’estona que van estar buidant la vitrina. Per sort, era una feina que requeria molta concentració, perquè la majoria dels objectes que hi havia no semblaven gens disposats a abandonar tots aquells prestatges empolsinats. En Sírius va rebre una bona queixalada d’una tabaquera de plata, i al cap d’un moment a la mà mossegada se li havia fet una crosta repulsiva que l’hi cobria tota com un guant aspre de color terrós.

—No és res —va dir mentre s’examinava la mà amb interès; tot seguit va donar-hi un copet amb la vareta, i la pell li va tornar a quedar normal—; a dintre hi devia haver pólvores granògenes.

I va tirar la tabaquera al sac on anaven llençant tot el que treien de la vitrina. Al cap d’un moment, en Harry va veure que en George s’embolicava la mà amb un drap i es ficava la tabaquera a la butxaca que ja tenia atapeïda de doxis.

Van trobar un instrument de plata que feia angúnia, una mena de pinces amb molts braços, que quan en Harry el va agafar li va començar a pujar pel braç com una aranya i el va voler pessigar. En Sírius el va atrapar i el va esclafar amb un llibre molt gruixut titulat La noblesa per naturalesa. Genealogia dels bruixots. També hi havia una capsa de música que emetia un campaneig sinistre quan li donaves corda i que els va deixar a tots estranyament aixafats i endormiscats fins que la Ginny va tenir la bona pensada de tancar la tapa de cop; un gran medalló que ningú va ser capaç d’obrir; uns quants anells sigil·lars antics; i, en una capsa coberta de pols, un orde de Merlí de primera classe que havia estat concedit a l’avi d’en Sírius pels «serveis prestats a la Conselleria».

—Vaja, que els va donar molts diners —va dir en Sírius amb menyspreu, i va tirar la medalla al sac de les escombraries.

En Kreacher va entrar unes quantes vegades de puntetes a l’habitació per mirar d’emportar-se objectes sota el tapaculs, i deia uns renecs terribles entre dents cada cop que l’enxampaven. Una vegada que en Sírius li va arrencar de les mans un gran anell d’or amb el blasó dels Black, en Kreacher va arrencar a plorar de ràbia i va sortir de l’habitació sanglotant a sota veu i dient a en Sírius uns insults que en Harry no havia sentit en sa vida.

—Era del meu pare —va dir en Sírius mentre tirava l’anell al sac—. En Kreacher no el venerava tant com a la meva mare, però tot i així la setmana passada el vaig pescar acariciant uns pantalons vells del meu pare.

Els dies següents, la senyora Weasley els va fer treballar de valent a tots. Van trigar tres dies a descontaminar del tot la sala d’estar. Al final, les últimes coses indesitjades que hi van quedar van ser el tapís de l’arbre genealògic dels Black, que va resistir tots els intents que van fer per arrencar-lo de la paret, i l’escriptori tremoladís. En Murri no havia tornat a aparèixer, de manera que encara no sabien segur què hi havia a dintre.

Van passar de la sala d’estar al menjador, que era a la planta baixa, i al trinxant van trobar amagades unes aranyes grosses com platets de cafè (en Ron va sortir corrents per anar-se a fer una tassa de te i no va tornar fins al cap d’una hora i mitja). La vaixella, que ostentava el blasó i la divisa dels Black, en Sírius va llençar-la tota al sac sense cap mena de cerimònia, i el mateix destí van córrer una col·lecció de fotografies antigues emmarcades en marcs desllustrats de plata, tots els ocupants dels quals van xisclar com garrins quan es va trencar el vidre de la fotografia.

L’Snape s’havia referit a la feina que feien com a «neteja», però a en Harry li semblava més aviat que haguessin presentat batalla a la casa, que es batia dignament amb l’ajuda i la complicitat d’en Kreacher. L’elf de la casa sempre apareixia quan estaven tots reunits, i el seu remugueig es feia més i més ofensiu cada vegada que intentava arrambar amb tot el que podia dels sacs d’escombraries. En Sírius va arribar fins al punt d’amenaçar-lo que el vestiria, però en Kreacher li va adreçar una mirada tèrbola, va dir «L’amo és lliure de fer el que li sembli» i va fer mitja volta murmurant en veu molt alta: «Però l’amo no despatxarà en Kreacher, segur que no, perquè en Kreacher sap què tramen, i tant si ho sap, conspira contra el Senyor de les Forces del Mal, i tant si ho sap, amb aquests sangs de fang i aquests descastats i tota aquesta púrria…».

En Sírius, sense fer cas de les protestes de l’Hermione, quan va sentir això va engrapar en Kreacher pel darrere del tapaculs i el va engegar fora de l’habitació d’una empenta.

El timbre sonava unes quantes vegades cada dia, cosa que per a la mare d’en Sírius constituïa el senyal per tornar a posar-se a cridar, i, per a en Harry i la resta de la colla, per procurar sentir d’amagat què deia la visita, encara que ben poca cosa treien de les visions fugaces i els fragments de conversa que arribaven a pescar al vol abans que la senyora Weasley els instés a tornar a la feina. L’Snape va passar per la casa unes quantes vegades més, però en Harry va tenir l’alegria de no arribar a ensopegar-hi mai; en Harry també va veure d’esquitllada la seva professora de Transfiguració, la professora McGonagall, que quedava molt estranya guarnida amb vestit i abric de senyora muggle, i que, pel que semblava, també anava massa atrafegada per entretenir-s’hi gaire. Alguna vegada, però, les visites es quedaven a ajudar. La Nimfadora Tonks se’ls va afegir una tarda memorable en què van descobrir un perillós dimoni necròfag en un lavabo del pis de dalt; i en Llopin, que vivia a la casa amb en Sírius però que s’absentava dies seguits per acomplir alguna misteriosa tasca per a l’orde, va ajudar-los a reparar un rellotge de caixa que havia contret el desagradable vici de disparar cargols gruixuts contra tothom qui hi passava a la vora. En Mundungus es va congraciar en part amb la senyora Weasley salvant en Ron d’un vestit porpra que el va voler escanyar en el moment que el treia de l’armari on estava desat.

Encara que continuava dormint malament, i continuava somiant en passadissos i portes tancades que feien que la cicatriu li cogués, en Harry va acabar passant-s’ho bé per primera vegada en tot l’estiu. Mentre estava enfeinat estava content; quan la feina afluixava, però, o quan abaixava la guàrdia, o quan estava estirat al llit cansat mirant com les ombres travessaven borroses el sostre, la imminència de la vista oral a la Conselleria se li tornava a fer present. La por el corsecava només de pensar què seria d’ell si l’expulsaven. Era un pensament tan esgarrifós que no gosava comentar-lo amb ningú, ni tan sols amb en Ron i l’Hermione, davant dels quals, tot i veure’ls sovint parlant junts en veu baixa i mirant cap a ell amb expressió preocupada, va complir el propòsit que havia fet de no obrir la boca. A vegades no podia evitar d’imaginar-se algun funcionari sense rostre de la Conselleria que li partia la vareta en dos i que li ordenava que se’n tornés a casa els Dursley… Però no hi aniria. Això ho tenia decidit. Tornaria aquí a la plaça Grimmauld a viure amb en Sírius.

En Harry va notar que se li regirava la panxa quan dimecres al vespre la senyora Weasley se li va acostar a l’hora de sopar i li va dir a mitja veu:

—T’he planxat la roba més bona que tens per demà al matí, Harry. I vull que et rentis el cap abans d’anar a dormir. Una bona primera impressió pot fer miracles.

En Ron, l’Hermione, en Fred, en George i la Ginny van parar de parlar tots de cop i se’l van quedar mirant. En Harry va fer un gest d’assentiment amb el cap i va continuar menjant la seva costella, però la boca li havia quedat tan seca que el tall no li passava.

—Com hi aniré? —va demanar a la senyora Weasley, com aquell qui res.

—L’Arthur se t’emportarà cap a la feina —li va dir la senyora Weasley amb dolçor.

El senyor Weasley li va somriure des de l’altra banda de la taula per donar-li ànim.

—T’esperaràs al meu despatx fins que sigui l’hora de la vista —va dir.

En Harry va mirar en Sírius, però la senyora Weasley va respondre abans que ell a la pregunta muda que li feia.

—Al professor Dumbledore no li sembla que sigui una bona idea que en Sírius t’acompanyi, i jo trobo…

—… que té tota la raó —va dir en Sírius entre dents.

La senyora Weasley es va mossegar els llavis.

—Quan us ho ha dit, això, en Dumbledore? —va demanar en Harry mirant en Sírius.

—Va venir ahir a la nit, quan ja éreu al llit —va dir el senyor Weasley.

En Sírius va clavar la forquilla amb desgana en una patata. En Harry va clavar els ulls en el plat. El fet de pensar que en Dumbledore havia passat per la casa la vigília de la vista oral i no havia demanat per veure’l el va fer sentir pitjor, molt pitjor.





7. La Conselleria d’Afers Màgics


L’endemà al matí, en Harry es va despertar a dos quarts de sis tan de cop i tan completament com si algú li hagués clavat un crit a l’orella. Durant un instant es va quedar immòbil amb el cervell bloquejat per la imminència de la vista oral, però de cop no va poder més i va saltar del llit. Va posar-se les ulleres; la senyora Weasley li havia deixat els texans planxats i una samarreta de màniga curta als peus del llit. En Harry es va vestir d’una revolada. La pintura buida de la paret va fer una rialla burleta.

En Ron estava estirat de panxa enlaire amb la boca ben oberta, profundament adormit. En Harry va travessar l’habitació sense que en Ron es bellugués, va sortir al replà i va ajustar la porta amb suavitat des de fora. Mirant de no pensar quan el tornaria a veure, perquè potser ja no serien condeixebles a Hogwarts, en Harry va passar pel costat dels caps dels avantpassats d’en Kreacher i va baixar l’escala que portava a la cuina sense fer soroll.

Comptava trobar-la buida, però quan va arribar a la porta va sentir remor de veus a dintre. Va obrir, i va veure que el senyor i la senyora Weasley, en Sírius, en Llopin i la Nimfadora Tonks estaven asseguts a taula ben bé com si l’esperessin. Tots anaven vestits excepte la senyora Weasley, que portava una bata embuatada de color porpra. Quan en Harry va entrar es va posar dreta d’un bot.

—A esmorzar —va dir, i va treure la vareta i va anar cap a la llar de foc.

—Bon diiiia, Harry —va dir la Nimfadora Tonks amb un badall. Aquell dia tenia els cabells rossos i arrissats—. Has dormit bé?

—Sí —va dir en Harry.

—Jo he estat desperta toooota la nit —va dir, amb un altre badall i amb una esgarrifança—. Vine, seu…

Va agafar una cadira, i mentre l’arrossegava va tombar a terra la del costat.

—Què et ve de gust, Harry? —va dir en veu alta la senyora Weasley—. Hi ha farinetes, pastes, arengades, ous amb cansalada, torrades…

—Doncs… torrades i prou, gràcies —va dir en Harry.

En Llopin va mirar en Harry un moment, i va dir a la Nimfadora Tonks:

—Què deies de l’Scrimgeour?

—Ah, sí… Que haurem de vigilar, perquè a en Kingsley i a mi ens ha fet unes quantes preguntes una mica sospitoses…

En Harry va agrair que no l’obliguessin a participar a la conversa. Tenia cargolaments de ventre. La senyora Weasley li va deixar al davant un parell de torrades amb melmelada; va provar de menjar, però era com si rosegués suro. La senyora Weasley se li va asseure al costat i li va començar a arreglar la samarreta, a posar-li l’etiqueta per dintre, a allisar-li les arrugues que li feia a les espatlles. S’hauria estimat més que no l’hi fes.

—… i haig de dir a en Dumbledore que avui no podré fer el torn de nit, perquè estic massa cansaaaada —va acabar de dir la Nimfadora Tonks amb un altre badall immens.

—Ja et substituiré jo —va dir el senyor Weasley—. No estic cansat, i igualment tinc un informe per acabar…

El senyor Weasley no anava vestit amb roba de bruixot, sinó que portava uns pantalons ratllats i una jaqueta de pell. Va deixar de mirar la Nimfadora Tonks per fixar els ulls en en Harry.

—Com estàs?

En Harry va arronsar les espatlles.

—D’aquí no res haurà passat —va dir el senyor Weasley en to animat—. D’aquí unes quantes hores t’hauran declarat innocent.

En Harry no va dir res.

—La vista se celebrarà a la planta on treballo, al despatx de l’Amelia Bones. És la directora del Departament de Bruixijustícia, i és qui t’interrogarà.

—L’Amelia Bones és bona dona, Harry —va dir la Nimfadora Tonks amb vehemència—. És enrotllada; et sabrà escoltar.

En Harry va fer que sí amb el cap, sense saber encara què dir.

—Tu no perdis la sang freda —va dir en Sírius amb passió—. Sigues educat i cenyeix-te als fets.

En Harry va tornar a assentir amb el cap.

—Tens la llei a favor —va dir en Llopin amb veu serena—. Fins i tot els bruixots menors d’edat tenen el dret de recórrer a la màgia en situacions perilloses.

En Harry va notar que una cosa freda li regalimava pel clatell; d’entrada es va pensar que algú li feia un sortilegi mimetitzador, però a l’acte es va adonar que era la senyora Weasley que el pentinava amb una pinta humida i feia estrebades per desenredar-li els cabells.

—No et queda mai llis? —va dir, desesperada.

En Harry va fer que no amb el cap.

El senyor Weasley va mirar l’hora i va aixecar els ulls cap a en Harry.

—Vinga, som-hi —va dir—. Encara tenim temps, però trobo que val més que t’esperis a la Conselleria que no que estiguis romancejant per aquí.

—D’acord —va dir en Harry, que va deixar la torrada al plat i es va aixecar.

—No pateixis, Harry —li va dir la Nimfadora Tonks, picant-lo al braç per donar-li ànim.

—Bona sort —li va dir en Llopin—. Ja veuràs com tot anirà bé.

—I si no —va dir en Sírius— ja em cuidaré jo de l’Amelia Bones…

En Harry va somriure sense ganes. La senyora Weasley el va abraçar.

—Toca fusta —va dir.

—Això… —va dir en Harry—. Res, doncs; fins després.

Va seguir el senyor Weasley escales amunt i al llarg del passadís. Va sentir la mare d’en Sírius roncant adormida darrere les cortines. El senyor Weasley va obrir el forrellat de la porta i van sortir a fora quan tot just començava a clarejar. Feia un matí fred i gris.

—Normalment no va mai a la feina a peu, oi? —va demanar en Harry mentre feien la volta a la plaça a pas viu.

—No; normalment apareto —va dir el senyor Weasley—, però com que tu no ho pots fer he considerat més convenient arribar-hi amb un mitjà de transport que no sigui màgic… Queda més bé, ja que se t’acusa de…

El senyor Weasley tenia la mà ficada a la butxaca mentre caminaven. En Harry es va imaginar que hi tenia la vareta agafada. Tots els carrers sòrdids per on passaven eren buits, però quan van arribar a la rònega estació de metro del barri van trobar que era plena de gent matinera que anava a treballar. Com sempre que tenia a prop muggles consagrats a les seves activitats quotidianes, el senyor Weasley va haver de fer un esforç per reprimir el seu entusiasme.

—És senzillament admirable —va dir amb un xiuxiueig, assenyalant les màquines de venda automàtica de bitllets—. Quin prodigi d’enginy!

—No funcionen —va dir en Harry, assenyalant-li el cartell que ho deia.

—Ja ho sé; però, tot i així… —va dir el senyor Weasley, contemplant-les entendrit.

Van haver de comprar els bitllets a un taquiller endormiscat (va cuidar-se’n en Harry, perquè el senyor Weasley es feia un embolic amb la moneda dels muggles), i al cap de cinc minuts pujaven a un metro sorollós que els va portar fins al centre de Londres. El senyor Weasley, inquiet, no parava de mirar i remirar el plànol del metro de sobre les finestres.

—Quatre estacions més i ja hi serem, Harry… Ara en falten tres… Dues estacions i ja baixem…

Van baixar en una estació molt cèntrica, empesos per una riuada d’homes i dones mudats amb una cartera a la mà. Van pujar l’escala mecànica, van passar el torniquet (al senyor Weasley li encantava la manera com la màquina s’empassava el bitllet) i van sortir a un carrer ample amb edificis imponents a banda i banda i amb molta circulació ja a aquella hora.

—On som? —va dir el senyor Weasley, desorientat, i durant un instant d’horror en Harry es va imaginar que havien baixat a l’estació que no era tot i les consultes contínues del senyor Weasley al plànol; però al cap d’un moment va dir—: Ah, sí; vine, Harry —i el va guiar cap a un carrer lateral.

»Perdona —va dir—, però és que no vinc mai amb metro i anant com un muggle ho veig tot diferent. De fet, per l’entrada de visitants no hi he entrat mai.

Com més caminaven, les cases esdevenien més petites i menys imponents, fins que van arribar a un carrer on hi havia unes quantes botigues tronades, un pub i un contenidor ple fins dalt d’escombraries. En Harry esperava que la Conselleria d’Afers Màgics fos en un barri una mica més distingit.

—Ja hi som —va dir el senyor Weasley amb veu alegre, i va assenyalar una cabina telefònica vermella de les antigues que hi havia davant per davant d’una paret plena de pintades i que li faltaven uns quants vidres—. Passa, Harry.

I li va obrir la porta de la cabina.

En Harry hi va entrar, sense acabar d’entendre de què anava tot allò. El senyor Weasley s’hi va encabir al costat d’en Harry i va tancar la porta. Quasi no hi cabien; en Harry estava arrambat contra el telèfon, que penjava tort de la paret com si algun gamberro hagués provat d’arrencar-lo. El senyor Weasley va allargar la mà per davant d’en Harry i va despenjar l’auricular.

—Jo diria que aquest aparell tampoc funciona, senyor Weasley —va dir en Harry.

—Sí que ha de funcionar, sí —va dir el senyor Weasley mentre aguantava l’auricular per sobre el cap i mirava el disc—. Aviam… Sis… —va dir, començant a marcar un número—, dos… quatre… un altre quatre… un altre dos…

Quan el disc va haver tornat a lloc amb un repic suau, dintre la cabina va ressonar una veu neutra de dona. La veu, però, no sortia de l’auricular que el senyor Weasley tenia a la mà, sinó que, de tan clara i forta que se sentia, semblava ben bé que tinguessin al costat una dona invisible.

—Benvinguts a la Conselleria d’Afers Màgics. Tinguin la bondat de dir el seu nom i l’objecte de la seva visita.

—Daixò… —va dir el senyor Weasley, que no sabia si s’havia d’adreçar a l’auricular o no. Al final va decidir acostar-se’l a l’orella—. Sóc l’Arthur Weasley, de la Unitat de Control de l’Ús Indegut d’Objectes de Muggles, i acompanyo en Harry Potter, que se l’ha citat a una vista oral disciplinària…

—Gràcies —va dir la veu neutra de dona—. Visitant, tingui la bondat d’agafar la xapa i d’enganxar-se-la a la roba.

Es va sentir un espetec i un soroll metàl·lic, i en Harry va veure sortir un objecte del petit contenidor on acostumen a caure les monedes que la màquina no accepta. Va agafar-lo: era una xapa quadrada de color de plata on deia: «Harry Potter. Vista oral disciplinària». En el moment que se l’enganxava a la pitrera de la samarreta es va tornar a sentir la veu de dona:

—Visitant de la Conselleria, se li prega que es vulgui sotmetre a un escorcoll al taulell de seguretat, al fons de l’atri, i que hi lliuri la vareta perquè l’hi registrin.

El terra de la cabina va tremolar. Van començar a enfonsar-se sota terra. En Harry va veure amb recel com la vorera anava engolint aparentment les parets de vidre de la cabina, fins que la foscor els va cobrir del tot. De cop no veia res; només sentia el grinyol apagat de la cabina baixant cap a les profunditats. Al cap de cosa d’un minut, encara que a en Harry se li va fer molt més llarg, una escletxa de claror daurada li va començar a il·luminar els peus i, eixamplant-se, li va pujar pel cos fins que li va tocar a la cara i el va enlluernar.

—La Conselleria d’Afers Màgics els desitja que passin un bon dia —va dir la veu de dona.

La porta de la cabina es va obrir de cop i el senyor Weasley va sortir amb en Harry al darrere, bocabadat.

Eren en un extrem d’un sumptuós vestíbul allargat amb un terra de fusta fosca molt envernissat. El sostre, blau ultramar, tenia incrustats tot de brillants símbols daurats que no paraven de moure’s i de canviar, com si es tractés d’una enorme pantalla publicitària que ocupés tot el cel. Les parets de banda i banda estaven cobertes de plafons de fusta fosca i brunyida, amb tot de llars de foc encastades revestides d’or. De tant en tant, de les llars de foc de mà esquerra emergia una bruixa o un bruixot amb un brunzit suau. A mà dreta, davant de cada llar de foc es començaven a formar petites cues de gent que esperava per anar-se’n.

Al mig del vestíbul hi havia una font. Un grup d’estàtues daurades, de mida superior a la natural, ocupaven el centre d’una gran pica circular. La més alta era d’un bruixot d’aire venerable que apuntava enlaire amb la vareta. Reunits al seu voltant hi havia una bruixa molt agraciada, un centaure, un goblin i un elf domèstic. Aquests tres últims contemplaven amb adoració la bruixa i el bruixot. De l’extrem de la vareta de la bruixa i del bruixot, de la punta de la fletxa del centaure, del capdamunt del barret del goblin i de cada orella de l’elf brollava un raig borbollejant d’aigua, de tal manera que el clapoteig de l’aigua que queia s’afegia als espetecs dels aparesos i els desaparesos i al trepig de centenars de bruixes i bruixots, la majoria amb la típica expressió sorruda de primera hora del mati, que s’encaminaven cap a la doble porta daurada del fons del vestíbul.

—Vine —va dir el senyor Weasley a en Harry.

Van afegir-se a la gentada i es van obrir pas entre la munió de funcionaris de la Conselleria, que carregaven piles inestables de pergamins o anaven amb carteres atrotinades o llegien el Periòdic Profètic tot caminant. Quan passaven pel costat de la font, en Harry va veure-hi tot de sicles de plata i knuts de bronze, que resplendien al fons de la pica. En un petit cartell tot esquitxat que hi havia al costat hi deia:

TOT EL PRODUCTE DE LES DONACIONS

A LA FONT DE LA GERMANDAT MÀGICA

ES DESTINARÀ A L’HOSPITAL DE MALALTIES

I LESIONS MÀGIQUES DE SANT MUNGO



«Si no m’expulsen de Hogwarts, hi penso tirar deu galions», va pensar en Harry amb fe.

—Vine, Harry —va dir el senyor Weasley, i van deixar la riuada de funcionaris de la Conselleria que es dirigia cap a la doble porta daurada. Assegut darrere un taulell, a mà esquerra, sota un rètol on hi deia «Seguretat», un bruixot mal afaitat amb una túnica blau ultramar va aixecar els ulls quan els va tenir al davant i va deixar l’exemplar del Periòdic Profètic que llegia.

—Acompanyo un visitant —va dir el senyor Weasley, i va assenyalar en Harry.

—Acostin-se —va dir el bruixot amb veu d’avorriment.

En Harry s’hi va acostar. El bruixot va agafar una vara allargada de color daurat, prima i flexible com una antena de cotxe, i la va passar pel pit i per l’esquena d’en Harry.

—La vareta —va dir el bruixot de seguretat a en Harry entre dents mentre deixava la vara daurada sobre el taulell i allargava la mà.

En Harry va treure la vareta. El bruixot va deixar-la sobre un estrany aparell de llautó, que era com una mena de balances però amb un sol plat. L’aparell va començar a vibrar. Una tira de pergamí estret va treure el cap d’una ranura que hi havia a la base. El bruixot la va arrencar i va llegir el que hi deia.

—Un pam i mig, cor de ploma de fènix, quatre anys d’ús. És així?

—Sí —va dir en Harry, nerviós.

—Jo em quedo això —va dir el bruixot mentre clavava la tira de pergamí en un petit ast vertical de llautó—, i tu et quedes això —va afegir, i li va tirar la vareta.

—Gràcies.

—Espera… —va dir el bruixot arrossegant la veu.

Havia clavat una mirada a la xapa platejada de visitant que en Harry portava al pit, i ara n’hi va clavar una altra al front.

—Gràcies, Eric —va dir amb veu ferma el senyor Weasley, que va agafar en Harry per l’espatlla i el va allunyar del taulell per reincorporar-se tots dos al flux de bruixes i bruixots que travessava la doble porta daurada.

Una mica a bots i empentes, en Harry va travessar la doble porta darrere el senyor Weasley i es va trobar en un vestíbul més petit on com a mínim hi havia vint ascensors, cada un darrere d’una reixa forjada de color daurat. En Harry i el senyor Weasley es van afegir al grup de gent que hi havia davant d’un dels ascensors. A tocar hi havia un bruixot corpulent amb barba que portava una gran capsa de cartró d’on sortien una mena d’esbufecs roncs.

—Hola, Arthur, com anem? —va dir el bruixot fent una salutació al senyor Weasley amb el cap.

—Què hi tens, aquí dintre, Bob? —li va demanar el senyor Weasley mirant la capsa.

—No ho sabem segur —va dir el bruixot amb expressió seriosa—. Ens pensàvem que era un pollastre normal i corrent fins que ha començat a escopir foc. Per mi, té tot l’aire de ser una infracció greu de la Llei d’interdicció de cria experimental.

Amb gran estrèpit metàl·lic, un ascensor va parar davant d’ells. La reixa daurada es va obrir, en Harry i el senyor Weasley van entrar a l’ascensor amb la resta de gent, i en Harry va quedar aixafat contra la paret del fons. Unes quantes bruixes i uns quants bruixots l’observaven amb curiositat; però ell es va quedar mirant-se els peus per evitar els ulls de tothom, i es va allisar el serrell. La reixa es va tancar amb un cop sec, i l’ascensor va començar a pujar a poc a poc, amb un grinyol de cables, mentre la mateixa veu neutra de dona que en Harry havia sentit a la cabina de telèfon tornava a parlar.

—Setena planta. Departament de Jocs i Esports Màgics, amb els despatxos de la Lliga de Quidditch de la Gran Bretanya i d’Irlanda, el Club Oficial del Joc de Balabaves i l’Oficina de Patents d’Articles de Broma.

Va obrir-se la porta de l’ascensor. En Harry va entreveure un passadís rònec, amb uns quants cartells d’equips de quidditch enganxats de gairell a la paret. Un dels bruixots de l’ascensor, que transportava un braçat d’escombres, va sortir amb penes i treballs i va desaparèixer passadís enllà. La porta de l’ascensor es va tancar, l’ascensor va reprendre la seva trepidant ascensió i la veu de dona va anunciar:

—Sisena planta. Departament de Transport Màgic, amb els despatxos de la Direcció General de la Xarxa Migratòria, el Centre de Revisió i Homologació d’Escombres, la Unitat de Portarreus i el Centre de Proves d’Aparicions.

La porta de l’ascensor es va tornar a obrir i en van sortir quatre o cinc bruixes i bruixots; al mateix temps, uns quants avions de paper van entrar planant a l’ascensor. En Harry es va quedar mirant com li voletejaven amb desídia al voltant del cap, eren de color lila, i al llarg de la vora de l’ala es podia llegir, imprès, «Conselleria d’Afers Màgics».

—Són simples comunicacions internes —li va dir el senyor Weasley en veu baixa—. Abans fèiem servir mussols, però feien un merder terrible: cagades a totes les taules…

Van tornar a pujar entre grinyols mentre les comunicacions anaven voletejant al voltant del llum que penjava del sostre de l’ascensor.

—Cinquena planta. Departament de Cooperació Bruixiinternacional, amb els despatxos de la Junta Internacional de Comerç Màgic, la Corporació Internacional de Legislació sobre Màgia i la Confederació Internacional de Bruixots (delegació britànica).

Quan la porta es va obrir, dues de les comunicacions van sortir rabent juntament amb uns quants bruixots, però també n’hi va entrar alguna altra, de manera que el llum del sostre va tornar a fer pampallugues a causa del seu voleteig constant.

—Quarta planta. Departament de Regulació i Control d’Èssers Màgics, amb els despatxos de les seccions de Bèsties, Ens i Esperits, el Comitè d’Enllaç amb els Gòblins i l’Agència d’Assessorament sobre Plagues.

—Si em permeteu… —va dir el bruixot que portava el pollastre que escopia foc, i va sortir de l’ascensor seguit per un petit núvol de comunicacions. La porta es va tornar a tancar amb estrèpit.

—Tercera planta. Departament de Catàstrofes i Accidents Màgics, amb els despatxos de la Brigada de Reversió de Màgia Accidental, la Unitat d’Obliteradors i el Comitè de Reparació de Greuges Infligits a Muggles.

Tothom va sortir de l’ascensor en aquesta planta tret del senyor Weasley, en Harry i una bruixa que llegia un pergamí llarguíssim que s’arrossegava per terra. Les comunicacions que quedaven van continuar girant al voltant del llum tota l’estona que l’ascensor va anar pujant entre grinyols, fins que la porta es va obrir i la veu de dona va tornar a parlar.

—Segona planta. Departament de Bruixijustícia, amb els despatxos de la Direcció General de Control de l’Ús Indegut de la Màgia, la Unitat d’Aurors i els Serveis d’Administració del Wizengamot.

—Ja hi som, Harry —va dir el senyor Weasley, i, després de sortir de l’ascensor, van seguir la bruixa per un passadís amb tot de portes a banda i banda—. El meu despatx és a l’altra punta.

—Señor Weasley —va dir en Harry, mentre passaven pel costat d’una finestra il·luminada pel sol—, que no som encara sota terra?

—Sí, sí que hi som —va dir el senyor Weasley—. Les finestres estan encantades. El servei de manteniment màgic decideix quin temps hem de tenir cada dia. L’última vegada que van reclamar augment de sou vam tenir dos mesos d’huracans… Per aquí, Harry.

Van tombar una cantonada, van travessar una porta massissa de roure de dos batents i van arribar a un gran espai dividit desordenadament per mitjà d’envans en tot de despatxets, dels quals sortia una remor apagada de converses i rialles. Les comunicacions entraven i sortien rabent dels despatxets com míssils en miniatura. En un cartell tort que hi havia penjat sobre la porta del despatxet de més a prop hi deia: «Unitat d’Aurors».

En Harry anava donant cops d’ull furtius a cada porta a mesura que hi passaven. Els aurors havien cobert els envans del seu despatxet amb retrats de bruixots fugits de la justícia, fotografies de la família, cartells dels seus equips preferits de quidditch i articles del Periòdic Profètic. Un home amb una túnica vermella i una cua de cavall més llarga que la d’en Bill estava assegut amb les sabates sobre la taula, dictant un informe a la seva ploma. Una mica més enllà, una bruixa amb un ull tapat parlava per sobre l’envà amb en Kingsley Shacklebolt.

—Bon dia, senyor Weasley —va dir en Kingsley en to displicent quan van ser a tocar—. Hauria de parlar amb vostè; té un moment?

—Si és un moment… —va dir el senyor Weasley—. És que tinc una mica de pressa.

Es van posar a enraonar com si no es coneguessin gens. Quan en Harry es disposava a saludar en Kingsley, el senyor Weasley es va aixecar. Van seguir en Kingsley a través dels despatxets fins que van arribar a l’últim de tots.

En Harry va tenir un sobresalt: la cara d’en Sírius li picava l’ullet des de totes bandes. Retalls de diari i fotografies velles —fins i tot una d’en Sírius fent de testimoni en el casament dels pares d’en Harry— empaperaven els envans. L’únic espai on no hi havia la cara d’en Sírius estava ocupat per un mapa del món amb tot d’agulles de cap vermell que brillaven com joies.

—M’explicaré —va dir en Kingsley secament al senyor Weasley, agitant el feix de pergamins que tenia a la mà—. Necessito arreplegar tanta informació com pugui sobre tots els vehicles de muggle voladors que s’hagin vist al llarg dels dotze mesos passats. Se’ns ha informat que podria ser que en Black encara fes servir la seva antiga moto. —En Kingsley va fer l’ullet a en Harry aparatosament i va afegir, amb un xiuxiueig—: Deixa-li veure la revista; segur que la troba interessant. —Tot seguit, en to normal, va dir—: I no trigui, senyor Weasley; el retard en el lliurament de l’informe sobre les armes de fum va endarrerir la investigació un mes.

—Si hagués llegit bé el meu informe sabria que el terme correcte és «armes de foc» —va dir el senyor Weasley amb fredor—. I em sap greu, però haurà d’esperar a rebre aquesta informació que vol sobre motos; en aquests moments anem carregadíssims de feina. —Va abaixar la veu i va dir—: Si pots plegar abans de les set, vine, que la Molly farà mandonguilles.

Va fer un gest a en Harry per anar-se’n i el va fer sortir del despatxet d’en Kingsley. Van travessar una altra porta de roure de dos batents, van tirar per un altre passadís, van trencar a l’esquerra, van seguir un altre corredor, van trencar a la dreta per enfilar un passadís mal il·luminat però que tot i així es veia molt rònec, i van arribar al final, on hi havia una porta oberta de bat a bat a ma esquerra, que era la porta d’un armari per a les escombres, i a ma dreta una porta amb una placa desllustrada de llautó on hi deia: «Unitat de Control de l’Ús Indegut d’Objectes de Muggles».

El sòrdid despatx del senyor Weasley semblava encara una mica més petit que l’armari de les escombres. Hi havien encabit dues taules de despatx, i amb prou feines quedava lloc per moure-s’hi al voltant a causa dels arxivadors atapeïts que omplien les parets, damunt dels quals hi havia muntanyes d’arxius en equilibri inestable. El poc espai de paret que quedava lliure donava testimoni de les aficions del senyor Weasley: uns quants cartells de cotxes, incloent-ne un d’un motor desmuntat; dues il·lustracions de bústies que semblava que hagués retallat d’algun llibre infantil de muggles; i un diagrama que mostrava com es muntava un endoll.

A sobre de tot de la safata d’assumptes pendents hi havia una torradora vella que sanglotava desconsoladament i un parell de guants de pell de braços plegats. Al costat de la safata hi havia una fotografia de la família Weasley. En Harry es va adonar que en Percy n’havia estat expulsat.

—No tenim finestra —va dir el senyor Weasley, com demanant disculpes, mentre es treia la jaqueta de pell i la penjava al respatller de la cadira—. L’hem demanat, però deuen considerar que no ens en cal cap. Seu, Harry; em sembla que el senyor Perkins encara no ha arribat.

En Harry es va encabir amb esforç en l’espai que quedava entre la cadira i la taula d’en Perkins mentre el senyor Weasley remenava el feix de pergamins que en Kingsley Shacklebolt li havia donat.

—Ah, és aquesta —va dir amb una rialla mentre treia del feix una revista que es deia El Tafaner. Va fullejar-la—. Té raó; segur que en Sírius ho troba molt divertit… I ara, què passa?

Una comunicació que acabava d’entrar per la porta oberta va aterrar aletejant a sobre de la torradora ploranera. El senyor Weasley la va desplegar i la va llegir en veu alta.

—«Un altre vàter públic, el tercer, vomita a Bethnal Green. Es prega investigació immediata». Això ja comença a fer pudor…

—Un vàter que vomita?

—Cosa d’algun bromista antimuggle —va dir el senyor Weasley amb cara de pomes agres—. La setmana passada en vam tenir dos, un a Wimbledon i un altre a Elephant & Castle. Els muggles estiren la cadena i, en lloc d’anar-se’n tot canonada avall… Ja t’ho pots imaginar. Els pobres vinga cridar el… com es diu?… «palmista», em sembla… Sí, home, el que arregla les canonades i tot això.

—El lampista?

—Això; però és clar, no saben què passa. Espero que en puguem atrapar l’autor.

—Qui s’encarrega d’atrapar aquesta gent són els aurors?

—Ui, no; per als aurors això és una cosa massa senzilla; d’això se’n cuida la Patrulla de Bruixijustícia… Mira, Harry, ja tenim aquí el senyor Perkins.

Un bruixot vell i encorbat de cabells blancs i fins acabava d’entrar a l’habitació esbufegant.

—Ai, Arthur —va dir, fora de si, sense mirar en Harry—. Sort que et trobo. No sabia què fer: si esperar-te, o no. T’acabo d’enviar un mussol a casa, però ja devies haver sortit; ha arribat una nota urgent fa deu minuts…

—Si és això dels vàters que vomiten ja n’estic al corrent —va dir el senyor Weasley.

—No, no, no és dels vàters, és de la vista oral d’en Harry Potter; han canviat l’hora i el lloc; comença ara a les vuit, i se celebra a la sala de justícia número deu…

—A la número deu? Però si m’havien dit… Per les barbes de Merlí!

El senyor Weasley va mirar l’hora, va deixar anar un crit i es va aixecar d’un bot de la cadira.

—Afanya’t, Harry, hi hauríem hagut de ser fa cinc minuts!

El senyor Perkins es va arrambar contra els arxivadors per deixar sortir el senyor Weasley amb en Harry corrent-li al darrere.

—Com és que han canviat l’hora? —va dir en Harry sense alè mentre passaven com una bala pel costat dels despatxets dels aurors, cosa que va fer que molts dels seus ocupants traguessin el cap a fora per veure’ls passar. De tan de pressa que se n’havien anat, li feia l’efecte d’haver-se deixat alguna part de la seva persona a la cadira del senyor Perkins.

—No en tinc ni idea. Sort que hem vingut tan d’hora! Si no t’hi arribes a presentar, hauria sigut un desastre!

El senyor Weasley va frenar patinant davant dels ascensors i va picar amb insistència el botó de baixar.

—Vinga!!!

L’ascensor va aparèixer grinyolant i de seguida que es va obrir la porta hi van entrar corrents. Cada vegada que parava, el senyor Weasley es posava a renegar com un desesperat i picava amb ràbia el botó de la novena planta.

—Fa anys que no s’utilitzen, aquestes sales de justícia —va dir el senyor Weasley enfurismat—. No entenc com és que la fan allà a baix… Si no és que… Però no, no crec que…

En aquell moment va entrar a l’ascensor una bruixa rabassuda amb una copa fumejant, i el senyor Weasley no va acabar la frase.

—L’atri —va dir la veu neutra de dona mentre la reixa daurada s’obria, i en Harry va distingir al fons les estàtues daurades de la font. La bruixa rabassuda va sortir de l’ascensor i hi va entrar un bruixot de pell cendrosa i cara de pocs amics.

—Bon dia, senyor Weasley —va dir, amb veu sepulcral, quan l’ascensor començava a baixar—. No se’l veu gaire sovint, per aquí.

—M’hi porta un assumpte urgent, senyor Bode —va dir el senyor Weasley, que anava carregant el pes ara en una cama ara en l’altra, impacient, sense parar de donar llambregades furaves a en Harry.

—Ja ho veig —va dir el senyor Bode mentre mirava en Harry fit a fit—. Ja ho veig.

En Harry no podia estar més nerviós del que estava, però la mirada insistent del senyor Bode no va contribuir precisament a tranquil·litzar-lo.

—Departament de Misteris —va dir la veu neutra de dona, sense especificar res més.

—Afanya’t, Harry —va dir el senyor Weasley mentre la porta s’obria amb un grinyol, i van arrencar a córrer per un passadís molt diferent dels de les plantes superiors. Les parets estaven del tot nues; no hi havia ni portes ni finestres tret de la porta negra de dos batents del fons de tot. En Harry s’imaginava que hi havien de passar, però d’improvís el senyor Weasley el va agafar pel braç i el va fer tirar cap a l’esquerra, on hi havia una obertura que donava a una escala que baixava.

—Per aquí, per aquí —va dir el senyor Weasley, esbufegant i baixant els esglaons de dos en dos—. L’ascensor ni hi arriba, aquí baix… No entenc com és que ho fan aquí…

Van arribar al capdavall de l’escala i van continuar corrent per un altre passadís que s’assemblava molt al que conduïa a les masmorres de Hogwarts on l’Snape feia les seves classes, amb parets de carreus de pedra i teieres enceses. Les portes que aquí hi havia eren de fusta massissa, amb pany i forrellat.

—Sala… número… deu… Em sembla que ja hi som; sí.

El senyor Weasley va parar de cop davant d’una porta fosca i tètrica que tenia un pany enorme i es va arrepenjar a la paret, abraçant-se els costats perquè li havia agafat flato.

—Vinga —va dir, esbufegant i assenyalant-li la porta amb el dit—. Entra.

—No entra amb mi?

—No, no hi tinc dret. Que et vagi molt bé!

A en Harry el cor li bategava tan fort que semblava que li volgués saltar del pit. Va empassar-se la saliva, va girar amb esforç el gran mànec de ferro de la porta i va entrar a la sala.





8. La vista oral


A en Harry se li va escapar una exclamació apagada; no ho va poder evitar. La vasta masmorra on havia entrat li resultava esgarrifosament familiar. No era que la conegués d’haver-la vist alguna vegada, sinó que la coneixia d’haver-hi estat. Era la sala a què havia tingut accés a través del pensiu d’en Dumbledore, la sala on havia presenciat com el matrimoni Lestrange era condemnat a cadena perpètua a Azkaban.

Les parets eren de carreus de pedra fosca, que les teieres il·luminaven amb prou feines. A banda i banda s’aixecaven un parell de graderies buides, però al fons, en una graderia més alta encara, es veien les siluetes d’un grup nombrós de gent en la penombra. Fins aleshores havien estat parlant en veu baixa, però quan la feixuga porta de la sala es va haver tancat darrere en Harry es va fer un silenci sinistre.

Una freda veu d’home va omplir la sala.

—Arriba tard.

—Perdonin —va dir en Harry, amb veu nerviosa—. No sabia que haguessin canviat l’hora.

—Això no és culpa del Wizengamot —va dir la veu—. Se li ha enviat un mussol a primera hora. Segui.

En Harry va abaixar la vista i va veure que hi havia una cadira al mig de la sala, amb els braços revestits de cadenes. Aquella altra vegada havia vist que les cadenes podien cobrar vida i subjectar la persona que s’hi asseia. Els seus passos van ressonar amb força al terra de pedra quan s’hi va acostar. Quan va apuntar-hi al cul, més mort que viu, les cadenes van dringar amenaçadorament, però no el van subjectar. Escagarrinat, va aixecar els ulls per mirar la gent que tenia al davant, asseguda a la graderia.

Eren una cinquantena de persones, totes vestides, pel que li va semblar a en Harry, amb unes túniques morades que tenien una ve doble molt abarrocada de color de plata brodada al costat esquerre del pit, i totes amb els ulls clavats en ell, unes quantes amb expressió molt severa i d’altres amb una mirada de sincera curiositat.

Al mig de la fila de davant hi havia en Cornelius Fudge, el conseller d’Afers Màgics. En Cornelius Fudge era un home corpulent que sovint portava un barret fort de color verd poma, encara que avui l’havia deixat a casa; com també havia deixat a casa el somriure indulgent que feia temps havia adreçat a en Harry una vegada que havia parlat amb ell.

Una bruixa de mandíbules prominents amb els cabells grisos molt curts seia a l’esquerra del senyor Fudge; portava monocle, i tenia un aspecte intimidador. A la dreta del senyor Fudge hi havia una altra bruixa, però estava tan inclinada enrere que la cara li quedava a l’ombra.

—Molt bé —va dir el senyor Fudge—. Havent comparegut (per fi) l’acusat, podem començar. Tot a punt? —va demanar, girant-se cap a un costat de la seva fila.

—Sí senyor —va dir amatent una veu que en Harry coneixia molt bé. En Percy, el germà d’en Ron, seia en una de les puntes de la fila de davant. En Harry va mirar en Percy, comptant que li adreçaria algun gest de salutació, però no n’hi va fer cap. En Percy, amb les seves ulleres de muntura de banya, tenia els ulls clavats en el pergamí i la ploma a la mà, a punt.

—Vista oral disciplinària del 12 d’agost —va dir el senyor Fudge amb veu sonora, i en Percy va començar a apuntar tot seguit— relativa a les faltes comeses per Harry James Potter, amb residència al carrer Privet número quatre de Little Whinging, Surrey, contra el Decret de regulació de l’accés dels menors d’edat a la màgia i contra l’Acta Internacional de Secretisme.

»Interrogadors: Cornelius Oswald Fudge, conseller d’Afers Màgics; Amelia Susan Bones, cap del Departament de Bruixijustícia; Dolors Jane Umbridge, subsecretària titular del conseller. Secretari judicial, Percy Ignatius Weasley…

—Testimoni per la defensa, Albus Percival Wulfric Brian Dumbledore —va dir amb aplom una veu darrere en Harry, que va girar el cap tan de pressa que li va espetegar el coll.

En Dumbledore, amb una túnica blau marí i una expressió absolutament serena, va travessar majestuosament la sala. La barba i els cabells, llargs i blanquíssims, van resplendir-li a la claror de les teieres quan va arribar a l’altura d’en Harry i va clavar els ulls en el senyor Fudge a través de les seves ulleres de mitja lluna, que portava mig caigudes sobre el seu nas aguilenc.

Els membres del Wizengamot es van posar a murmurar. Ara tothom mirava en Dumbledore. N’hi havia que se’ls veia disgustats, d’altres una mica esporuguits; dues bruixes velles de la fila de darrere, però, van aixecar la vareta per saludar-lo.

L’arribada d’en Dumbledore va inundar en Harry d’una onada d’emoció, d’un sentiment reconfortant que s’assemblava força al que li causava la cançó del fènix. Va buscar els ulls d’en Dumbledore, però en Dumbledore no mirava cap a ell sinó que continuava tenint la vista clavada en un senyor Fudge visiblement perplex.

—Hola, Dumbledore —va dir el senyor Fudge, que se’l veia completament destarotat—. Daixò… així, t’ha arribat la nota on se t’informava que l’hora i el lloc de la vista havien canviat?

—No, no m’ha arribat —va dir en Dumbledore amb veu afable—; però gràcies a un feliç error he arribat a la Conselleria tres hores abans, i no ha passat res.

—Molt bé… Aviam, així ens caldrà una altra cadira… Daixò… Weasley, sisplau…

—No t’amoïnis, no t’amoïnis —va dir amb veu cordial en Dumbledore; va treure la vareta, la va agitar, i de cop al costat d’en Harry va aparèixer una còmoda butaca de tapisseria de flors. En Dumbledore s’hi va asseure, va ajuntar les puntes dels seus llargs dits i es va quedar observant el senyor Fudge per sobre les mans juntes amb una educada expressió d’interès. El Wizengamot en pes continuava murmurant i regirant-se inquiet, i no es va calmar fins que el senyor Fudge va tornar a parlar.

—Molt bé —va tornar a dir mentre remenava les seves notes—. Molt bé. Aviam; els càrrecs. Aquí els tenim. —Va treure un pergamí del feix que tenia al davant, va inspirar profundament i va llegir en veu alta—: Els càrrecs contra l’acusat són els següents:

»Que, d’una manera voluntària i intencionada i amb plena consciència de la il·legalitat dels seus actes, després d’haver rebut de la Conselleria d’Afers Màgics una amonestació prèvia per un càrrec semblant, va conjurar el seu patró en una zona habitada per muggles, en presència d’un muggle, el dos d’agost a les nou i vint-i-tres minuts del vespre, fet que constitueix una falta contra el paràgraf C del Decret de regulació de l’accés dels menors d’edat a la màgia de 1875 i contra l’article 13 de l’Acta de Secretisme de la Confederació Internacional de Bruixots.

»És vostè Harry James Potter, amb residència al carrer Privet número quatre de Little Whinging, Surrey? —va dir el senyor Fudge, mirant fixament en Harry per sobre el pergamí.

—Sí senyor —va dir en Harry.

—Oi que fa tres anys ja va rebre una amonestació oficial de la Conselleria per haver fet màgia il·legalment?

—Sí, però…

—I oi que sabia que no és permès fer màgia fora de l’escola abans dels disset anys?

—Sí, però…

—I oi que era en una zona plena de muggles?

—Sí, però…

—I oi que sabia perfectament que en aquell moment tenia un muggle a la vora?

—Sí —va dir en Harry fora de si—, però si hi vaig recórrer va ser perquè estàvem…

La bruixa del monocle va interrompre’l amb veu de tro.

—Va fer aparèixer un patró perfectament desenvolupat?

—Sí —va dir en Harry—, perquè…

—Un patró corpori?

—Un patró què? —va dir en Harry.

—El patró, tenia una forma clarament definida? Vull dir, era més que simple vapor o fum?

—Sí —va dir en Harry, irritat i neguitós alhora—; és un cérvol; sempre és un cérvol.

—Com vol dir, sempre? —va dir la senyora Bones amb la seva veu de tro—. Que ja ha fet aparèixer un patró altres vegades?

—Sí —va dir en Harry—; fa més d’un any que ho sé fer.

—I ara, té quinze anys?

—Sí, i…

—Ho ha après a l’escola?

—Sí; el professor Llopin m’ho va ensenyar a tercer, perquè…

—Déu n’hi do —va dir la senyora Bones, amb els ulls clavats en en Harry—, un patró de veritat a la seva edat… És impressionant.

Algunes de les bruixes i els bruixots que l’envoltaven van tornar a començar a murmurar; però n’hi havia d’altres que feien cara llarga i remenaven el cap.

—Aquí no estem debatent si el sortilegi que va fer és poc o molt impressionant —va dir el senyor Fudge amb veu irada—; a més a més, com més impressionant fos, pitjor, diria jo, perquè el va fer davant d’un muggle!

Els que abans havien fet mala cara van emetre un murmuri d’aprovació, però el que va empènyer en Harry a obrir la boca va ser veure com en Percy assentia aduladorament amb el cap.

—Ho vaig fer perquè hi havia demèntors! —va dir amb vehemència abans que ningú el pogués interrompre una altra vegada.

S’esperava que això causaria més murmuris, però el silenci que va caure sobre la sala va semblar encara més absolut que abans.

—Demèntors? —va dir la senyora Bones al cap d’un moment, arrufant les celles fins a tal punt que va semblar que el monocle li hagués de caure—. Expliqui’s, sisplau.

—Doncs que al carreró on érem hi havia dos demèntors, i que ens van venir a atacar al meu cosí i a mi!

—Ja hi som —va dir el senyor Fudge, mirant els membres del Wizengamot amb una sinistra mitja rialla, com si els convidés a riure amb ell—. Ja n’hem sentit alguna cosa, d’això…

—Demèntors a Little Whinging? —va dir la senyora Bones, sorpresa—. No ho entenc…

—No ho entens, dius, Amelia? —va dir el senyor Fudge, encara amb aquella mitja rialla a la boca—. Ja t’ho explico jo. Ha estat donant-hi voltes, i ha pensat que això dels demèntors podia ser una bona coartada. I és molt bona, de fet; els muggles no poden veure els demèntors, oi, senyor Potter? Molt ben trobat, molt ben trobat; d’aquesta manera, és la seva paraula contra la nostra, perquè no hi ha testimonis…

—Dic la veritat! —va dir en Harry amb indignació, per sobre d’un altre esclat de murmuris procedent del tribunal—. Eren dos, que van sortir un de cada punta del carreró, i de cop tot va quedar a les fosques i l’aire es va tornar glaçat i el meu cosí els va notar i va arrencar a córrer…

—Prou! —va dir el senyor Fudge, amb una mirada d’arrogància—. Em sap greu interrompre un relat que segurament s’ha preparat molt bé…

En Dumbledore es va escurar el coll. El Wizengamot en pes va tornar a quedar callat.

—La veritat és que sí que tenim una persona (a part d’en Dudley Dursley, és clar) que pot donar testimoni de la presència de demèntors en aquell carreró —va dir.

Va semblar que la cara botida del senyor Fudge s’afinés, com si algú l’hagués desinflat. Va quedar-se un moment mirant en Dumbledore, i tot seguit, amb l’aire d’algú que fa un esforç per recuperar les maneres, va dir:

—Perdona, Dumbledore, però no podem perdre més temps amb romanços. Tinc ganes d’enllestir…

—Si no m’equivoco —va dir en Dumbledore en to cordial—, segons el fur del Wizengamot l’acusat té el dret de presentar testimonis. Oi que això és norma en el Departament de Bruixijustícia, senyora Bones? —va afegir, adreçant-se a la bruixa del monocle.

—Sí —va dir la senyora Bones—. No s’equivoca.

—Molt bé, molt bé —va tallar el senyor Fudge—; i es pot saber on és aquesta persona?

—Ha vingut amb mi —va dir en Dumbledore—. És a fora. Em permet…?

—No; senyor Weasley, vagi-hi vostè —va ordenar el senyor Fudge a en Percy, que es va aixecar a l’instant, va baixar corrents l’escala de pedra que conduïa a la trona del jutge i va passar d’una revolada pel costat d’en Dumbledore i d’en Harry sense mirar-se’ls.

Al cap d’un moment, en Percy va tornar a entrar amb la senyora Figg darrere. Se la veia espantada, i amb més aire de fleuma que mai. En Harry li hauria agraït que hagués pensat a canviar-se les sabatilles de feltre.

En Dumbledore es va aixecar, va cedir a la senyora Figg la seva butaca i en va fer aparèixer una altra per a ell.

—Com es diu, sisplau? —va dir el senyor Fudge amb irritació quan la senyora Figg es va haver assegut ben bé a la punta de la butaca.

—Arabella Doreen Figg —va dir la senyora Figg amb veu trèmula.

—I, vostè qui és? —va dir el senyor Fudge, en un to autoritari i avorrit alhora.

—Visc a Little Whinging, a prop d’on viu en Harry Potter —va dir la senyora Figg.

—No ens consta que hi hagi cap bruixa ni cap bruixot que visqui a Little Whinging a part d’en Harry Potter —va saltar la senyora Bones—. És una cosa que sempre hem vigilat molt, tenint en compte… tenint en compte certs precedents.

—Sóc una llufa —va dir la senyora Figg—; potser per això no em tenen consignada.

—Una llufa, diu? —va dir el senyor Fudge, mirant-se-la amb deteniment—. Ja ho comprovarem. Haurà de donar les seves dades familiars al senyor Weasley, el meu secretari adjunt. Una llufa pot veure demèntors, per cert? —va dir, mirant a banda i banda de la graderia.

—És clar que podem! —va dir la senyora Figg, indignada.

El senyor Fudge va tornar a clavar els ulls en ella, arrufant el nas.

—Bé, doncs —va dir amb indiferència—, què ens ha d’explicar?

—Cap a les nou del vespre del dia dos d’agost vaig sortir de casa per anar a comprar menjar de gat a la botiga del capdavall del passeig de les Glicines —va afanyar-se a recitar la senyora Figg, com si s’hagués après de memòria el que deia—, i de cop vaig sentir enrenou al carreró que va de la placeta de les Magnòlies al passeig de les Glicines. Quan vaig arribar a l’entrada del carreró vaig veure uns demèntors que corrien…

—Que corrien? —va dir la senyora Bones en to displicent—. Els demèntors no corren; planen.

—Això volia dir —va afanyar-se a aclarir la senyora Figg, amb una punta d’enrojolament a la blancor de les galtes—; uns demèntors que planaven carreró enllà cap a dues siluetes de noi.

—Com eren? —va demanar la senyora Bones, empetitint els ulls fins a fer desaparèixer la vora del monocle sota un replec de carn.

—L’un era molt gras, i l’altre bastant sec…

—No —va dir la senyora Bones amb irritació—; em refereixo als demèntors. Descrigui-me’ls.

—Ah —va dir la senyora Figg, que aquesta vegada es va enrojolar fins a la punta de les orelles—. Eren corpulents; eren molt corpulents i portaven capa.

A en Harry el va envair una terrible sensació d’angoixa. La descripció que la senyora Figg feia dels demèntors era, a tot estirar, la que se’n podia fer a partir d’una fotografia; i una fotografia no podia de cap manera transmetre com eren aquells éssers en realitat: la manera esborronadora com es desplaçaven, levitant a pocs dits de terra; o la pestilència que feien; o la vibració esgarrifosa que causaven quan xuclaven l’aire que els envoltava…

A la segona fila de la graderia, un bruixot rabassut amb un gran bigoti negre es va inclinar endavant per dir alguna cosa a l’orella de la persona que tenia al costat, que era una bruixa amb cap d’escarola. La bruixa va somriure i va fer que sí amb el cap.

—Eren molt corpulents i portaven capa… —va repetir la senyora Bones amb fredor, i el senyor Fudge es va aguantar el riure visiblement.

—Molt bé; me’n pot dir res més?

—Sí —va dir la senyora Figg—. Els vaig notar. L’aire es va tornar glaçat, i això que feia un vespre d’estiu molt calorós. I vaig notar… com si tota l’alegria hagués desaparegut d’aquest món… i em van venir al cap… records molt tristos…

La veu li va tremolar i se li va escanyar.

La senyora Bones va obrir una mica els ulls. En Harry va fixar-se en el senyal vermell que el monocle li havia fet sota la cella.

—Què van fer els demèntors? —va demanar, i en Harry va tenir una ombra d’esperança.

—Van anar de dret cap als dos nois —va dir la senyora Figg, ara amb veu més ferma i segura, mentre l’enrojolament li desapareixia de mica en mica de la cara—. Un dels dos nois havia caigut. L’altre reculava, com per fugir del demèntor. El que reculava era en Harry. Va provar de conjurar el seu patró dues vegades i només li va sortir una bafarada de vapor platejat. A la tercera va fer aparèixer el seu patró, que va envestir el demèntor i després, instigat per en Harry, va fer que l’altre demèntor s’apartés del seu cosí. I… és així com va anar —va acabar dient la senyora Figg, sense gaire convicció.

La senyora Bones es va quedar mirant la senyora Figg en silenci. El senyor Fudge havia estat tota l’estona fullejant els seus papers i no havia deixat caure la vista sobre ella ni una sola vegada. Al final va aixecar els ulls i va dir, amb força agressivitat:

—De manera que va veure això, eh?

—És així com va anar —va repetir la senyora Figg.

—Moltes gràcies —va dir el senyor Fudge—. Es pot retirar.

La senyora Figg va mirar amb expressió d’esbalaïment primer el senyor Fudge i després en Dumbledore, es va aixecar i se’n va anar cap a la porta arrossegant els peus. En Harry va sentir-la sortir, i tot seguit el cop sord de la porta.

—Un testimoni no gaire convincent —va dir el senyor Fudge amb suficiència.

—Què li diré… —va dir la senyora Bones, amb la seva veu de tro—. S’ha de reconèixer que ha descrit amb molta precisió els efectes de l’atac d’un demèntor. I no veig per què hauria de dir que hi eren si no hi haguessin estat.

—Vostè creu que pot ser que uns demèntors voltin per una barriada de muggles i que a sobre ensopeguin un bruixot? —va dir el senyor Fudge aguantant-se el riure—. Les probabilitats d’una coincidència com aquesta són baixíssimes. Ni tan sols a en Ludo Gepp li hauria passat pel cap…

—No crec que cap dels presents cregui que aquests demèntors eren allà per casualitat —va dir en Dumbledore com aquell qui res.

La bruixa que seia a la dreta del senyor Fudge, que tenia la cara a l’ombra, es va regirar, però els altres van continuar quiets i muts.

—Què vol dir, amb això? —va demanar el senyor Fudge en to glacial.

—Vull dir que crec que algú els va ordenar que hi anessin —va dir en Dumbledore.

—No creu que, si algú hagués ordenat a dos demèntors que anessin a fer un tomb per Little Whinging, en tindríem constància? —va exclamar el senyor Fudge.

—No, si actualment els demèntors reben ordres d’algú que no sigui la Conselleria d’Afers Màgics —va dir en Dumbledore amb tota tranquil·litat—. Ja t’he dit el que en penso, Cornelius, de tot això.

—Sí, ja ho sé —va dir el senyor Fudge amb rotunditat—, i no hi ha res que em mogui a veure les teves conclusions més que com una simple bajanada, Dumbledore. Els demèntors estan destinats a Azkaban i es mantenen fidels a les ordres rebudes.

—En aquest cas —va dir en Dumbledore, amb calma però sense pèls a la llengua— hauríem de saber per què algú de la Conselleria va ordenar a dos demèntors que el dia dos d’agost anessin a aquell carreró.

Enmig del silenci absolut que van crear aquestes paraules, la bruixa de la dreta del senyor Fudge es va inclinar endavant i en Harry la va poder veure per primera vegada.

Li va semblar com si tingués al davant un gran gripau de pell blanca. Era rodanxona, i tenia la cara plena i fofa, tan poc coll com el tiet Vernon i la boca ampla i oberta. Els ulls els tenia grossos, rodons i una mica sortits. Fins i tot el llacet de vellut negre que portava al capdamunt dels seus cabells curts i arrissats li va fer pensar en una gran mosca que la bruixa estigués a punt de caçar amb una llengua llarga i llefiscosa.

—La presidència dóna la paraula a Dolors Jane Umbridge, subsecretària titular del conseller —va dir el senyor Fudge.

La bruixa va començar a parlar amb una veu de nena aflautada i aguda que va sobtar en Harry, que hauria trobat més natural que hagués raucat.

—Segur que no estava al cas i l’he entès malament, senyor Dumbledore —va dir amb un somriure afectat que no va alterar gens l’expressió freda dels seus ulls rodons—, però per un instant m’ha semblat que insinuava que la Conselleria d’Afers Màgics havia ordenat un atac contra aquest noi!

Va deixar anar una rialla vibrant que va fer que a en Harry se li posessin els pèls del clatell de punta. Uns quants membres del Wizengamot van riure amb ella. No haurien pogut deixar més patent que la broma no els havia fet gens de gràcia.

—Si és cert que els demèntors només accepten ordres de la Conselleria d’Afers Màgics, i també és cert que dos demèntors van atacar en Harry i el seu cosí la setmana passada, la lògica porta a concloure que algú de la Conselleria devia ordenar l’atac —va dir en Dumbledore amb tota l’educació del món—. Però també podria ser que aquests demèntors en concret no estiguessin sota l’autoritat de la Conselleria…

—No hi ha cap demèntor que no estigui sota l’autoritat de la Conselleria —va replicar el senyor Fudge, que s’havia posat vermell com un pebrot.

En Dumbledore li va fer una lleugera inclinació de cap.

—Si és així, és d’esperar que la Conselleria iniciarà una investigació exhaustiva per saber què feien dos demèntors tan lluny d’Azkaban sense permís.

—Vostè no és qui per decidir què ha de fer o què no ha de fer la Conselleria, Dumbledore! —va tornar a replicar el senyor Fudge, ara amb un to de morat a la cara del qual s’hauria sentit orgullós el tiet Vernon i tot.

—Sens dubte —va dir en Dumbledore en to submís—. M’he limitat a manifestar la meva confiança que aquests fets no es deixaran d’investigar.

Va clavar els ulls en la senyora Bones, que es va posar bé el monocle i li va aguantar la mirada amb expressió sorruda.

—M’agradaria recordar a tothom que el comportament d’aquests demèntors, si és que no es tracten d’una mera fantasia d’aquest noi, no constitueix matèria de procés! —va dir el senyor Fudge—. Si ens hem reunit és per estudiar les infraccions que Harry Potter ha comès contra el Decret de regulació de l’accés dels menors d’edat a la màgia!

—Sens dubte —va dir en Dumbledore—; però la presència de demèntors en aquell carreró és determinant. L’article setè del decret estableix que és lícit recórrer a la màgia en presència de muggles en circumstàncies excepcionals, i com a circumstàncies excepcionals inclou tota situació que posi en perill la vida de la bruixa, el bruixot, les bruixes, els bruixots o els muggles que hi hagi en el moment de…

—Coneixem l’article setè perfectament, gràcies! —va tallar-lo el senyor Fudge.

—Ningú ho dubta —va dir en Dumbledore, tot cerimoniós—; per això dono per descomptat que coincidim en el fet que l’ús que en Harry va fer de l’encanteri dels patrons s’inclou perfectament en el grup de circumstàncies excepcionals que l’article descriu.

—Això si eren demèntors, cosa que dubto.

—Ho ha dit un testimoni ocular —va interrompre’l en Dumbledore—. Si continues dubtant de la seva veracitat, crida-la una altra vegada i torna-la a interrogar; estic convençut que no hi posarà cap impediment.

—No tolero… —va començar a dir el senyor Fudge amb arrogància mentre remenava els papers que tenia al davant—. Vull enllestir-ho avui, això, Dumbledore!

—Però m’imagino que t’estimes més escoltar un testimoni tantes vegades com calgui que no cometre un error judicial —va dir en Dumbledore.

—Ni error judicial ni punyetes! —va dir el senyor Fudge amb un crit—. Has tingut mai la paciència, Dumbledore, de comptar totes les històries que aquest nano s’ha arribat a empescar per amagar-nos que feia màgia il·lícitament fora de l’escola? No deus haver oblidat aquell sortilegi de suspensió que va fer fa tres anys…

—No el vaig fer jo! El va fer un elf domèstic! —va dir en Harry.

—Ho veus? —va bramar el senyor Fudge, gesticulant teatralment en direcció a en Harry—. Un elf domèstic en una casa de muggles! Què me’n dius?

—Aquest elf domèstic treballa actualment a Hogwarts —va dir en Dumbledore—. Si vols el puc fer venir ara mateix a declarar.

—Què? No; no vull perdre el temps escoltant elfs domèstics, ara! A més a més, no és l’única que ha fet; també va fer volar la seva tieta! —va exclamar el senyor Fudge, i va clavar un cop de puny a la taula que va tombar un tinter.

—I aquella vegada vas tenir la consideració de no presentar-hi càrrecs, perquè devies reconèixer que fins i tot els millors bruixots poden perdre els estreps alguna vegada —va dir en Dumbledore sense alterar-se mentre el senyor Fudge mirava de treure la tinta que li havia caigut a les notes.

—Pensa que encara no he dit res de les malifetes que fa a l’escola.

—Respecte a això, com que la Conselleria no té autoritat per castigar l’alumnat de Hogwarts per les faltes que hi pugui cometre, la conducta d’en Harry a l’escola no fa al cas en aquesta vista —va dir en Dumbledore, en el mateix to cortès de tota l’estona, però ara amb un matís de fredor.

—Vaja! —va dir el senyor Fudge—. Així, trobes que el que faci a l’escola no és cosa nostra, doncs?

—La Conselleria no té la facultat d’expulsar alumnes de Hogwarts, Cornelius, tal com et vaig recordar la nit del dos d’agost —va dir en Dumbledore—. Com tampoc té el dret de confiscar cap vareta fins que no es demostri que són certs els càrrecs que s’imputen a l’acusat, cosa que també et vaig recordar la nit del dos d’agost. Amb aquest teu zel admirable per assegurar que la llei es compleix, sembla que precisament passes per alt (segur que sense voler, és clar) unes quantes lleis.

—Les lleis es poden canviar —va dir el senyor Fudge enfurismat.

—Naturalment que sí —va dir en Dumbledore, assentint amb el cap—; i, pel que es veu, Cornelius, has començat a fer una colla de canvis. Poques setmanes després que se’m convidés a deixar el Wizengamot, per exemple, ja s’ha convertit en un costum celebrar judicis sumaris per resoldre un simple cas de pràctiques màgiques realitzades per un menor d’edat!

Alguns dels bruixots de més amunt van regirar-se incòmodes al seient. Al senyor Fudge la cara li va agafar un color granatós. La bruixa d’aspecte de gripau de la seva dreta, en canvi, es va limitar a mirar en Dumbledore de fit a fit, sense cap expressió al rostre.

—Que jo sàpiga —va continuar en Dumbledore—, encara no hi ha cap llei que digui que correspon a aquest tribunal condemnar en Harry per tots els actes de màgia que pugui haver fet; se l’acusa d’una falta concreta, i ell ha presentat la seva defensa. L’únic que podem fer tant ell com jo és esperar el vostre veredicte.

En Dumbledore va tornar a ajuntar les puntes dels dits de totes dues mans i va callar. El senyor Fudge se’l va quedar mirant amb ulls encesos. En Harry va mirar en Dumbledore de reüll per veure si li adreçava algun gest tranquil·litzador; no veia clar que en Dumbledore l’hagués encertat dient al Wizengamot que havia arribat el moment de prendre una decisió. Però en Dumbledore continuava mostrant-se indiferent als esforços d’en Harry per buscar-li la mirada, i tenia els ulls aixecats cap a les graderies, on el Wizengamot en pes s’havia posat a parlar en veu baixa i atropellada.

En Harry es va mirar els peus. Es notava el cor inflat, com si fos molt més gran del compte i li volgués sortir de darrere les costelles de tan fort que li bategava. S’havia imaginat que la vista oral duraria més estona. No acabava d’estar convençut d’haver donat una bona impressió. No havia dit gaire cosa. Hauria hagut d’explicar més en detall tot allò dels demèntors, de com havia caigut i de com havien estat a punt de fer-los un petó tant a ell com a en Dudley…

Va aixecar dues vegades els ulls cap al senyor Fudge amb la intenció de parlar, però totes dues vegades es va arronsar i es va limitar a respirar fondo i a tornar a mirar-se les sabates.

De cop el xiuxiueig es va apagar. En Harry hauria volgut aixecar la vista cap al tribunal, però li va resultar molt més còmode continuar observant-se els cordons.

—Qui es pronuncia a favor d’absoldre l’acusat de tots els càrrecs? —va dir la senyora Bones amb la seva veu de tro.

En Harry va aixecar el cap d’una estrebada. Hi havia unes quantes mans enlaire, moltes… més de la meitat! Amb la respiració accelerada, va voler-les comptar; però, abans que acabés, la senyora Bones ja deia:

—Qui el considera culpable?

El senyor Fudge va aixecar la mà; també la van aixecar la bruixa de la seva dreta, el bruixot de bigoti atapeït i la bruixa de cabells arrissats de la segona fila.

El senyor Fudge va mirar tothom del seu voltant, com si tingués una gran nosa al coll, i va abaixar la mà. Va respirar fondo dues vegades i va dir, amb la veu desfigurada per la ràbia continguda que el dominava:

—Molt bé, doncs: l’acusat queda absolt de tots els càrrecs.

—Magnífic —va dir en Dumbledore amb determinació; es va aixecar, va treure la vareta i va fer desaparèixer les dues butaques de tapisseria de flors—. I ara, si em permeteu, me n’hauria d’anar. Bon dia tingueu.

I, sense haver mirat en Harry ni una sola vegada, va sortir de la masmorra d’una revolada.





9. Les angoixes de la senyora Weasley


El comiat sobtat d’en Dumbledore va agafar en Harry completament per sorpresa. Va continuar assegut a la cadira revestida de cadenes, sense moure’s, debatent-se entre l’estupefacció i l’alleujament. Els membres del Wizengamot es van començar a aixecar, parlant entre ells i recollint i endreçant els papers. En Harry es va posar dret. No va semblar que ningú es fixés gens en ell a part de la bruixa amb aspecte de gripau de la dreta del senyor Fudge, que ara l’observava de la mateixa manera que abans havia observat en Dumbledore. En Harry no en va fer cas, i amb la mirada va buscar els ulls del senyor Fudge o de la senyora Bones, per demanar-los si se’n podia anar, però com que el senyor Fudge semblava decidit a ignorar en Harry i la senyora Bones estava atrafegada amb la seva cartera, va fer uns quants passos indecisos cap a la porta i, veient que ningú el cridava perquè tornés, s’hi va acabar d’encaminar amb pas decidit. Va fer l’últim tros amb una correguda, va obrir la porta d’una revolada i per poc que no topa amb el senyor Weasley, que s’esperava a fora amb la cara blanca i amb expressió ansiosa.

—En Dumbledore no m’ha dit…

—M’han absolt —va dir en Harry, mentre ajustava la porta—. De tots els càrrecs!

Amb una cara radiant, el senyor Weasley va abraçar en Harry per les espatlles.

—No saps quin pes em trec de sobre, Harry! És clar que, basant-se en les proves, no et podien declarar culpable mai de la vida, però no et negaré que no les tenia totes…

De cop el senyor Weasley va callar, perquè la porta de la sala s’havia tornat a obrir. Els membres del Wizengamot van començar a desfilar.

—Per les barbes de Merlí! —va exclamar el senyor Weasley, admirat, mentre feia sortir en Harry del mig del pas—. Que t’ha jutjat el tribunal complet?

—Em sembla que sí —va dir en Harry amb un fil de veu.

Un parell o tres de bruixots van saludar en Harry amb el cap quan li van passar pel costat, i uns quants, inclosa la senyora Bones, van dir «Bon dia, Arthur» al senyor Weasley, però la majoria van desviar la mirada. En Cornelius Fudge i la bruixa amb aspecte de gripau van ser dels últims a sortir de la masmorra. El senyor Fudge va fer com si el senyor Weasley i en Harry formessin part de la paret, però la bruixa va tornar a mirar en Harry gairebé amb admiració quan li va passar pel costat. L’últim de tots a sortir va ser en Percy. Igual que el senyor Fudge, va ignorar completament tant el seu pare com en Harry; va passar de llarg amb un gran pergamí cargolat i un grapat de plomes a la mà, amb l’esquena dreta i el cap alt. Al senyor Weasley se li van contraure imperceptiblement les comissures dels llavis, però no va exterioritzar de cap altra manera haver vist el seu tercer fill.

—T’acompanyaré ara mateix a casa perquè puguis donar la bona notícia a tota la colla —va dir mentre els talons de les sabates d’en Percy desapareixien per l’escala que pujava a la planta novena i feia gest a en Harry perquè comencés a anar tirant—. T’hi deixaré aprofitant que haig d’anar a veure aquell vàter de Bethnal Green. Vinga, anem…

—Què pensa fer amb aquell vàter? —li va demanar en Harry amb una rialla a la boca. De cop i volta tot li semblava mil vegades més divertit que mai. Començava a prendre consciència que l’havien absolt, i que… tornaria a Hogwarts!

—N’hi haurà prou amb un simple contramalefici —va dir el senyor Weasley mentre pujaven l’escala—; però el problema no és reparar el mal que s’hi ha fet, Harry, sinó l’actitud que cal prendre enfront del vandalisme. Fer bromes als muggles pot semblar divertit a segons quins bruixots, però és el símptoma d’una cosa molt mes profunda i molt més greu, i trobo que…

El senyor Weasley va deixar la frase incompleta. Acabaven d’arribar al passadís de la planta novena i en Cornelius Fudge era a quatre passes, enraonant tranquil·lament amb un home alt de cabells rossos i llisos i cara prima i blanca.

L’home alt i ros es va tombar quan va sentir trepig de peus. També va interrompre el que deia; va empetitir els seus ulls grisos i freds i els va clavar en els d’en Harry.

—Vaja… Aquí tenim en Harry Potter, el dels patrons… —va dir en Lucius Malfoy en to glacial.

En Harry va notar una sotragada, com si hagués topat contra algun objecte massís. L’última vegada que havia vist aquells ulls grisos i freds havia sigut a través de la visera de la caputxa d’un cavaller de la mort, i l’última vegada que havia sentit aquella veu havia sigut en forma de riure burleta en un cementiri lúgubre mentre Lord Voldemort el torturava. En Harry es feia creus que en Lucius Malfoy tingués l’atreviment de mirar-se’l a la cara; es feia creus que fos aquí, a la Conselleria d’Afers Màgics, i que en Cornelius Fudge li donés conversa, quan feia poques setmanes que en Harry havia fet saber al senyor Fudge que el senyor Malfoy era un cavaller de la mort.

—Ara el senyor conseller m’explicava, Potter, que bé que te n’has sortit —va dir el senyor Malfoy arrossegant la veu—. És d’admirar com t’ho fas per sortir dels embolics en què et fiques; sembles una serp!

El senyor Weasley va agafar fort en Harry per l’espatlla per refrenar-lo.

—Mira —va dir en Harry—, es veu que hi tinc traça.

En Lucius Malfoy va aixecar la vista i va mirar el senyor Weasley a la cara.

—Però si també tenim aquí l’Arthur Weasley! Què hi fas, aquí, Arthur?

—Treballo aquí —va dir el senyor Weasley secament.

—Aquí en concret no, per això, em sembla! —va dir el senyor Malfoy, assenyalant amb les celles la porta que quedava darrere del senyor Weasley—. Tenia entès que treballaves a la segona planta. Oi que et dedicaves a emportar-te aparells de muggles a casa per embruixar-los?

—No —li va replicar el senyor Weasley, amb els dits clavats a l’espatlla d’en Harry.

—I vostè, aquí, què hi fa? —va demanar en Harry a en Lucius Malfoy.

—Considero que els assumptes que puguem tractar privadament el senyor conseller i jo, Potter, no són de la teva incumbència —va dir el senyor Malfoy mentre s’allisava el davant de la túnica. En Harry va sentir clarament la dringadissa del que es va imaginar que devia ser un grapat de monedes—. No et pensis que perquè ets l’alumne predilecte d’en Dumbledore has de rebre el mateix tracte indulgent de tots nosaltres… Anem al seu despatx, doncs, senyor conseller?

—Sí, i tant —va dir el senyor Fudge, que va donar l’esquena a en Harry i al senyor Weasley—. Anem, Lucius.

Van anar-se’n tots dos a bon pas, enraonant en veu baixa. El senyor Weasley no va deixar de tenir agafat en Harry per l’espatlla fins que els altres dos no van haver entrat a l’ascensor.

—Si ha de tractar d’algun assumpte amb el senyor Fudge, per què no l’esperava a la porta del seu despatx? —va saltar en Harry, fora de si—. Què feia aquí baix?

—Devia voler entrar a la sala, diria jo —va dir el senyor Weasley, que se’l veia molt inquiet i no parava de mirar enrere per comprovar que no els sentia ningú—. Devia voler saber si t’expulsaven o no. Deixaré una nota a en Dumbledore quan arribem a casa; ha de saber que en Malfoy ha tornat a parlar amb en Fudge.

—I de quins assumptes han de tractar privadament, si es pot saber?

—De diners —va dir el senyor Weasley amb ràbia—. Fa anys que en Malfoy no para de repartir generosos obsequis de tota mena, que li permeten guanyar-se el favor de gent influent i aconseguir coses com ara que no s’aprovin segons quines lleis… Ui; està molt ben relacionat, en Lucius Malfoy…

Va arribar l’ascensor; era buit, tret d’un estol de comunicacions que es va posar a voletejar al voltant del cap del senyor Weasley quan va picar el botó de l’atri i la porta es va haver tancat amb estrèpit. Va espolsar-se-les amb irritació.

—Senyor Weasley —va dir en Harry amb veu pausada—, si el senyor Fudge es veu amb cavallers de la mort com el senyor Malfoy, i els veu a soles, com podem saber que no li han fet el malefici imperatiu?

—No et pensis que no hi hem pensat, també, Harry —va dir el senyor Weasley a sota veu—. Però en Dumbledore creu que ara com ara el senyor Fudge actua per iniciativa pròpia; és clar que, com en Dumbledore mateix diu, això no és precisament un consol… I ara deixem-ho aquí, Harry.

Va obrir-se la porta i van sortir a l’atri, que era quasi desert. L’Eric, el bruixot de seguretat, tornava a estar amagat darrere el seu Periòdic Profètic. Quan ja havien deixat la font daurada enrere, en Harry va recordar una cosa.

—Esperi un moment —va dir al senyor Weasley. Es va treure el portamonedes de la butxaca, i va tornar a anar cap a la font.

Va aixecar els ulls cap a la cara del bruixot ben plantat, però vist de prop en Harry el va trobar una mica escanyolit i ridícul. La bruixa exhibia un somriure postís d’aspirant a guanyadora d’un concurs de bellesa, i, pel que en Harry sabia de gòblins i de centaures, era improbable que dediquessin mai aquelles mirades submises a cap ésser humà. Només la humiliant actitud servil de l’elf domèstic era una mica creïble. Després de somriure pensant en el que diria l’Hermione si veiés l’estàtua de l’elf, en Harry va girar el portamonedes del revés i va abocar a la pica de la font no pas deu galions i prou, sinó tot el que hi tenia.

—Ja m’ho esperava! —va exclamar en Ron, aixecant el puny en senyal de victòria—. Sempre t’ho manegues per sortir-te’n bé!

—T’havien d’absoldre per força —va dir l’Hermione, que estava visiblement amb l’ai al cor quan en Harry havia entrat a la cuina i que ara es tapava els ulls amb una mà tremolosa—. No et podien culpar de res, de res en absolut…

—Tot i així, veig que tots us heu tret un bon pes de sobre, tenint en compte que sabíeu que me’n sortiria tan bé —va dir en Harry amb un somriure.

La senyora Weasley s’eixugava els ulls amb el davantal, i en Fred, en George i la Ginny feien una mena de dansa guerrera al compàs d’un cant que deia així:

—Se n’ha sortit, se n’ha sortit, se n’ha sortit…

—Ja n’hi ha prou! Pareu! —va dir el senyor Weasley amb un crit, però també amb un somriure a la boca—. Escolta, Sírius: en Lucius Malfoy era a la Conselleria…

—Què? —va dir en Sírius en to brusc.

—Se n’ha sortit, se n’ha sortit, se n’ha sortit…

—Voleu callar d’una vegada, vosaltres tres? Tal com ho sents; l’he vist enraonant amb en Fudge a la planta novena, i llavors han pujat junts al despatx d’en Fudge. En Dumbledore ho hauria de saber.

—I tant —va dir en Sírius—. Ja l’hi direm, no pateixis.

—Hauria de començar a anar tirant; a Bethnal Green tinc un vàter que vomita. Molly, arribaré tard perquè substitueixo la Tonks, però pot ser que en Kingsley vingui a sopar…

—Se n’ha sortit, se n’ha sortit, se n’ha sortit…

—Fred, George, Ginny, ja n’hi ha prou! —va dir la senyora Weasley en el moment que el senyor Weasley sortia de la cuina—. Harry, maco, seu a taula a menjar alguna cosa, que quasi no has esmorzat gens.

En Ron i l’Hermione es van entaular davant seu, amb l’expressió més alegre que els havia vist des que era a casa d’en Sírius, i a en Harry el va tornar a inundar aquella sensació d’alleujament que la trobada amb en Lucius Malfoy li havia estroncat una mica. La casa lúgubre de la plaça Grimmauld li semblava més càlida i més acollidora de cop i volta; fins i tot, quan en Kreacher va treure la nàpia a la cuina per saber a què es devia tot aquell aldarull, no el va trobar tan lleig com sempre.

—Evidentment, quan en Dumbledore ha aparegut per defensar-te, ja no han tingut manera de condemnar-te —va dir en Ron tot content mentre omplia amb muntanyes de puré de patata els plats de tothom.

—La veritat és que m’ha tret les castanyes del foc —va dir en Harry. Va pensar que hauria sigut ingrat, i sobretot infantil, que hagués dit: «Però li hauria agraït que m’hagués dirigit la paraula, o que com a mínim m’hagués mirat».

I, en el moment que pensava això, la cicatriu del front li va fer de cop tanta coïssor que s’hi va posar la mà a sobre.

—Què tens? —va dir l’Hermione amb cara d’esglai.

—La cicatriu —va murmurar en Harry—. Però segur que no és res; ara em passa tot sovint…

Cap dels altres no se n’havia adonat; tots estaven ocupats servint-se, sense parar de celebrar la feliç conclusió del cas d’en Harry; en Fred, en George i la Ginny encara cantaven. L’Hermione continuava preocupada; però, abans que obrís la boca, en Ron va dir amb alegria:

—Segur que en Dumbledore es presenta aquest vespre per celebrar-ho amb nosaltres; ja ho veuràs.

—No crec que pugui, Ron —va dir la senyora Weasley mentre deixava un gran plat de pollastre rostit davant d’en Harry—. Últimament està molt enfeinat.

—Se n’ha sortit, se n’ha sortit, se n’ha sortit!!!…

—Calleu!!! —va bramar la senyora Weasley.

Al llarg dels dies següents, en Harry va tenir ocasió d’adonar-se que al número dotze de la plaça Grimmauld hi havia una persona a qui no semblava que entusiasmés gaire que pogués tornar a Hogwarts. En Sírius havia manifestat una gran alegria quan s’havia assabentat de la bona notícia, i havia donat la mà a en Harry amb energia i amb la cara radiant com tota la resta de la colla. Però no havia trigat a caure en un estat de més mal humor i emmurriament que abans, i encara parlava menys amb tothom, fins i tot amb en Harry, i es passava més estones tancat a l’habitació de la seva mare amb en Becbrau.

—No te’n sentis culpable! —va dir l’Hermione a en Harry en to sever quan va haver conegut els sentiments que en Harry va decidir confiar a ella i a en Ron mentre netejaven un armari florit del tercer pis al cap d’uns quants dies—. Has de tornar a Hogwarts, i en Sírius ho veu. Personalment, penso que s’està comportant com un egoista.

—Això és ser una mica cruel, Hermione —va dir en Ron amb les celles arrufades, mentre s’escarrassava per arrencar-se una mica de floridura que li havia quedat enganxada al dit—; a tu tampoc et faria gens de gràcia haver d’estar tancada en aquesta casa sense ningú que et faci companyia.

—Ja en tindrà, de companyia! —va dir l’Hermione—. Que no és aquí la seu de l’orde del Fènix? El que passa és que havia alimentat l’esperança que en Harry pogués venir a viure aquí amb ell.

—No ho crec —va dir en Harry mentre escorria la seva baieta—. Quan li vaig demanar si podria quedar-me no em va dir que sí.

—Perquè no volia fer-se falses il·lusions —va dir l’Hermione en to doctrinal—. I segur que també es devia sentir una mica culpable de tenir l’esperança que t’expulsessin, perquè en aquest cas hauríeu sigut uns proscrits tots dos.

—No diguis bestieses! —van dir en Harry i en Ron alhora, però l’Hermione es va limitar a arronsar les espatlles.

Agafeu-vos-ho com vulgueu; però jo a vegades penso que la mare d’en Ron té raó, i que en Sírius no té clar del tot si qui té al davant ets tu o és el teu pare, Harry.

—Què vols dir, amb això? Que està malament del cap? —va dir en Harry, indignat.

—No; només que ha passat molt temps sol —va respondre l’Hermione senzillament.

En aquell moment va entrar la senyora Weasley.

—Encara no heu acabat? —va dir després d’haver donat una ullada a l’interior de l’armari.

—Em pensava que havies vingut per dir-nos que descanséssim una mica! —va dir en Ron, dolgut—. Saps quanta floridura hem tret, des que hem començat?

—No teníeu tantes ganes d’ajudar l’orde? —va dir la senyora Weasley—. Doncs heu d’estar contents de contribuir a fer la seu de l’orde habitable!

—Em sento com un elf domèstic —va remugar en Ron.

—Potser ara que et fas més càrrec de la vida tan miserable que viuen voldràs treballar una mica més per la causa del PET! —va dir l’Hermione amb veu esperançada quan la senyora Weasley els va haver deixat sols—. La veritat és que no seria gens mala idea fer que la gent s’adonés que terrible que és haver-se de passar tota la vida netejant; podríem organitzar una «escombrada benèfica» a la sala comunitària de Gryffindor per recollir fons per al PET i per conscienciar la gent.

—Jo a tu sí que et conscienciaré, si em parles més del PET —va murmurar en Ron amb irritació, però prou fluix perquè només el sentís en Harry.

Com més s’acostava el final de les vacances, en Harry pensava més i més en Hogwarts; es moria de ganes de veure en Hagrid, de jugar a quidditch, fins i tot de passejar entre els horts en direcció als hivernacles de Botànica; no veia el moment de sortir d’aquella casa empolsinada i resclosida, on la meitat dels armaris encara estaven tancats amb pany i clau i en Kreacher proferia els seus insults amagat en la penombra cada vegada que li passaves pel costat, i l’únic que vigilava era que en Sírius no li sentís dir res de tot això en veu alta.

Viure a la seu de la lliga anti-Voldemort no havia resultat ser tan interessant ni tan emocionant com en Harry s’havia imaginat que seria abans d’arribar-hi. Encara que sovint hi havia algun membre de l’orde del Fènix que passava per la casa, a vegades per quedar-se a fer algun àpat, a vegades només per tenir una breu conversa en veu baixa, la senyora Weasley procurava sempre que ni a en Harry ni a ningú altre de la colla els arribés res a les orelles (ni a les extensibles ni a les normals), i no semblava que ningú, ni tan sols en Sírius, considerés que en Harry hagués de saber res més que el que se li havia comunicat la nit que havia arribat.

L’últim dia de vacances, mentre en Harry netejava d’egagròpiles de la Hedwig el sobre de l’armari de l’habitació, va aparèixer en Ron amb dues cartes.

—Han arribat les llistes dels llibres —va dir, i va tirar un dels dos sobres a en Harry, que estava enfilat en una cadira—. Ja era hora; em pensava que s’havien descuidat d’enviar-nos-les, perquè sempre arriben molt abans…

En Harry va fer caure les últimes egagròpiles dintre d’una bossa d’escombraries i, fent-la volar per sobre del cap d’en Ron, va tirar la bossa a la paperera del racó, que va obrir la boca per empassar-se-la i va deixar anar un rot sonor. Tot seguit va obrir la carta. Hi havia dos pergamins: l’un per recordar-li que el curs començava com sempre l’u de setembre, i l’altre per dir-li quins llibres necessitaria per al curs vinent.

—Només n’hi ha dos de nous —va dir, després d’haver-se llegit la llista—: Llibre d’encanteris, nivell 5, de Marina Fetillera, i Teoria de la màgia defensiva, de Wilbert Slinkhard.

Catacrac!

En Fred i en George van aparetre al costat mateix d’en Harry. Ara ja hi estava tan acostumat, però, que no va arribar a caure de la cadira.

—Hem estat rumiant qui deu haver posat a la llista el llibre de l’Slinkhard —va dir en Fred com aquell qui res.

—Perquè això vol dir que en Dumbledore ha trobat un nou professor de Defensa contra les Forces del Mal —va dir en George.

—Que ja tocava, per cert —va dir en Fred.

—Què voleu dir? —va voler saber en Harry, i va saltar de la cadira.

—Fa un parell o tres de setmanes vam mig sentir, amb les orelles extensibles, una conversa que van tenir els nostres pares —va explicar en Fred a en Harry—, i, pel que deien, en Dumbledore tenia feina per trobar algú que cobrís la vacant.

—Cosa perfectament comprensible, si pensem en el que ha passat els quatre cursos anteriors —va dir en George.

—I tant: un de despatxat, un de mort, un que ha perdut la memòria i un de tancat nou mesos en una maleta —va dir en Harry, comptant-los amb els dits.

—Ron, què et passa? —va demanar en Fred a en Ron.

En Ron no li va respondre. En Harry es va tombar. En Ron estava clavat a terra, amb la boca entreoberta, sense apartar els ulls de la carta que li havia arribat de Hogwarts.

—Què passa? —va dir en Fred amb impaciència, i es va acostar a en Ron pel darrere per donar un cop d’ull al pergamí.

En Fred també es va quedar amb la boca oberta.

—Delegat! —va exclamar, mirant la carta amb incredulitat—. T’han nomenat delegat!

En George s’hi va acostar d’un salt, va agafar el sobre que en Ron aguantava amb l’altra mà i el va girar de cap per avall. En Harry va veure que a la palma de la mà d’en George queia un objecte vermell i daurat.

—No pot ser —va dir en George amb un fil de veu.

—Es deuen haver equivocat —va dir en Fred, que va arrencar la carta de la mà d’en Ron i se la va posar a contraclaror com si hi volgués trobar una filigrana—. Ningú amb el cap a lloc nomenaria delegat en Ron.

Els dos bessons van girar el cap alhora i van mirar en Harry.

—Et vèiem com un candidat segur! —va dir en Fred, en to dolgut, com si en Harry els hagués fallat.

—Estàvem convençuts que en Dumbledore et triaria a tu! —va dir en George, indignat.

—Però si vas guanyar el Torneig dels Tres Bruixots! —va exclamar en Fred.

—Totes aquestes bestieses que s’han dit li deuen haver tret opcions —va dir en George a en Fred.

—Segur —va dir en Fred en to reflexiu—. Has causat massa enrenou, home; ja és molt que a algú de nosaltres se li hagin reconegut els mèrits…

—Delegat… El nostre germanet, delegat…

—Ui, la mare estarà insuportable —va remugar en George, i va tirar la xapa de delegat a en Ron com si la xapa l’hagués de tacar.

En Ron, que encara no havia obert la boca, va agafar la xapa al vol, se la va mirar un moment i la va allargar a en Harry com demanant-li en silenci que li confirmés si era autèntica o no. En Harry la va agafar. Tenia una gran D majúscula superposada al lleó de Gryffindor. Era una xapa igual que la que havia vist enganxada a la pitrera d’en Percy el primer dia que va arribar a Hogwarts.

De cop es va obrir la porta d’una revolada, i va entrar l’Hermione corrents, amb les galtes enceses i els cabells voleiant-li. Tenia un sobre a la mà.

—Que heu rebut…?

Va veure la xapa que en Harry tenia a la mà i va deixar anar un xisclet.

—Ja m’ho pensava! —va dir tota emocionada, mentre agitava la carta—. Jo també, Harry, jo també!

—No —va dir de seguida en Harry, que va afanyar-se a tornar la xapa a en Ron—. Jo no ho sóc; ho és en Ron.

—Què?

—Que jo no sóc delegat; ho és en Ron —va dir en Harry.

—En Ron? —va dir l’Hermione, que es va quedar amb la boca oberta—. Vols dir? Vull dir que…

En Ron se la va quedar mirant de fit a fit amb expressió desafiadora, i ella es va posar vermella.

—La carta va al meu nom —va dir en Ron.

—Daixò… —va dir l’Hermione, amb cara de no saber què dir—. Daixò… Doncs… enhorabona! Ostres, Ron, que bé! Això sí que…

—… no s’ho esperava ningú —va dir en George, fent un gest d’assentiment amb el cap.

—No, no volia dir això —va dir l’Hermione, encara més vermella—. En Ron ha fet molts punts, i es mereix…

La porta es va obrir una mica més, i darrere de l’Hermione va aparèixer la senyora Weasley carregada amb una pila de roba acabada de planxar.

—La Ginny m’ha dit que finalment han arribat les llistes dels llibres —va dir mentre es posava a separar la roba fent dues piles sobre un dels llits després d’haver donat un cop d’ull als sobres de tota la colla—. Si me les doneu me les emportaré aquesta tarda a la Ronda d’Allà i us compraré els llibres mentre vosaltres prepareu l’equipatge. Ron, t’hauré de comprar un altre pijama, perquè aquest et va quasi un pam curt. És esgarrifós com creixeu… De quin color t’agradaria?

—Compra-l’hi vermell i daurat perquè li faci joc amb la xapa —va dir en George, amb un somriure foteta.

—Perquè li faci joc amb què? —va dir la senyora Weasley amb veu distreta mentre plegava uns mitjons marrons i els posava a la pila de roba d’en Ron.

—Amb la seva xapa —va dir en Fred, amb ganes de passar el tràngol com abans millor—, la seva flamant xapa de delegat.

La senyora Weasley, que encara tenia el pensament posat en el pijama, va trigar un moment a copsar el sentit de les paraules d’en Fred.

—La seva xapa? Ron, que t’han…?

En Ron li va ensenyar la xapa.

La senyora Weasley va deixar anar un xisclet com el de l’Hermione.

—Què em dius ara! Què em dius ara! Ron, quina alegria! Delegat! Vine aquí, rei de la casa!

—I en Fred i jo, què som? Els veïns de la casa del costat? —va dir en George, indignat, mentre la seva mare l’apartava i anava a abraçar el fill petit.

—Ui quan el teu pare ho sàpiga! Ron, estic molt orgullosa de tu. Quina gran notícia! Encara acabaràs sent cap de delegats com en Bill i en Percy! Això és el primer pas! Com s’agraeix, una cosa així, amb tot aquest tràngol que estem passant! Ai, Ronnie, que contenta que estic…

D’amagat d’ella, en Fred i en George imitaven el so del vòmit en veu alta, però la senyora Weasley no se’n va adonar; amb els braços al voltant del coll d’en Ron, li petonejava tota la cara, que se li havia tornat més vermella que el vermell de la xapa.

—Prou, mare; va, deixa’m… —murmurava, mirant de desagafar-se.

Al final la senyora Weasley el va deixar i va dir, sense alè:

—I ara, què et regalarem? A en Percy li vam regalar un mussol, però tu ja en tens.

—Què… què vols dir? —va dir en Ron, com si no s’acabés de creure el que acabava de sentir.

—Que et mereixes un premi, per això! —va dir la senyora Weasley, entendrida—. T’agradaria tenir un uniforme nou ben maco?

—Ja n’hi vam comprar un nosaltres —va dir en Fred amb agror, ben bé com si tota aquella sinceritat li dolgués sincerament.

—I una marmita nova? La d’en Charlie s’està començant a rovellar tota… O si no una rata nova; l’Scabbers te l’estimaves molt…

—Mare —va dir en Ron, tot il·lusionat—, que podria tenir una escombra nova?

La senyora Weasley va mudar una mica l’expressió, perquè les escombres eren cares.

—Encara que no sigui de les més bones! —va afanyar-se a afegir en Ron—. Però sí que fos nova, per variar…

La senyora Weasley va tenir un moment de vacil·lació, i va somriure.

—Només faltaria… I, si també haig de comprar una escombra, potser que comenci a anar tirant. Fins després… En Ronnie, delegat!… Penseu a fer l’equipatge, eh?… Delegat!… Ai, que emocionada que estic!

Va fer un altre petó a en Ron a la galta, va ensumar-se els mocs i va sortir corrents de l’habitació.

En Fred i en George es van mirar.

—No et sap greu que no et faci cap petó, oi que no, Ron? —va dir en Fred, amb una veu plena de falsa frisança.

—Et podem fer una reverència, si vols —va dir en George.

—Va, calleu —va dir en Ron, mirant-se’ls amb mala cara.

—Què ens faràs, si no callem? —va dir en Fred, amb una rialla malèvola a la cara—. Castigar-nos després de classe?

—Que ho provi —va dir en George amb una mitja rialla.

—Doncs ho farà, si no vigileu! —va dir l’Hermione, enrabiada.

En Fred i en George van posar-se a riure, i en Ron va murmurar:

—Deixa-ho córrer, Hermione.

—A partir d’ara haurem d’anar amb compte, George —va dir en Fred, fent veure que tremolava—, amb aquest parell seguint-nos els passos…

—Sí; ja veig que això d’infringir la llei cada dos per tres se’ns ha acabat —va dir en George remenant el cap.

I, amb un altre espetec, els bessons van desaparetre.

—Quin parell! —va dir l’Hermione, enfurismada i mirant el sostre a través del qual ara sentien en Fred i en George partint-se de riure a l’habitació del pis de dalt—. Tu no els hi facis cas, Ron; el que passa és que et tenen enveja!

—No ho crec —va dir en Ron amb escepticisme, mirant també cap al sostre—. Sempre han dit que els que acaben sent delegats són els més burros… Però també és veritat —va afegir, amb veu més alegre— que ells no han tingut mai una escombra nova! M’hauria agradat anar amb la meva mare a triar-la… No em podrà comprar mai una Nimbus, però acaba de sortir l’últim model de la Sensepols, que no està gens malament… Sí; em sembla que li diré que m’agradaria la Sensepols, només perquè ho sàpiga…

Va sortir de l’habitació com una bala, i va deixar en Harry i l’Hermione sols.

En Harry va notar que, sense saber ben bé per què, no tenia ganes de mirar l’Hermione a la cara. Va anar cap al seu llit, va agafar la pila de roba neta que la senyora Weasley l’hi havia deixat i va anar cap on tenia el bagul.

—Harry… —va dir l’Hermione amb veu indecisa.

—Et felicito, Hermione —va dir en Harry, en un to tan cordial que no va semblar que ho digués amb la seva veu; i va afegir, encara sense mirar-la—: Que bé; delegada; enhorabona.

—Gràcies —va dir l’Hermione—. Daixò, Harry; que em podries deixar la Hedwig per comunicar-ho als meus pares? Estaran molt contents; això de delegat, almenys, és una cosa que entenen…

—I tant —va dir en Harry, encara amb aquell horrible to cordial que no era gens el seu—. És tota teva!

Va inclinar-se sobre el bagul, va deixar-hi la pila de roba al fons i va fer veure que remenava buscant alguna cosa mentre l’Hermione s’acostava a l’armari per fer baixar la Hedwig. Va passar una estona; en Harry va sentir el cop de la porta que es tancava, però va continuar inclinat endavant, escoltant; els únics sons que va sentir van ser la rialleta del quadre en blanc de la paret i la paperera del racó que s’ennuegava amb les egagròpiles de la Hedwig.

Va redreçar-se i va mirar enrere. L’Hermione se n’havia anat, i s’havia emportat la Hedwig. En Harry va travessar l’habitació amb dues gambades, va tancar la porta, va tornar a poc a poc cap al seu llit i s’hi va ajeure, amb la mirada perduda clavada en les potes de l’armari.

Li havia fugit completament del cap que els delegats es nomenaven a cinquè. Havia estat tan angoixat per la possibilitat que l’expulsessin que no havia pensat ni per un moment que les xapes de delegat haurien d’acabar anant a parar a les mans d’un alumne o altre. Però si hi hagués pensat, si ho hagués tingut present, què s’hauria esperat?

«Això no», li va dir amb tota sinceritat una veueta interior.

En Harry va arrufar les celles i es va tapar la cara amb les mans. No es podia enganyar a si mateix: si hagués sabut que havien enviat la xapa de delegat a casa d’en Sírius, no hauria pensat que era per a en Ron, sinó per a ell. Això volia dir que era un cregut com en Draco Malfoy? Volia dir que es creia superior a tothom? Volia dir que es creia millor que en Ron?

«No», va dir la veueta en to insolent.

Segur que no?, va pensar en Harry, sospesant amb recel els seus sentiments.

«Sóc millor jugant al quidditch», va dir la veueta; «però en res més».

Allò sí que era veritat, va reflexionar en Harry; a classe no era millor que en Ron. Però, i fora de classe? I totes aquelles aventures que en Ron, l’Hermione i ell havien viscut junts des del començament de ser a Hogwarts, en què sovint s’havien jugat que els expulsessin?

«La veritat és que quasi sempre he tingut en Ron i l’Hermione al costat», va dir la veueta interior d’en Harry. Però no sempre, va replicar-se a si mateix. «No van lluitar al meu costat contra en Quirrell. No van plantar cara a en Rodlel i al basilisc. No es van desempallegar de tots aquells demèntors la nit que en Sírius es va escapar. No eren al cementiri amb mi, la nit que en Voldemort va tornar…».

I el mateix sentiment d’exclusió que el va aclaparar la nit que va arribar a casa d’en Sírius el va tornar a envair. «I això que he fet més», va pensar en Harry indignat, «molt més que qualsevol d’ells!».

«Potser és que en Dumbledore», va dir la veueta en to conciliador, «no tria els delegats en funció de la quantitat de situacions perilloses en què s’embranquen, sinó en funció d’altres mèrits… En Ron deu tenir alguna qualitat que tu no tens…».

En Harry va obrir els ulls i es va quedar mirant a través dels dits les potes amb urpes de l’armari, recordant el que en Fred havia dit: «Ningú amb el cap a lloc nomenaria delegat en Ron…».

A en Harry se li va escapar una rialla ofegada, i al cap d’un moment ell mateix es va fer ràbia.

En Ron no havia demanat a en Dumbledore que li lliurés la xapa de delegat. En Ron no tenia la culpa de res. I ara ell, en Harry, el millor amic que tenia en Ron, s’havia d’enrabiar perquè no li havia correspost la xapa, i burlar-se’n amb els bessons d’amagat d’ell, i aigualir-li la festa només perquè, ni que fos una vegada, en Ron l’havia guanyat en alguna cosa?

Just en aquell moment en Harry va tornar a sentir el trepig dels peus d’en Ron a l’escala. Es va aixecar, es va posar bé les ulleres i va assajar un somriure quan va veure que en Ron tornava a travessar la porta.

—L’he enxampat per un pèl! —va dir tot content—. Diu que si pot em comprarà la Sensepols.

—Que bé —va dir en Harry, que va tenir l’alegria de sentir que ja no feia aquella veu falsament cordial d’abans—. Escolta, Ron, daixò… Et felicito, nano.

A en Ron li va fugir el somriure de la cara.

—No m’hauria esperat mai que em triessin a mi! —va dir, remenant el cap—. Estava convençut que et triarien a tu!

—No; he causat massa enrenou —va dir en Harry, repetint la frase d’en Fred.

—Sí, potser és això… —va dir en Ron—. Escolta, hauríem de començar a fer l’equipatge, no?

Era sorprenent com se’ls havien arribat a escampar totes les pertinences des del dia que s’havien instal·lat a casa d’en Sírius. Van trigar quasi tota la tarda a localitzar per tota la casa els llibres i tots els seus altres objectes personals i a tornar-los a encabir al bagul de l’escola. En Harry es va adonar que en Ron no parava de canviar de lloc la xapa de delegat: primer la va deixar sobre la tauleta de nit; després se la va ficar a la butxaca dels texans; després la va treure i la va deixar sobre l’uniforme plegat, com si volgués veure quin efecte feia el vermell sobre el negre. Fins que no van aparèixer en Fred i en George i li van proposar d’enganxar-l’hi al front amb un sortilegi d’adherència permanent, no es va decidir a guardar-la dintre dels seus mitjons marrons i desar-la al bagul.

La senyora Weasley va tornar de la Ronda d’Allà pels volts de les sis, carregada de llibres i amb un paquet allargat embolicat amb paper d’embalar que en Ron li va agafar amb un gemec d’ànsia.

—No la desemboliquis ara; ve gent a sopar i no vull que us mogueu de dalt —va dir; però, així que se’n va haver anat, en Ron va estripar el paper amb desfici i va examinar la seva nova escombra fins al més petit detall, amb una expressió d’ embadaliment a la cara.

Al soterrani, la senyora Weasley havia penjat una pancarta vermella sobre la taula de la cuina, que estava farcida de menjar. A la pancarta hi deia:

FELICITATS

RON I HERMIONE

NOUS DELEGATS



En Harry va pensar que era el dia que la veia més contenta de totes les vacances.

—Se m’ha acudit que podíem fer un piscolabis a peu dret, en lloc de sopar entaulats —va explicar a en Harry, en Ron, l’Hermione, en Fred, en George i la Ginny quan van entrar a la cuina—. El pare i en Bill ja vénen, Ron. Els he enviat un mussol a cada un i estan «al·lucinats» —va afegir, radiant d’alegria.

En Fred va aixecar els ulls al cel.

En Sírius, en Llopin, la Nimfadora Tonks i en Kingsley Shacklebolt ja hi eren, i l’Ull-foll Murri va comparèixer quan en Harry s’acabava de servir un batut de bescuit.

—Hola, Alàstor; m’alegro que hagis vingut —va dir la senyora Weasley tota enriolada mentre l’Ull-foll es treia la capa d’una revolada—. Fa dies que et volem demanar una cosa: que podries donar un cop d’ull a l’escriptori de la sala d’estar per dir-nos què hi ha a dintre? No l’hem volgut obrir per si de cas hi havia algun ésser perillós.

—Només faltaria, Molly…

L’ull blau elèctric d’en Murri va girar amunt i va llançar una mirada penetrant a través del sostre de la cuina.

—La sala d’estar… —va remugar, i la pupil·la se li va contraure—. Un escriptori que hi ha en un angle, oi? Ja el veig. Sí; és un impostorus… Vols que pugi a liquidar-lo, Molly?

—No, i ara: ja ho faré jo una altra estona —li va dir la senyora Weasley amb la rialla a la boca—; tu pren alguna cosa. Estem fent una mica de celebració, saps? —Va assenyalar la pancarta vermella—. El quart delegat de la família… —va dir entendrida, acariciant els cabells d’en Ron.

—Delegat? Caram! —va remugar en Murri, amb l’ull normal clavat en en Ron i l’ull màgic girant per mirar-li a través del pols. En Harry va tenir la desagradable impressió que l’observava a ell, i es va acostar a en Sírius i en Llopin.

—Enhorabona, noi —va dir en Murri, mirant encara en Ron amb l’ull normal—. La gent amb un càrrec acostuma a crear-se enemistats, però m’imagino que en Dumbledore deu considerar que ets capaç de defensar-te de la majoria de maleficis principals; si no no t’hauria triat…

En Ron va quedar bastant sobtat per aquesta manera de veure la seva nova condició, però l’arribada del seu pare i del seu germà gran li va estalviar l’esforç de respondre. La senyora Weasley estava de tan bon humor que ni tan sols se’ls va queixar perquè haguessin vingut amb en Mundungus, que portava un abric llarg tan tacat en els llocs més inversemblants que se’t passaven les ganes que poguessis tenir d’oferir-te a treure-l’hi per deixar-lo al costat de la capa d’en Murri.

—Em sembla que és hora de fer un brindis —va dir el senyor Weasley quan tothom es va haver servit alguna cosa per beure. Va aixecar la copa—. Per en Ron i per l’Hermione, els nous delegats de Gryffindor!

Tothom va beure a la seva salut i els va felicitar. En Ron i l’Hermione estaven radiants.

—Jo no vaig arribar mai a ser delegada —va dir en to animat la Nimfadora Tonks a l’esquena d’en Harry mentre tots els presents s’acostaven a la taula per servir-se alguna cosa de menjar. Avui tenia els cabells d’un roig intens, i llargs fins a la cintura; semblava una germana gran de la Ginny—. El cap de la meva residència em va dir que em faltaven unes quantes qualitats imprescindibles.

—Com ara quines? —va dir la Ginny mentre agafava una patata cuita.

—Com ara tenir bones maneres —va dir la Nimfadora Tonks.

La Ginny va riure; l’Hermione va fer cara de no saber si somriure o no, va optar per fer un glop de batut de bescuit més llarg del compte, i es va ennuegar.

—I tu, Sírius? —va voler saber la Ginny, mentre picava l’Hermione a l’esquena perquè es refés.

En Sírius, que era al costat d’en Harry, va deixar anar la seva riallada de gos.

—No hauria pogut ser delegat mai de la vida: a en James i a mi sempre ens castigaven després de classe. La xapa li va tocar a en Llopin, que era un àngel.

—Em fa l’efecte que en Dumbledore tenia l’esperança que jo exercís una influència benèfica sobre els meus millors amics —va dir en Llopin—; però, com era d’esperar, vaig fracassar estrepitosament.

En Harry es va animar a l’acte. El seu pare tampoc havia sigut delegat. De cop i volta la celebració li va semblar molt més agradable, i es va omplir el plat de menjar sentint molt més afecte que abans per tothom qui hi havia a la cuina.

En Ron no parava de fer l’elogi de la seva nova escombra a tothom qui se’l volia escoltar.

—… passa de zero a cent vint en deu segons; Déu n’hi do, eh? Pensa que la Cometa 290 només passa de zero a cent, i això amb el vent a favor, segons el Tot Escombra!

L’Hermione, plena de fervor, donava a en Llopin el seu punt de vista sobre els drets dels elfs.

—Es tracta de la mateixa injustícia que es comet en el cas de la segregació dels homes llop, no trobes? Tot ve d’aquesta mania que tenim els bruixots de creure’ns superiors als altres éssers…

La senyora Weasley i en Bill discutien com sempre sobre els cabells d’en Bill.

—… et desafavoreixen; quedaries molt més guapo portant-los curts; eh que sí, Harry?

—Doncs… no ho sé —va dir en Harry, una mica sobtat que li demanessin l’opinió, i se’n va anar cap on eren en Fred i en George, que conspiraven en un racó amb en Mundungus.

En Mundungus va parar de parlar així que va veure que venia en Harry, però en Fred li va picar l’ullet i va fer un gest a en Harry perquè s’acostés.

—Tranquil —va dir a en Mundungus—; per en Harry no pateixis, que és el nostre soci capitalista.

—Mira què ens ha portat en Mundungus —va dir en George, i va estendre la mà. La tenia plena d’una cosa que semblaven tavelles negres i arrugades d’algun llegum. A dintre s’hi sentien una mena d’espetecs, però no es movien gens.

—Són llavors de tentàcula metzinosa —va dir en George—. En necessitem per fer els nostres caramels per fer campana, però són un article no comercial de classe C i ens ha costat bastant aconseguir-ne.

—Deu galions tota la partida, doncs, Mundungus? —va dir en Fred.

—Amb totes les martingales que he hagut de fer per porta-us-ho? —va dir en Mundungus, amb els seus ulls bossuts i injectats de sang encara més oberts que de costum—. Ja em perdonareu, però jo de vint no baixo ni per tots els galions del món.

—Sempre fa aquesta broma, en Mundungus —va dir en Fred a en Harry.

—Sí; però la més bona que té continua sent aquella de «No us vendré més articles per tots els sicles dels sicles» —va dir en George.

—Vigileu —els va avisar en Harry en veu baixa.

—Per què? —va dir en Fred—. La nostra mare està entretinguda omplint d’atencions el nou delegat; no hem de patir.

—Però en Murri et podria estar observant —va fer-li veure en Harry.

En Mundungus va mirar enrere, nerviós.

—Tens raó —va remugar—. Vinga, va, deixem-ho en deu, però afanyem-nos.

—Gràcies, Harry! —va dir en Fred entusiasmat quan en Mundungus va haver buidat el que tenia a les butxaques a les palmes de les mans dels bessons i se’n va haver anat corrents a buscar alguna cosa per menjar—. Ara hauríem de pujar això a dalt…

En Harry, una mica capficat, va quedar-se mirant com se n’anaven. Li acabava de passar pel cap que, quan finalment descobrissin allò de la botiga d’articles de broma, el senyor i la senyora Weasley voldrien saber d’on havien tret els diners en Fred i en George per muntar-la. Regalar-los l’import del premi del Torneig dels Tres Bruixots li havia semblat, en aquell moment, la millor cosa que podia fer, però ara veia que podia portar a més desavinences familiars i a una ruptura com la d’en Percy. Continuaria estimant-se’l com un fill, la senyora Weasley, si descobria que havia afavorit que en Fred i en George es dediquessin a una professió que ella considerava indigna?

Quan encara no s’havia mogut d’allà on l’havien deixat els bessons, amb l’única companyia d’un sentiment de culpa que li oprimia el cor, va sentir que algú deia el seu nom. La veu greu d’en Kingsley Shacklebolt se li va fer audible fins i tot enmig de la xerradissa general.

—… per què en Dumbledore no ha triat en Potter com a delegat? —deia en Kingsley.

—Els seus motius deu tenir —va respondre-li en Llopin.

—Però així li hauria demostrat que li té confiança. Jo sí que ho hauria fet —va insistir en Kingsley—, i encara amb més raó quan el Periòdic Profètic no para de ficar-se amb ell…

En Harry no es va girar per mirar; no volia que en Llopin ni en Kingsley sabessin que els havia sentit. Tot i no tenir gens de gana, va imitar en Mundungus i es va acostar a la taula. El benestar que sentia fins feia ben poc havia sigut ben fugaç; de l’única cosa que tenia ganes ara era de ser a dalt al llit.

L’Ull-foll Murri ensumava una cuixa de pollastre amb el tros de nas que li quedava; i no hi devia trobar cap rastre de verí, perquè no va trigar a clavar-hi queixalada.

—… el mànec és d’alzina, amb vernís anticonjurs i regulador de vibracions incorporat… —deia en Ron a la Nimfadora Tonks.

La senyora Weasley va fer un gran badall.

—M’agradaria enllestir això de l’impostorus abans d’anar-me’n a dormir… Arthur, no deixis quedar aquesta canalla fins gaire tard, eh? Bona nit, Harry.

La senyora Weasley va sortir de la cuina. En Harry va deixar el plat i va plantejar-se d’imitar-la procurant no cridar l’atenció.

—Què tal, Potter? —va remugar en Murri.

—Bé —va mentir en Harry.

En Murri va fer un glop de la seva petaca, sense deixar de mirar en Harry de biaix amb el seu ull blau elèctric.

—Acosta’t, que t’ensenyaré una cosa que segur que et fa gràcia —va dir.

D’una butxaca interior de la túnica, en Murri va treure una fotografia màgica vella i rebregada.

—Els membres fundadors de l’orde del Fènix —va remugar en Murri—. La vaig trobar ahir al vespre mentre buscava la meva capa d’invisibilitat de recanvi, perquè en Podmore encara no s’ha dignat a tornar-me la bona… Vaig pensar que a tothom li faria gràcia veure-la.

En Harry va agafar la fotografia. Un petit grup de gent el mirava i el saludava amb la mà; també n’hi havia algun que es treia les ulleres.

—Aquest sóc jo —va dir en Murri, assenyalant-se innecessàriament perquè el Murri de la fotografia era clarament ell, tot i tenir els cabells menys grisos i el nas sencer—. Aquest del meu costat és en Dumbledore, i el de l’altre costat en Dèdal Diggle… Aquesta és la Marlene MacKinnon, que es va morir dues setmanes després de fer la foto; la van matar a ella i a tota la seva família. Aquests dos són en Frank Longbottom i la seva dona, l’Alice…

A en Harry, que ja no estava fi, li va fer un salt el cor quan va veure l’Alice Longbottom; aquella cara rodona i bondadosa li era ben familiar, tot i no haver-la arribat a conèixer, perquè era idèntica a la d’en Neville, el seu fill…

—Pobra gent… —va remugar en Murri—. Hauria valgut més que s’haguessin mort, que no que quedessin com van quedar… I aquesta és l’Emmeline Vance, que ja la coneixes, i aquest en Llopin, evidentment… En Benjamin Fenwick, que també li va tocar el rebre; només en vam trobar els bocins… Aparteu-vos una mica —va afegir, donant un copet a la fotografia, i el grupet de davant es va enretirar perquè els de darrere poguessin passar a primera fila.

—Aquest és l’Edgar Bones, germà de l’Amelia Bones; també el van pelar, a ell i a la seva família; era molt bon bruixot… L’Sturgis Podmore; ostres, que jove!… En Caradoc Dearbom, que va desaparèixer mig any després de fer la fotografia i no en vam arribar a trobar mai el cadàver… En Hagrid, que es veu perfectament que és ell; no ha canviat gens… L’Elfies Dux, que també el coneixes; ja no me’n recordava, que portava aquest barret tan horrorós! En Gideon Prewett, que amb el seu germà Fabian va morir a mans de cinc cavallers de la mort; van resistir i van lluitar com herois… Va, moveu-vos, moveu-vos…

Els integrants del grupet de la fotografia van intercanviar posicions, i els de l’última fila van passar a primer terme.

—Aquest és el germà d’en Dumbledore, l’Aberforth; aquesta va ser l’única vegada que vaig coincidir amb ell; era un paio estrany… Aquesta és la Dorcas Meadowes, que va ser assassinada per en Voldemort en persona… En Sírius, quan encara portava els cabells curts… I… Mira, he pensat que et faria il·lusió veure’ls…

A en Harry li va fer un altre salt el cor. Els seus pares el miraven somrients, asseguts a banda i banda d’un home baixet d’ulls clars que en Harry va reconèixer a l’acte com en Cuapelada, l’home que havia revelat a en Voldemort on s’amagaven els seus pares i que per tant havia estat causant indirecte de la seva mort.

—Què et sembla? —va dir en Murri.

En Harry va aixecar la vista i es va quedar mirant la cara gravada i plena de cicatrius d’en Murri. Per la seva expressió, es notava que en Murri estava convençut d’haver donat una alegria a en Harry.

—Molt bé —va dir en Harry, que va haver de tornar a fer un esforç per somriure—. Ara que hi penso, encara no he fet…

Però no va haver-se d’inventar què no havia fet encara, perquè en Sírius va dir «Què és això, Ull-foll, si es pot saber?», i en Murri es va tombar cap a ell. En Harry va travessar la cuina, es va esquitllar per la porta i va enfilar escales amunt sense que ningú se n’adonés.

No entenia com era que allò l’havia trasbalsat tant; altres vegades ja havia vist fotografies dels seus pares, i també havia coincidit amb en Cuapelada; però veure’ls cara a cara tan de cop, tan inesperadament… Era una cosa que no podia agradar a ningú, va pensar amb disgust.

A més a més, hi havia el fet d’haver-los vist envoltats de totes aquelles altres cares rialleres: en Benjamin Fenwick, que l’havien trobat fet miques; en Gideon Prewett, que havia mort com un heroi; el matrimoni Longbottom, que els havien torturat fins a fer-los embogir… Tots ells saludant alegres per sempre més a la fotografia, sense saber que estaven condemnats… Encara que en Murri trobés que tot allò podia fer gràcia, a ell, en Harry, més aviat el trastornava…

En Harry va pujar l’escala de puntetes sense mirar els caps dissecats d’elf, content de tornar a estar sol, però quan arribava al replà del primer pis va sentir soroll. Hi havia algú que sanglotava a la sala d’estar…

—Qui hi ha? —va dir en Harry.

No va obtenir resposta, però els sanglots van continuar. Va pujar els últims esglaons de dos en dos, va travessar el replà i va obrir la porta de la sala d’estar.

Hi havia una persona arraulida contra la paret, a les fosques, amb una vareta a la mà i el cos estremit pels sanglots. Estirat sobre la vella alfombra empolsinada, il·luminat per la claror de la lluna, clarament mort, hi havia en Ron.

A en Harry li va semblar que es quedava sense alè i que es desplomava a terra. Va quedar glaçat; en Ron, mort? No podia ser!

Però no, home, no, és que no pot ser; si he deixat en Ron a baix…

—Senyora Weasley! —va exclamar en Harry amb un fil de veu.

—Ri-ri-ridiculus! —va dir la senyora Weasley entre sanglots, apuntant al cos d’en Ron amb la vareta tremolosa.

Catacrac.

El cos d’en Ron es va transformar en el d’en Bill, estès de panxa enlaire amb els ulls oberts i sense vida. La senyora Weasley es va posar a sanglotar encara més fort que abans.

—Ri-ridiculus! —va tornar a dir entre sanglots.

Catacrac.

El cadàver del senyor Weasley va substituir el d’en Bill, amb les ulleres tortes i un regalim de sang caient-li cara avall.

—Prou! —va gemegar la senyora Weasley—. Prou! Ridiculus! Ridiculus! Ridiculus!!!

Catacrac. Els bessons, morts. Catacrac. En Percy, mort.

Catacrac. En Harry, mort…

—Surti de l’habitació, senyora Weasley! —li va dir en Harry amb un crit, mentre contemplava el seu propi cadàver allargassat a terra—. Ja vindrà algú altre…

—Què passa?

En Llopin acabava d’entrar corrents a la sala, amb en Sírius darrere i en Murri ranquejant al darrere de tots dos. En Llopin va mirar primer la senyora Weasley, després el cadàver d’en Harry estès a terra, i va semblar que es feia càrrec de la situació a l’acte. Va treure la vareta i va dir, amb veu ferma i clara:

—Ridiculus!

El cadàver d’en Harry es va volatilitzar. A l’aire, a sobre d’on havia estat estès, va aparèixer una bola platejada. En Llopin va tornar a agitar la vareta i la bola es va convertir en un núvol de fum.

—Ai… Ai… Ai… —va sospirar la senyora Weasley, i va tornar a esclatar en plors amb la cara entre les mans.

—Molly —va dir en Llopin amb veu apagada, acostant-s’hi—. Ja està, dona, ja està…

I la senyora Weasley es va posar a plorar a llàgrima viva amb la cara contra l’espatlla d’en Llopin.

—Només era un impostorus, Molly —li deia ell amb dolçor, acariciant-li els cabells—, un impostorus malparit…

—No paro d’imaginar-me’ls tots morts! —va dir la senyora Weasley gemegant, encara amb la cara arrepenjada a l’espatlla d’en Llopin—. Nit i dia! Hi somio i tot!…

En Sírius s’havia quedat mirant el tros d’alfombra on l’impostorus, sota la forma del cadàver d’en Harry, havia estat estirat. En Murri observava en Harry, que li evitava la mirada; tenia l’estranya sensació que l’ull màgic d’en Murri li havia seguit els passos des del moment que havia sortit de la cuina.

—No ho expliqueu a l’Arthur. —La senyora Weasley es va tornar a posar a sanglotar, i a eixugar-se els ulls nerviosament amb el puny de la brusa—. No vull que ho sàpiga… Sóc una tonta…

En Llopin li va allargar el seu mocador de butxaca i ella s’hi va mocar.

—Perdona’m, Harry. Què deus pensar de mi? —va dir entre sanglots—. No em sé desempallegar ni d’un impostorus…

—No digui bestieses —va dir en Harry, fent un esforç per somriure.

—És que… és que pateixo molt —va dir, i va tornar a posar-se a plorar—. La meitat de la família som de l’orde, i serà un miracle si ens en sortim tots bé… I a més a més en Percy no ens parla… I si ens passés alguna desgràcia i no poguéssim arribar a reconciliar-nos? I, què passaria si ens matessin a l’Arthur i a mi? Qui es faria càrrec d’en Ron i la Ginny?

—Va, Molly, ja n’hi ha prou —va dir en Llopin amb fermesa—. Ara no és com l’altra vegada. L’orde està més ben organitzat; portem la iniciativa, perquè sabem què trama en Voldemort…

A la senyora Weasley se li va escapar un xisclet de sentir el nom de Voldemort.

—Va, Molly, ja comença a ser hora que t’acostumis a sentir aquest nom… Escolta’m; no et puc assegurar que en tot això no prendrà mal ningú, perquè és una cosa que no es pot preveure, però estem molt més ben preparats que l’altra vegada. Tu aleshores no eres de l’orde, i no te’n pots formar una idea. L’altra vegada, els cavallers de la mort ens superaven vint vegades en nombre, i ens van anar atacant un per un…

En Harry va tornar a pensar en la fotografia, en les cares somrients dels seus pares, i va tenir la sensació que en Murri el continuava observant.

—No pateixis per en Percy —va intervenir en Sírius—. Ja baixarà del burro. En Voldemort no pot trigar a mostrar-se; i, quan ho faci, la Conselleria en pes ens vindrà a demanar perdó. Però no sé pas si hauríem d’acceptar les seves disculpes… —va acabar dient amb amargor.

—I, sobre això de qui es farà càrrec d’en Ron i la Ginny si l’Arthur i tu us moríssiu —va dir en Llopin, amb un somriure imperceptible—, què et penses que faríem nosaltres? Deixar-los morir-se de gana?

La senyora Weasley va fer una rialleta nerviosa.

—Sóc una tonta —va tornar a murmurar mentre s’eixugava els ulls.

Però en Harry, quan al cap de deu minuts va tancar-se a la seva habitació, no pensava que la senyora Weasley fos tonta. No es podia treure del cap la imatge dels seus pares somrient-li des d’aquella fotografia vella i rebregada, sense saber que les seves vides, com la de tants altres que els acompanyaven, s’estaven a punt d’extingir. La imatge de l’impostorus fent-se passar successivament pel cadàver de cada un dels membres de la família de la senyora Weasley no li fugia del pensament.

Inesperadament, la cicatriu del front li va tornar a fer una fiblada de dolor i se li va regirar l’estómac.

—Prou! —va dir amb veu ferma, i es va posar a fregar-se la cicatriu fins que el dolor li va remetre.

—Parlar en veu alta amb un mateix és un primer símptoma de bogeria —va dir una veu sibilant procedent del quadre en blanc de la paret.

En Harry no en va fer cas. Es notava gran, com si s’hagués tornat adult de cop, i li va semblar curiós que tot just una hora abans s’hagués capficat per una botiga d’articles de broma i per qui era mereixedor de la xapa de delegat.





10. La Luna Lovegood


En Harry va passar una nit agitada. Els seus pares se li apareixien en somnis i tornaven a desaparèixer, sempre sense dir rés; la senyora Weasley sanglotava inclinada sobre el cadàver d’en Kreacher mentre en Ron i l’Hermione, amb una corona al cap, l’observaven, i ell mateix es va tornar a veure caminant per un passadís que s’acabava davant d’una porta tancada. Va despertar-se sobtadament, amb la cicatriu que li feia mal, i es va trobar en Ron ja vestit que li parlava:

—… afanya’t, que la meva mare s’està començant a posar nerviosa; diu que perdrem el tren…

Hi havia molt enrenou a tota la casa. Gràcies al que en Ron li va explicar mentre es vestia a corre-cuita, va saber que en Fred i en George havien embruixat els seus baguls perquè baixessin volant per l’escala per estalviar-se l’esforç de carregar-los, però que havien envestit la Ginny i l’havien fet rodolar escales avall dos trams d’escala, fins al rebedor. La senyora Black i la senyora Weasley encara cridaven a plens pulmons.

—Li hauríeu pogut fer molt mal, animals!!!

—Descastats miserables, com goseu embrutar la casa dels meus avantpassats!!!…

L’Hermione va entrar corrents a l’habitació amb cara d’atabalada en el moment que en Harry es posava les vambes. Tenia la Hedwig posada sobre l’espatlla, i portava en Malifet arraulit entre els braços.

—Els meus pares m’acaben de fer arribar la Hedwig. —La Hedwig, amatent, amb un esbatec d’ales es va plantar al capdamunt de la seva gàbia—. Ja estàs a punt?

—Quasi. Com està la Ginny? —li va demanar en Harry mentre es posava les ulleres.

—La senyora Weasley li ha fet una cura —va dir l’Hermione, però l’Ull-foll diu que no ens en podem anar fins que no arribi l’Sturgis Podmore, perquè si no seran un de menys a fer d’escorta.

—Escorta? —va dir en Harry—. Ara hem d’anar a King’s Cross amb escorta?

—Tu, hi has d’anar amb escorta —va corregir-lo l’Hermione.

—Per què? —va dir en Harry, irritat—. Tenia entès que en Voldemort intentava passar desapercebut; però, pel que em dius ara, haig de creure que em pot saltar a sobre per matar-me sortint de darrere d’un contenidor?

—No ho sé; jo et dic el que diu l’Ull-foll —va dir l’Hermione, absent, mentre mirava l’hora—; però si no sortim de seguida al final perdrem el tren de veritat…

—Voleu baixar tots aquí baix, per favor? —va bramar la senyora Weasley, i l’Hermione va saltar com si l’haguessin punxat i va sortir disparada de l’habitació. En Harry va agafar la Hedwig, va ficar-la a dintre de la gàbia sense cerimònies i va córrer escales avall darrere l’Hermione, arrossegant el bagul.

El retrat de la senyora Black udolava de ràbia, però no semblava que ningú tingués intenció de fer l’esforç de córrer les cortines; de fet, amb el guirigall que hi havia al rebedor, la cosa més fàcil era que es tornés a despertar.

—Harry, tu vindràs amb mi i amb la Tonks —li va dir la senyora Weasley amb un crit que amb prou feines es va deixar sentir per sobre dels brams constants de «sangs de fang!», «púrria!» i «fills de la infàmia!»—. Pots deixar aquí el bagul i el mussol, que l’Alàstor se’n cuidarà… Per l’amor de Déu, Sírius! En Dumbledore va dir que no!

Un gran gos de color negre havia aparegut al costat d’en Harry en el moment que passava per sobre de tots els baguls que omplien el rebedor per arribar on era la senyora Weasley.

—Ja està bé… —va dir la senyora Weasley, desesperada—. Per tu faràs, doncs!

Va obrir la porta del carrer d’una revolada i va sortir a fora, on el sol de setembre creava una claror esblaimada. En Harry i el gos la van imitar. La porta es va tancar de cop així que van haver sortit, i els brams de la senyora Black es van deixar de sentir a l’acte.

—On és la Nimfadora Tonks? —va voler saber en Harry, mirant a totes bandes mentre baixaven l’escala exterior del número dotze de la plaça Grimmauld, que va desaparèixer tan bon punt van arribar a la vorera.

—Ens espera una mica més amunt —va dir tota tibada la senyora Weasley, que evitava mirar el gos negre que caminava amb aire desmanyotat al costat d’en Harry.

Una senyora gran els va saludar a la cantonada. Tenia els cabells grisos molt arrissats i portava un canotier morat.

—Hola, Harry —va dir, i li va picar l’ullet—. Ens hauríem d’afanyar, sents, Molly? —va afegir, i va mirar el rellotge.

—Ja ho sé, ja —va rondinar la senyora Weasley, accelerant el pas—; però és que l’Ull-foll volia esperar l’Sturgis… Tant de bo l’Arthur ens hagués pogut tornar a proporcionar cotxes de la Conselleria; però últimament el senyor Fudge no li deixa emportar-se ni un tinter buit… No entenc com poden viatjar sense màgia, els muggles!

El gossàs negre, en canvi, va fer un lladruc d’alegria i va posar-se a saltar al seu voltant, espantant coloms i empaitant-se la cua. En Sírius havia passat molt temps tancat a casa. La senyora Weasley va fer morros com la tieta Petúnia.

Van trigar vint minuts a arribar a peu a King’s Cross, durant els quals la cosa més remarcable que va passar va ser que en Sirius va espantar un parell de gats per fer riure en Harry. Un cop a l’estació van fer temps al costat de la paret que separava es andanes nou i deu, i així que van tenir via lliure s’hi van arrepenjar l’un després de l’altre per travessar-la i anar a parar sense problemes a l’andana nou i tres quarts. El Hogwarts Express, parat en una andana atapeïda d’alumnes que se n’anaven i de familiars que els havien anat a acomiadar, emetia bafarades de fum espès. En Harry va ensumar aquella olor familiar i va notar que se li eixamplava el cor… Per fi hi tornava…

—Espero que els altres arribin a temps —va dir la senyora Weasley, neguitosa, i va girar el cap per mirar cap a l’arcada de ferro colat que dominava l’andana, que era per on havia d’arribar la resta de la colla.

—Quin gos més maco, Harry! —va dir un noi alt que duia un pentinat rasta.

—Gràcies, Lee —va dir en Harry amb un somriure, i en Sírius es va posar a remenar la cua com un boig.

—Ja era hora —va dir la senyora Weasley, amb un sospir d’alleujament—; ja ha arribat l’Alàstor amb l’equipatge…

Amb una gorra de mosso d’estació enfonsada al cap perquè no se li veiessin els ulls desaparellats, en Murri va travessar l’arcada coixejant mentre empenyia un carro amb tots els baguls.

—Tot en ordre —va dir amb un murmuri a la senyora Weasley i a la Nimfadora Tonks—; no crec que ens hagin seguit…

Al cap d’un moment, el senyor Weasley va aparèixer a l’andana amb en Ron i l’Hermione. Quan ja quasi havien descarregat tot l’equipatge del carro d’en Murri, van arribar en Fred, en George i la Ginny amb en Llopin.

—Cap entrebanc? —va remugar en Murri.

—No, cap —va dir en Llopin.

—Tot i així, penso informar en Dumbledore de la incompareixença de l’Sturgis —va dir en Murri—; és la segona vegada en una setmana que no ve quan ha de venir. S’està tornant un element tan poc digne de confiança com en Mundungus.

—Que vagi tot molt bé, nois —va dir en Llopin mentre donava la mà a tothom. D’en Harry es va acomiadar l’últim amb un copet a l’espatlla—: Que vagi bé, Harry. Vigila molt.

—Tu tingues el cap clar i els ulls oberts —va dir en Murri, allargant la mà també a en Harry—. I, sobretot, enrecordeu-se’n tots de vigilar què escriviu. Si no ho teniu clar, no envieu cartes.

—M’ha agradat molt conèixer-vos —va dir la Nimfadora Tonks mentre abraçava l’Hermione i la Ginny—. Espero que ens tornem a veure aviat.

Va sonar un xiulet d’avís; els alumnes que encara eren a l’andana van començar a pujar al tren.

—Va, afanyeu-vos —va dir la senyora Weasley, nerviosa; estava tan atabalada que va abraçar en Harry dues vegades—. Escriviu… Feu bondat… Si us heu descuidat res ja us ho enviarem… Vinga, va, pugeu al tren; afanyeu-vos…

El gossàs negre es va posar dret i va arrepenjar un moment les potes de davant sobre les espatlles d’en Harry, però la senyora Weasley va empènyer en Harry cap a la porta del tren exclamant en veu baixa:

—Per l’amor de Déu, Sírius, porta’t una mica més com un gos!

—Adéu! —va cridar en Harry des de la finestra oberta quan el tren va arrencar, mentre en Ron, l’Hermione i la Ginny feien adéu amb la mà al seu costat. Les siluetes de la Nimfadora Tonks, en Llopin i el matrimoni Weasley es van començar a fer petites, però el gos negre corria sota la finestra sense parar de remenar la cua; des de dalt veien, borrosa, tot de gent que reia de veure’l empaitar el tren, fins que van fer un revolt i van perdre en Sírius de vista.

—No hauria d’haver vingut —va dir l’Hermione amb veu preocupada.

—Va, para ja! —va dir en Ron—. Feia mesos que no sortia al carrer, pobre…

—Ja ens perdonareu, nois —va dir en Fred mentre es refregava les mans— però no ens podem passar tot el dia xerrant. Tenim tractes a fer amb en Lee; fins ara —i ell i en George van tirar cap a la dreta passadís enllà.

El tren havia anat agafant velocitat; les cases els passaven per la finestra com una exhalació, i van començar a tenir problemes per mantenir l’equilibri.

—Què, busquem un compartiment? —va dir en Harry.

En Ron i l’Hermione es van mirar.

—És que… —va començar a dir en Ron.

—Daixò… És que en Ron i jo hauríem d’anar al vagó dels delegats —va dir l’Hermione, incòmoda.

En Ron no mirava en Harry; semblava que de cop hagués pres un viu interès per les ungles dels dits de la seva mà esquerra.

—Ah —va fer en Harry—. És clar…

—No crec que ens hi hàgim d’estar tot el viatge —va afanyar-se a dir l’Hermione—. A la carta que ens van enviar només deia que hi hem d’anar a rebre instruccions del cap i la cap de delegats i fer la ronda pels passadissos de tant en tant.

—És clar —va tornar a dir en Harry—. Així, fins després, doncs.

—Fins després —va dir en Ron, i va llançar una mirada ansiosa a en Harry—. És un pal, haver-hi d’anar; m’estimaria més… Però hi hem d’anar… De veritat que no em fa il·lusió; no sóc com en Percy —va acabar dient en to desafiador.

—Ja ho sé, que no ets com ell —va dir en Harry amb un somriure; però, quan l’Hermione i en Ron se’n van haver anat arrossegant els baguls i carregant en Malifet i la gàbia en Porcupintí cap a la part de davant del tren, en Harry va tenir l’estranya sensació que l’havien abandonat. No havia anat mai al Hogwarts Express sense en Ron.

—Va, som-hi —li va dir la Ginny—; si ens afanyem encara els podrem guardar lloc.

—Sí, va —va dir en Harry, i va agafar la gàbia de la Hedwig amb una mà i la nansa del bagul amb l’altra. Van tirar corredor enllà tentinejant i donant llambregades a les portes vidrades de tots els compartiments que passaven, que ja eren plens. En Harry no va poder deixar d’adonar-se que molts dels seus condeixebles l’observaven amb gran interès i que uns quants clavaven cops de colze als seus companys de seient i l’assenyalaven amb el dit. Després d’haver observat aquesta reacció en cinc vagons consecutius, li va venir al cap que el Periòdic Profètic s’havia passat tot l’estiu dient d’ell que era un mentider i un presumptuós. I va pensar, entristit, que potser tothom qui el mirava i xiuxiuejava s’havia cregut tots aquells romanços.

A l’últim vagó van trobar en Neville Longbottom, company de cinquè curs d’en Harry a Gryffindor, amb la cara rodona brillant de suor de l’esforç d’arrossegar el bagul; amb l’altra mà aferrava en Trevor, el seu gripau, que maldava per escapar-se.

—Hola, Harry —va dir, esbufegant—. Hola, Ginny… Tot és ple… No trobo cap seient…

—Què dius? —va dir la Ginny, que s’havia esmunyit pel costat d’en Neville per donar un cop d’ull al compartiment que tenia darrere—. En aquest hi ha lloc; només hi ha la Luna Lovegood…

En Neville va dir amb un murmuri que no tenia ganes de molestar ningú.

—No diguis bestieses —va dir la Ginny, rient—; és molt trempada.

I va obrir la porta i hi va fer passar el bagul. En Harry i en Neville la van imitar.

—Hola, Luna —va dir la Ginny—; que podem seure aquí amb tu?

La noia del costat de la finestra va aixecar el cap. Tenia els cabells molt rossos, deixats anar i llargs fins a la cintura, les celles també molt rosses i uns ulls sortits que li feien tenir una permanent expressió de sorpresa. En Harry va entendre de seguida per què en Neville no havia volgut entrar en aquell compartiment: era una noia que semblava que no estigués bé del cap. Segurament hi influïa el fet que tingués la vareta darrere l’orella esquerra per no perdre-la, o que portés un collaret de taps d’ampolla de batut de bescuit, o que estigués llegint una revista de cap per avall. Va clavar els ulls primer en en Neville i després en en Harry, i va fer que sí amb el cap.

—Gràcies —va dir la Ginny amb un somriure.

En Harry i en Neville van col·locar els tres baguls i la gàbia de la Hedwig al portaequipatge de sobre els seients i es van asseure. La Luna els va observar per sobre de la revista invertida, que era El Tafaner. No semblava que tingués necessitat de pestanyejar com la resta dels mortals. Tenia els ulls clavats en en Harry, que s’havia assegut davant d’ella i ja se’n començava a penedir.

—Com t’ha anat l’estiu, Luna? —li va demanar la Ginny.

—Bé —va dir la Luna amb veu somiosa, sense apartar la mirada d’en Harry—; força bé. Tu ets en Harry Potter… —va afegir.

—Ja ho sé, que ho sóc —va dir en Harry.

En Neville es va haver d’aguantar el riure, i la Luna va fixar els seus ulls clars en ell.

—En canvi tu no sé qui ets.

—No sóc ningú —va afanyar-se a dir en Neville.

—No és veritat —va dir la Ginny en to categòric—. És en Neville Longbottom. Neville, et presento la Luna Lovegood; va a la meva classe, però és de Ravenclaw.

—«El tresor de l’enteniment val més que tot el firmament» —va dir la Luna amb una cantarella.

Va aixecar la revista invertida prou enlaire perquè li ocultés la cara i va callar. En Harry i en Neville es van mirar amb cara d’estranyesa. La Ginny va reprimir una rialla.

El tren anava corrent. Ja eren a camp obert. Feia un dia estrany, variable; tant podia ser que el vagó quedés banyat de sol com que el cel quedés cobert de nuvolades grises i amenaçadores.

—Saps què em van regalar pel meu aniversari? —va dir en Neville.

—Un altre «recordatori»! —va dir en Harry, pensant en aquell objecte semblant a una bala que l’àvia d’en Neville li havia enviat amb la intenció de despertar-li una mica aquella memòria desastrosa que tenia.

—No —va dir en Neville—. Això que no m’aniria gens malament tenir-ne un, després d’haver perdut aquell… No; mira què és…

Va ficar la mà que li quedava lliure a la motxilla (amb l’altra subjectava en Trevor amb força), i, després de remenar-hi una mica, en va treure una cosa que semblava un petit cactus plantat en un test, amb la diferència que, en lloc d’estar cobert de punxes, tenia tota la superfície recoberta d’una mena de butllofes.

—És una Mimbulus mimbletonia —va dir tot orgullós.

En Harry es va quedar mirant-ho. Feia una mena de zub-zub, cosa que li donava un aspecte inquietant d’òrgan corporal malalt.

—És una planta molt poc abundant —va dir en Neville, amb la cara radiant—. No sé si ni tan sols n’hi ha cap a l’hivernacle de Hogwarts. Em moro de ganes d’ensenyar-l’hi a la professora Coliflor. El tiet Algie me l’ha portat d’Assíria. Vull mirar de fer que es reprodueixi.

En Harry sabia que l’assignatura preferida d’en Neville era Botànica, però no acabava d’entendre què hi veia, en aquella planta raquítica i esquifida.

—Fa res, aquesta planta? —li va demanar.

—Una pila de coses! —va dir en Neville, tot estarrufat—. Té un mecanisme defensiu increïble. Té, aguanta’m en Trevor un moment…

Va tirar el gripau a la falda d’en Harry i va treure una ploma de la cartera. Per sobre de la revista invertida van tornar a aparèixer els ulls prominents de la Luna Lovegood, que va voler veure què feia en Neville. En Neville va acostar-se la Mimbulus mimbletonia als ulls amb la llengua entre les dents, es va posar bé i va punxar la planta amb la punta de la ploma.

De cada butllofa en va sortir un raig de líquid; un líquid espès, pudent i d’un color verd fosc. Va esquitxar el sostre, la finestra i la revista de la Luna; la Ginny, que s’havia tapat la cara amb les mans just a temps, semblava que portés un barret verd de fang, però a en Harry, que tenia les mans ocupades impedint que en Trevor se li escapés, li va encertar la cara de ple. Feia pudor d’adob vegetal en descomposició.

En Neville, que també tenia la cara i el cos xops, va remenar el cap per espolsar-se el líquid dels ulls.

—Perdoneu —va dir, amb un esbufec—. Encara no ho havia provat… No m’esperava que fos tan… Però no patiu; la saba fètida no és metzinosa —va afegir amb veu nerviosa.

En el moment que en Harry escopia a terra la mica de líquid que li havia entrat a la boca, va obrir-se la porta del compartiment.

—Ui… Hola, Harry —va dir una veu amb timidesa—. Potser no vinc en un bon moment…

En Harry es va eixugar els vidres de les ulleres amb la mà amb què no aguantava en Trevor. Davant de la porta, somrient-li, hi havia una noia molt guapa de cabells llargs i negres: la Xo Xang, la caçadora de l’equip de quidditch de Ravenclaw.

—Ai, hola! —va dir en Harry, amb la ment en blanc.

—Hola… —va dir la Xo—. Res, només venia per saludar… Fins una altra estona!

Amb la cara tota vermella, va tancar la porta i se’n va anar. En Harry va arrepenjar l’esquena al respatller i va tocar l’ase. Li hauria agradat que la Xo l’hagués trobat enmig d’una colla de gent divertida que es partia de riure per algun acudit que ell hagués acabat d’explicar; estar amb en Neville i amb la Luna Lovegood, amb un gripau a la mà i empudegat de saba fètida, no era precisament la situació en què li hauria agradat més que ei trobessin.

—No passa res —va dir la Ginny en to animat—. Ja ho veureu; netejarem tot això en un moment. —Va treure la vareta—. Purgo!

Tota la saba fètida va desaparèixer.

—Perdoneu —va tornar a dir en Neville, amb veu compungida.

En Ron i l’Hermione no van aparèixer fins al cap de quasi una hora, quan el carro de les llaminadures ja havia passat. Quan van obrir la porta del compartiment i van entrar, amb en Malifet i un cridaner Porcupintí que volia sortir de la gàbia, en Harry, la Ginny i en Neville s’havien acabat els pastissets de carbassa i estaven distrets canviant-se cromos de les granotes de xocolata.

—Estic mort de gana —va dir en Ron, que va deixar en Porcupintí al costat de la Hedwig, va agafar una granota de xocolata d’en Harry i es va deixar caure al seu costat. Va estripar el paper, va clavar queixalada al cap de la granota i es va tirar enrere amb els ulls tancats com si hagués tingut un matí esgotador.

—Hi ha dos delegats de cinquè per residència —va dir l’Hermione, mentre s’asseia amb cara de mal humor—: un noi i una noia.

—I aviam si endevineu qui és el delegat de Slytherin! —va dir en Ron, encara amb els ulls tancats.

—En Malfoy —va respondre en Harry a l’acte, convençut que li confirmarien la mala notícia.

—Evidentment —va dir en Ron amb amargor, i es va cruspir el tros de granota de xocolata que li quedava i en va agafar una altra.

—I la Pansy Parkinson, aquella foca? —va dir l’Hermione amb ressentiment—. Com és que l’han triat com a delegada, si és més curta que un troll amb embòlia cerebral?

—Quins són els de Hufflepuff? —va voler saber en Harry.

—L’Ernie Macmillan i la Hannah Abbott —va dir en Ron amb un fil de veu.

—I l’Anthony Goldstein i la Padma Patil són els de Ravenclaw —va dir l’Hermione.

—Tu vas anar al ball d’hivern amb la Padma Patil —va dir una veu en to absent.

Tots van clavar els ulls en la Luna Lovegood, que mirava en Ron sense pestanyejar per sobre de les pàgines d’El Tafaner. En Ron es va empassar el tros de granota de xocolata que tenia a la boca.

—Sí, ja ho sé —va dir, amb una expressió de vaga sorpresa.

—No s’ho va passar gaire bé —li va fer saber la Luna—. Troba que no li vas tenir gaire consideració, perquè no hi vas voler ballar. A mi no m’hauria sabut greu —va afegir amb aire pensatiu—, perquè ballar no m’agrada gaire.

I es va tornar a amagar darrere El Tafaner. En Ron es va quedar mirant la portada una estona amb la boca oberta, i tot seguit va mirar la Ginny amb expressió inquisitiva, però la Ginny es va limitar a tapar-se la boca amb la mà per aguantar-se el riure. En Ron va remenar el cap, perplex, i va mirar l’hora.

—Hem de recórrer els passadissos constantment —va explicar a en Harry i a en Neville—, i podem imposar càstigs a tothom que no es porti bé. Ja tinc ganes d’enxampar en Crabbe i en Goyle fent-ne alguna…

—No tens dret a abusar del teu càrrec, Ron! —li va dir l’Hermione en to categòric.

—No, és clar; com que en Malfoy no n’abusarà gens… —va dir en Ron amb sarcasme.

—Penses rebaixar-te al seu nivell, doncs?

—No, però voldria atrapar in fraganti els seus amics abans que ell atrapi els meus.

—Per l’amor de Déu, Ron…

—A en Goyle li faré copiar mil vegades la falta que hagi comès. Li farà molta ràbia, perquè no li agrada gens escriure —va dir en Ron entusiasmat. Va estrafer la veu per imitar el to greu d’en Goyle, i, fent una ganyota que volia ser d’esforç, va fer veure que escrivia a l’aire: «No… faré… cara… de… cul…».

Tots van riure, però qui va riure més va ser la Luna Lovegood. Va deixar anar una riallada que va despertar la Hedwig i la va fer esbategar d’ales indignada i va fer enfilar en Malifet al portaequipatge amb un esbufec. La Luna va riure amb tantes ganes que la revista se li va escapar de les mans i li va caure a terra.

—Ai, quin riure!

Tenia els ulls plens de llàgrimes. Va respirar fondo per agafar aire mentre es mirava en Ron. Absolutament meravellat, en Ron es va mirar els altres, que ara reien de la cara que feia i de l’atac de riure exageradament llarg que li havia agafat a la Luna Lovegood, que es gronxava endavant i endarrere abraçant-se els costats.

—Que te’n rius de mi? —va dir en Ron, arrufant les celles.

—Cara de cul, diu! —va dir la Luna, petant-se de riure i agafant-se les costelles.

Tots miraven com reia la Luna. En Harry, però, va donar un cop d’ull a la revista de terra i hi va veure una cosa que el va fer ajupir-se per agafar-la. Vista del revés no havia pogut distingir de què era la fotografia de la portada, però ara en Harry va veure que era una caricatura més aviat dolenta d’en Cornelius Fudge; si en Harry el va reconèixer va ser perquè portava el seu barret fort de color verd poma. Amb una de les mans aferrava una bossa de diners, i amb l’altra escanyava un goblin. La caricatura tenia peu: «Fins on pensa arribar en Fudge per guanyar-se els gòblins?».

A sota hi havia una llista amb els titulars d’altres articles de la revista:

«Corrupció a la lliga de quidditch:

els Tornados volen guanyar tant sí com no»

«Els misteris de l’escriptura rúnica al descobert»

«Sírius Black: criminal o víctima?»



—Me la deixes mirar un moment? —va demanar en Harry a la Luna amb ànsia.

La Luna va fer que sí amb el cap, amb els ulls clavats encara en en Ron i sense alè de tant riure.

En Harry va obrir la revista i va resseguir l’índex. Fins a aquell moment havia oblidat del tot la revista que en Kingsley havia donat al senyor Weasley perquè la lliurés a en Sírius, però ara estava convençut que devia ser aquell número d’El Tafaner.

Va trobar la pàgina que buscava i es va concentrar neguitós en l’article.

Era un article que com a il·lustració també tenia una caricatura, tan dolenta que en Harry no hauria vist que representava en Sírius si no arriba a tenir peu. En Sírius estava damunt d’una muntanya d’ossos humans amb la vareta a la mà. El titular de l’article deia:

«EN SÍRIUS ÉS TAN DOLENT COM ENS VOLEN FER CREURE?»

«Perillós assassí en sèrie o innocent cantant de música lleugera?»



En Harry va haver de llegir el subtítol unes quantes vegades abans de quedar convençut que no l’havia entès malament. Des de quan en Sírius era un cantant de música lleugera?

Durant catorze anys tothom ha considerat Sírius Black culpable de l’assassinat múltiple de dotze muggles innocents i d’un bruixot. L’audaç fuga de Sírius Black de la presó d’Azkaban ara fa dos anys va ser el desencadenant de la recerca més important portada a terme fins ara per la Conselleria d’Afers Màgics. Ningú ha posat en dubte en cap moment que mereixi que el tornin a detenir i que el lliurin als demèntors.

Però, ho mereix o no?

Fa pocs dies van sortir inesperadament a la llum noves proves que semblen demostrar que Sírius Black no va cometre els assassinats pels quals se’l va tancar a Azkaban. Fins i tot, segons la senyora Doris Purkiss, amb residència al passeig dels Acants, 18, de Little Norton, en Sírius Black no era present al lloc del crim el dia que els assassinats es van cometre.

«Una cosa que la gent no sap és que Sírius Black és un sobrenom», diu la senyora Purkiss. «La persona que tothom es pensa que és en Sírius Black es diu en realitat Stubby Boardman, que era el cantant d’un grup de música lleugera anomenat Els Focs Follets que es va haver de retirar a causa d’un cop de nap que va rebre en un concert a l’església de Little Norton fa prop de quinze anys. El vaig reconèixer de seguida que vaig veure la seva fotografia al diari. Doncs bé, l’Stubby no va poder cometre de cap manera aquells assassinats, perquè aquell dia sopàvem junts en una vetllada romàntica a la claror de les espelmes. Ja he escrit al conseller d’Afers Màgics, amb l’esperança que concedeixi a l’Stubby, també conegut com Sírius, l’immediat perdó judicial».



En Harry va acabar de llegir i es va quedar mirant l’article amb incredulitat. Potser era una broma, va pensar; potser era una revista que acostumava a publicar articles inventats. Va passar enrere unes quantes pàgines fins que va trobar l’article sobre en Cornelius Fudge.

Cornelius Fudge, conseller d’Afers Màgics, ha negat que tingués intenció d’assumir la direcció de Gringotts, el banc dels bruixots, quan va ser elegit conseller d’Afers Màgics fa cinc anys. Cornelius Fudge sempre ha dit que l’únic que vol és «cooperar pacíficament» amb els guardians dels nostres diners.

Però, ho vol o no?

Fonts pròximes al conseller han revelat recentment que l’ambició més gran de Cornelius Fudge és apoderar-se dels dipòsits bancaris dels gòblins i que no dubtarà a recórrer a la força si convé.

«No seria la primera vegada que passa, d’altra banda», ha remarcat una persona relacionada estretament amb la Conselleria. «Els amics de Cornelius Fudge li han dit sempre l’Escanyagòblins. Quan es pensa que ningú de fora l’escolta, no para de parlar de tots els gòblins que ha liquidat; alguns els ha ofegat, d’altres els ha tirat daltabaix d’un bloc de pisos, d’altres els ha emmetzinat, d’altres n’ha fet pastís de carn…».



En Harry no va continuar. El senyor Fudge podia tenir molts defectes, però a en Harry se li va fer difícil imaginar-se’l ordenant que esquarteressin un goblin per fer-ne pastís de carn. Va fullejar la resta de la revista. Parant cada poques pàgines, va llegir: una acusació contra els Tutshill Tornados d’anar els primers de la lliga de quidditch gràcies a una combinació de suborns, sabotatge d’escombres i tortures; una entrevista amb un bruixot que afirmava haver volat fins a la lluna amb una Sensepols 5 i n’havia tornat amb una bossa plena de granotes selenites per demostrar-ho; i un article sobre antigues inscripcions rúniques que finalment li va aclarir per què la Luna llegia El Tafaner cap per avall. Segons deia la revista, girant les runes del revés es descobria un sortilegi per fer que les orelles dels teus enemics es transformessin en kumquats. En definitiva, comparada amb la resta d’articles d’El Tafaner, la insinuació que en Sírius pogués ser l’ex-cantant d’Els Focs Follets era força enraonada.

—Hi diu res d’interessant? —va demanar en Ron a en Harry quan va tancar la revista.

—Com vols que hi digui res d’interessant? —va dir l’Hermione amb sarcasme—. És del domini públic, que El Tafaner és una porqueria.

—Perdona —va dir la Luna, aquesta vegada en un to que no tenia res de somiós—, però el meu pare n’és el director.

—Vaja… —va dir l’Hermione, tallada—. Home, té coses que… Hi ha coses que no estan malament…

—Me la tornes, sisplau? —va dir la Luna amb fredor mentre s’inclinava endavant i arrencava la revista de les mans d’en Harry. Va anar passant pàgines fins que va arribar a la cinquanta-set, va girar-la del revés amb gest decidit i s’hi va tornar a amagar al darrere en el mateix moment que obrien la porta del compartiment per tercera vegada.

En Harry va girar-se. Veure en Draco Malfoy somrient-li flanquejat per en Crabbe i en Goyle, els seus dos companys inseparables, no li va venir de nou, però no per això li va resultar menys desagradable.

—Què voleu? —va dir agressivament abans que en Malfoy obrís la boca.

—Una mica d’educació, Potter, o t’hauré d’imposar algun càstig —va dir arrossegant la veu en Malfoy, que tenia els cabells rossos i fins, i la barbeta punxeguda del seu pare—. Pensa que sóc delegat, cosa que tu no ets, i que per tant estic facultat per castigar qui no se sàpiga comportar, cosa que tu no pots fer.

—Ja ho sé —va dir en Harry—; però com que ets un imbècil, cosa que jo no sóc, m’agradaria que ens fessis el favor d’anar-te’n i de deixar-nos en pau.

En Ron, l’Hermione, la Ginny i en Neville van riure. A en Malfoy se li va fer un rictus als llavis.

—Potter, què se sent havent quedat per sota d’en Weasley? —li va demanar.

—Calla, Malfoy —va dir l’Hermione en to terminant.

—Em sembla que he tocat un punt delicat —va dir en Malfoy amb una mitja rialla—. Estàs avisat, Potter; si no vols que et tracti com un gos, t’aconsello que miris de portar-te bé.

—Vés-te’n! —va dir l’Hermione, que es va aixecar d’un salt.

Rient per sota el nas, en Malfoy va llançar una última mirada malèvola a en Harry i se’n va anar amb en Crabbe i en Goyle ranquejant al darrere. L’Hermione va fúmer cop de porta i es va tombar per mirar en Harry, que a l’acte va saber que l’Hermione, igual que ell, s’havia fixat en el que en Malfoy havia dit i estava tan alterada com ell.

—Passa’m una altra granota de xocolata —va dir en Ron, que es notava que no s’havia adonat de res.

En Harry no podia parlar amb franquesa davant d’en Neville i la Luna. Va intercanviar una altra mirada inquieta amb l’Hermione i va posar-se a mirar per la finestra.

Fins aleshores, el fet que en Sírius l’hagués acompanyat fins a l’estació ho havia vist com una cosa divertida, però ara ho veia com una imprudència, fins i tot com una temeritat… L’Hermione tenia raó; en Sírius no hauria hagut de venir. Podia ser que el senyor Malfoy s’hagués fixat en aquell gossàs negre i ho hagués comentat a en Draco? Podia ser que hagués arribat a la conclusió que la família Weasley, en Llopin, la Nimfadora Tonks i en Murri sabien on s’amagava en Sírius? O només era pura casualitat que en Malfoy hagués utilitzat l’expressió «tractar com un gos»?

Van continuar avançant, sempre cap al nord, amb temps variable. La pluja va batre una estona desmaiadament contra la finestra, després el sol va treure el cap amb timidesa una altra estona, i al final es va tornar a tapar. Quan es va començar a fer fosc i es van encendre els llums dels compartiments, la Luna va tancar El Tafaner, el va cargolar, el va ficar amb delicadesa a la seva motxilla i es va dedicar a observar els seus companys de compartiment.

En Harry arrepenjava el front contra el vidre de la finestra per veure si descobria la silueta de Hogwarts, però feia una nit sense lluna i la finestra estava perlejada de gotetes de pluja.

—Ens hauríem de canviar —va dir l’Hermione al cap d’una estona. L’Hermione i en Ron es van enganxar la xapa de delegat al pit. En Harry va veure que en Ron s’emmirallava a la finestra fosca.

Al cap d’una estona més, el tren va començar a afluixar la marxa i van sentir l’enrenou que sempre movia tothom a l’hora d’agafar l’equipatge i les mascotes abans de baixar. Com que figurava que en Ron i l’Hermione s’havien de cuidar de mantenir l’ordre, van tornar-se’n a anar i van deixar en Malifet i en Porcupintí a càrrec d’en Harry i dels seus companys de compartiment.

—Ja porto aquest mussol jo, si vols —va dir la Luna a en Harry, i va fer el gest d’agafar en Porcupintí mentre en Neville es ficava amb delicadesa en Trevor en una butxaca interior.

—Ai, sí, gràcies —va dir en Harry, que li va allargar la gàbia d’en Porcupintí i així va poder baixar millor la de la Hedwig. Quan sortien del compartiment per incorporar-se a la cua desordenada que avançava lentament pel passadís van notar la primera fiblada de la fresca del vespre. A en Harry li va arribar al nas l’olor dels pins que flanquejaven el camí que baixava a l’estany. Va baixar a l’andana i va mirar al seu voltant, esperant sentir aquella veu familiar que cridava els alumnes de primer curs…

Però el que va sentir va ser una veu completament diferent, una veu eixuta de dona que cridava:

—Alumnes de primer curs! Posin-se en fila aquí, sisplau! Que tots els alumnes de primer curs vinguin amb mi!

En Harry va veure que se li acostava, oscil·lant, un fanal, que li va permetre distingir la barbeta prominent i el pentinat auster de la professora Grubbly-Plank, la bruixa que el curs anterior havia substituït en Hagrid per impartir les seves classes de Criança de Criatures Màgiques.

—On és en Hagrid? —va dir alt.

—No ho sé —va dir la Ginny—. Escolta, si no et fa res, som al mig del pas i no deixem baixar ningú…

—Ai, sí…

El formiguer d’alumnes que avançava per l’andana en direcció a la sortida va separar en Harry i la Ginny. Empès per uns i altres, en Harry no parava de mirar per veure si descobria en Hagrid enmig de la foscor. Hi havia de ser; en Harry havia donat per fet que hi seria; retrobar en Hagrid era una de les coses que en Harry esperava amb més il·lusió de tot. Però no el veia enlloc.

«No se’n pot haver anat», va pensar en Harry mentre tots travessaven amb pas cançoner la porta estreta que sortia a fora. «Segur que està refredat o té alguna altra cosa…».

Va buscar amb la mirada en Ron o l’Hermione, amb ganes de saber què pensaven d’aquella reaparició de la professora Grubbly-Plank, però no va localitzar ni l’un ni l’altre i es va acabar deixant arrossegar per la riuada de condeixebles fins al camí en penombra ple de reguerots de davant de l’estació de Hogsmeade.

Va trobar-se davant del centenar de carruatges sense cavall que sempre portaven cap al castell tots els alumnes tret dels de primer. En Harry els va donar una llambregada, es va girar per tornar a mirar si localitzava en Ron o l’Hermione i va fixar els ulls una altra vegada en els carruatges per mirar-se’ls millor.

Ja no eren carruatges sense cavall. Entre les vares de cada carruatge hi havia una mena d’animals. Si els hagués hagut de donar algun nom, hauria dit que eren cavalls, encara que també tenien alguna cosa de rèptil. No tenien carn; la pell, negra, se’ls arrapava a l’esquelet, del qual se’ls notaven tots els ossos. Tenien cap de drac i unes pupil·les blanques de mirada penetrant. De cada banda de la creu els sortia una ala; eren unes ales grans, negres, apergaminades, que feien pensar en unes ales de ratapinyada gegant. Quiets i muts enmig de la foscor, tenien un aspecte lúgubre i sinistre. En Harry no entenia com era que ara aquells cavalls esgarrifosos havien de tirar els carruatges, quan fins aleshores sempre s’havien mogut sols.

—On és en Porcupintí? —va dir la veu d’en Ron, darrere mateix d’en Harry.

—El portava la Luna —va dir en Harry, que es va afanyar a tombar-se per demanar a en Ron si sabia res d’en Hagrid—. Tu saps…?

—On és en Hagrid? No, no ho sé —va dir en Ron, preocupat—. Esperem que no li hagi passat res…

Una mica més enllà, en Draco Malfoy, seguit per una colla d’acòlits com ara en Crabbe, en Goyle i la Pansy Parkinson, apartaven a empentes uns quants alumnes de segon esporuguits per poder tenir un carruatge per a ells sols. D’improvís, l’Hermione va sortir esbufegant d’entre el formiguer d’alumnes.

—En Malfoy acaba de tractar molt malament un alumne de primer. El penso denunciar; només fa un moment que porta la xapa i ja comença a intimidar a tothom… On és en Malifet?

—El té la Ginny —va dir en Harry—. Mi-te-la…

La Ginny acabava de sortir d’enmig de la riuada d’alumnes, abraçant un Malifet tot arronsat.

—Gràcies —va dir l’Hermione, i va agafar el gat a la Ginny—. Va, aviam si ocupem un carruatge abans que siguin tots plens…

—Em falta en Porcupintí! —va dir en Ron, però l’Hermione ja s’encaminava cap al carruatge buit que els quedava més a prop. En Harry es va quedar enrere, amb en Ron.

—Tu saps què són, aquests animals? —va demanar a en Ron, assenyalant-li amb el cap aquells cavalls esgarrifosos mentre la riuada de condeixebles els passava pel costat.

—Quins animals?

—Aquests cavalls…

De cop va aparèixer la Luna amb la gàbia d’en Porcupintí entre els braços. El mussolet d’en Ron xisclava esvalotat com sempre.

—Aquí el tens —va dir la Luna—. Saps que tens un mussol molt simpàtic?

—Home, sí… Sí que ho és… —va dir en Ron de mal humor—. Va, ara ja hi som tots, ja podem pujar… Què deies, Harry?

—Deia si saps què són aquesta mena de cavalls —va dir en Harry mentre ell, en Ron i la Luna s’acostaven al carruatge on ja hi havia assegudes l’Hermione i la Ginny.

—Quina mena de cavalls?

—Els cavalls que tiren els carruatges! —va dir en Harry, irritat. El cas és que eren a tot just un metre del que els quedava més a prop, que els mirava amb els seus ulls blancs i inexpressius. Tot i així, en Ron es va mirar en Harry amb expressió de perplexitat.

—Es pot saber de què em parles?

—Coi… Mira!

En Harry va engrapar en Ron per l’espatlla i el va fer girar perquè quedés de cara al cavall alat. En Ron es va quedar un moment mirant endavant, i va tornar a clavar els ulls en en Harry.

—Què vols que miri?

—Doncs el… El que hi ha entre les vares del carruatge, aparellat! Però si el tens davant dels…!

Com que en Ron continuava amb cara de no entendre res, a en Harry el va assaltar un dubte.

—Que no els veus?

—Què haig de veure?

—No veus què tira el carro?

Ara en Ron va fer cara d’inquietud.

—Harry, que no et trobes bé?

—No, sí…

En Harry estava absolutament estupefacte. Tenia el cavall davant mateix, il·luminat nítidament per la claror apagada procedent de les finestres de l’estació, amb els narius exhalant-li bafarades de vapor a causa del fred nocturn. Si no era que en Ron feia broma —i, si ho era, era una broma amb bastant poca gràcia—, en Ron no el podia veure.

—Pugem o què? —va dir en Ron, indecís, mentre mirava en Harry amb aire preocupat.

—Sí —va dir en Harry—. Vinga, som-hi…

—No et preocupis —va dir una veu somiosa a tocar d’en Harry quan en Ron ja havia desaparegut dintre el carruatge—; no et pensis que t’estàs tornant boig. Jo també els puc veure.

—De debò? —va dir en Harry amb ànsia, tombant-se cap a la Luna, als ulls clars de la qual va veure el reflex dels cavalls amb ales de ratapinyada.

—Sí —va dir la Luna—. Els veig des del primer dia que vaig venir aquí. Sempre han tirat els carruatges. No pateixis. Estàs tan bé del cap com jo.

Va somriure-li dèbilment, i es va enfilar darrere en Ron a l’interior resclosit del carruatge. Tranquil·litzat només a mitges, en Harry la va imitar.





11. La nova cançó del barret que tria


En Harry no va voler explicar als seus companys que la Luna i ell patien la mateixa al·lucinació, si és que ho era, i, un cop es va haver instal·lat a l’interior del carruatge i va haver tancat la porta de cop, no va dir res més sobre els cavalls. El que no va poder evitar va ser anar donant llambregades de tant en tant a les siluetes dels cavalls que es movien a l’altra banda de la finestreta.

—Heu vist la professora Grubbly-Plank? —va demanar la Ginny—. Què fa aquí? No deu haver plegat, oi, en Hagrid?

—Jo me n’alegraria —va dir la Luna—, perquè trobo que no és gaire bon professor.

—Sí que ho és! —van dir en Harry, en Ron i la Ginny, ofesos.

En Harry va mirar de fit a fit l’Hermione, que es va escurar el coll i es va afanyar a dir:

—Daixò… Sí, és molt bo…

—Doncs a Ravenclaw tots trobem que és una mica grotesc —va dir la Luna, impertèrrita.

—Perquè deveu tenir el gust al cul —li va replicar en Ron en el moment que les rodes del carruatge començaven a girar amb un grinyol.

No va semblar que la Luna s’alterés gens per la resposta maleducada d’en Ron; més aviat se’l va quedar mirant com si es tractés d’un programa de televisió entretingut.

Grinyolant i sotraguejant, els carruatges van anar avançant en fila pujada amunt. Quan van passar entre les dues altes columnes de pedra coronades per un porc senglar alat que flanquejaven l’entrada al recinte de l’escola, en Harry es va inclinar endavant per mirar de veure si hi havia llum a la cabanya d’en Hagrid, al llindar del bosc prohibit, però tota aquella banda estava sumida en la foscor. El castell de Hogwarts, en canvi, es mostrava cada vegada més majestuós: una mola imponent de torres, d’un negre intens, que es retallava contra el cel fosc amb finestres vivament il·luminades aquí i allà.

Els carruatges es van aturar amb un cascavelleig a tocar de la graonada que conduïa a la doble porta de roure de l’entrada. En Harry va baixar el primer. Va tornar-se a tombar buscant alguna finestra amb llum cap a la banda del bosc, però va comprovar que a la cabanya d’en Hagrid no hi havia cap senyal de vida. A contracor, perquè tenia la vaga esperança que haguessin desaparegut, va dirigir la mirada cap als estranys i esquelètics animals que, amb una lluïssor buida en la blancor dels ulls, suportaven en silenci la gelor de la nit.

A en Harry ja li havia passat una vegada de veure una cosa que en Ron no veia, però s’havia tractat d’un reflex en un mirall, una cosa molt més insubstancial que una rècula d’animals robustos prou forts per arrossegar tota una corrua de carruatges. Si havia de creure la Luna, aquells animals sempre havien estat al seu lloc, però invisibles per a ell. Com era que ara de cop els veia, i com era que en Ron no?

—Véns o què? —li va dir en Ron, que era al seu costat.

—Sí, sí… —va afanyar-se a dir en Harry, i van afegir-se a la riuada d’alumnes que pujava a bon pas per la graonada per entrar al castell.

El vestíbul, tot il·luminat de teieres, ressonava del trepig dels alumnes que travessaven el terra gastat de pedra en direcció a la doble porta de mà dreta, que era la que conduïa al Gran Saló on se celebrava el banquet de començament de curs.

Les quatre taules allargades del Gran Saló s’anaven omplint sota la negror absoluta del sostre, que era igual que el cel que s’entreveia a través dels finestrals. Tot de ciris suspesos a l’aire al llarg de les taules il·luminaven els espectres platejats que infestaven el saló i les cares dels alumnes, que conversaven animadament explicant-se les aventures estivals, saludaven a crits companys d’altres residències i s’ensenyaven pentinats i uniformes nous. En Harry va tornar a remarcar que n’hi havia que feien petits conciliàbuls i es posaven a parlar en veu baixa quan ell els passava pel costat, però va fer el cor fort i va fer com si no se n’adonés o no li importés.

La Luna els va deixar per anar cap a la taula de Ravenclaw. Així que van arribar a la de Gryffindor, uns quants condeixebles de la Ginny la van saludar i li van fer lloc al seu costat. En Harry, en Ron, l’Hermione i en Neville van poder seure junts cap a la meitat de la taula, entre en Nick-de-poc-sense-cap, el fantasma de la residència de Gryffindor, i la Parvati Patil i la Lavender Brown; la Lavender Brown va saludar en Harry amb tants alegrois i tanta efusivitat que en Harry va quedar convençut que havien estat parlant d’ell fins un instant abans que arribés. Però ara estava pendent de coses més importants, com ara examinar, per sobre dels caps dels alumnes, la taula dels professors, que estava disposada al llarg de la paret del fons del Gran Saló.

—No hi és.

En Ron i l’Hermione també van escorcollar la taula amb la mirada, encara que no calia: la talla d’en Hagrid el feia perfectament visible en qualsevol renglera de persones.

—No deu haver plegat… —va dir en Ron, amb la veu plena d’ànsia.

—És clar que no —va dir en Harry amb fermesa.

—No deu haver pres mal, oi? —va dir l’Hermione, angoixada.

—No —va afanyar-se a dir en Harry.

—On és, doncs?

Hi va haver un silenci, i tot seguit en Harry va dir a sota veu, perquè en Neville, la Parvati i la Lavender no el sentissin:

—Potser encara no ha tornat. Us en recordeu, que tenia una missió, una cosa que en Dumbledore li havia encarregat de fer aquest estiu?

—Sí… Sí, deu ser això —va dir en Ron, en un to més tranquil.

L’Hermione, en canvi, es va mossegar el llavi, i va donar una ullada a dreta i esquerra de la taula dels professors com si esperés trobar-hi alguna explicació convincent de l’absència d’en Hagrid.

—Qui és aquella? —va dir de cop, i va assenyalar cap a la meitat de la taula dels professors.

En Harry va mirar cap on mirava l’Hermione. D’entrada va veure el professor Dumbledore, que seia a la seva cadira daurada de respatller alt al mig de la llarga taula dels professors, vestit amb una túnica porpra sembrada d’estrelles de plata i amb un barret que hi feia joc. En Dumbledore tenia el cap inclinat cap a una dona que seia al seu costat i que li parlava a l’orella. En Harry va pensar que tenia tot l’aire d’una típica tieta soltera: rabassuda, amb uns cabells curts i arrissats de color de gos com fuig que portava guarnits amb un llaç horrorós de color rosa que feia joc amb la rebeca rosa que portava per sobre la túnica. De cop va girar el cap una mica per fer un glop de la copa que tenia davant, i a en Harry li va fer un salt el cor de veure-li la cara, una cara blanca de gripau amb els ulls sortits i bossuts que va reconèixer a l’instant.

—És la Dolors Umbridge!

—Qui dius que és? —li va demanar l’Hermione.

—Era al judici que em van fer! Treballa amb el senyor Fudge!

—Porta un jerseiet molt bonic —va dir en Ron amb una mitja rialla.

—Treballa amb el senyor Fudge? —va repetir l’Hermione amb les celles arrufades—. Què fa aquí, doncs?

—No ho sé…

L’Hermione va tornar a escorcollar la taula dels professors amb la mirada, empetitint els ulls.

—No pot ser —va murmurar—. No; segur que no…

En Harry no va entendre de què parlava, però no li va demanar res; tenia tota l’atenció fixada en la professora Grubbly-Plank, que acabava d’aparèixer darrere la taula dels professors; va recórrer-la tota fins a la punta i es va asseure al lloc que hauria hagut de correspondre a en Hagrid. Allò volia dir que els alumnes de primer havien travessat l’estany i eren al castell. I, efectivament, al cap de molt poc la doble porta que donava al vestíbul es va obrir de bat a bat. Va començar a entrar una llarga filera d’alumnes de primer amb cara de por, precedits per la professora McGonagall, que portava un tamboret on reposava un vell barret de bruixot, tot ell apedaçat i sargit i amb un gran set a tocar de la vora esfilagarsada de l’ala.

La remor de veus es va apagar a tot el Gran Saló. Els alumnes de primer es van arrenglerar davant de la taula dels professors de cara a la resta de companys; la professora McGonagall va deixar el tamboret amb molta cura davant d’ells, i es va retirar.

La claror dels ciris il·luminava dèbilment les cares dels alumnes de primer. Cap a la meitat de la filera hi havia un noiet que semblava que tremolés. En Harry va recordar, per un instant, la por que va tenir quan va passar aquell mateix tràngol, esperant aquella prova desconeguda que havia de decidir quina residència li corresponia.

Tota l’escola va esperar amb l’alè contingut. De cop, el set de l’ala del barret es va obrir com una boca i el barret que tria va començar a cantar:


Fa molt temps, quan jo era jove,

Hogwarts ho era encara més,

i els seus fundadors no creien

que hi hagués res que els separés.

Units per un sol objecte,

tenien un bell afany:

fundar una escola de màgia

i fer-la més gran cada any.

«Tots plegats hi ensenyarem!»,

van decidir els quatre amics,

sense pensar que amb el temps

es farien enemics.

Qui ha estat mai tan carn i ungla

com l’Slytherin i en Gryffindor?

Sols potser aquelles amigues

que eren Hufflepuff i Ravenclaw.

Com és que tot es va perdre?

Què va trencar l’amistat?

Jo hi era, i us puc narrar

aquest cas tan desgraciat.

Féu Slytherin: «Vull ensenyar

els fills de noble nissaga».

Féu Ravenclaw: «Jo només

qui té enginy i no ho amaga».

Féu Gryffindor: «Jo voldré

qui em demostri el seu valor».

Féu Hufflepuff: «Doncs jo a tots,

i a tots fent igual honor».

Aquestes desavinences

no van ser un impediment

perquè establissin cada un

residència independent

amb dret d’admissió a la porta.

Així, Slytherin, gat vell,

n’acceptava de sang noble

que fossin astuts com ell,

mentre Ravenclaw ensenyava

els desperts d’enteniment

i Gryffindor, tot valor,

la gent de cor més valent.

Hufflepuff a tots volia

i a tots tractava amb bondat.

Així els quatre fundadors

van conservar l’amistat,

i a Hogwarts hi va haver pau

uns quants anys de dolç record.

Però febleses i recels

van fer néixer el desacord.

Unes residències que eren

els ferms pilars de l’escola

van entrar ara en pugna entre elles

per qui remenava l’olla.

Va semblar per un moment

que Hogwarts s’acabaria,

de tanta lluita i batussa

com entre els quatre hi havia,

fins que un bon dia, per fi,

Slytherin se’n va anar;

però, tot i acabar la brega,

amb el cor trist vam quedar.

I mai des que els quatre amics

van quedar només en tres

les residències no lliguen

i més de bo no han fet res.

Per això ara el barret que tria

fa el que li correspon fer:

triar-vos la residència

mirant de triar-la bé;

però aquest any vaig més enllà

i ho dic amb una cançó:

tot això de separar-vos.

no crec que sigui el millor;

tot i que compliré el deure

de triar-vos com cada any

veig aquest repartiment

signe de mal averany.

Sapigueu llegir els senyals

que conté aquest vell relat:

Hogwarts està amenaçada

pel poder de la maldat,

i els de dintre ens hem d’unir

si no hi volem naufragar.

Ja us ho he dit, ja us he advertit;

la tria pot començar.



El barret va tornar a quedar immòbil, i tothom va esclatar en aplaudiments; però en Harry es va adonar que, per primera vegada des que era a Hogwarts, també se sentien murmuris i xiuxiuejos. A tot el Gran Saló els alumnes feien comentaris entre ells, i en Harry, mentre aplaudia com tothom, no va tenir en cap moment cap mena de dubte sobre l’assumpte de què parlaven.

—Aquest any ha divagat una mica, no? —va dir en Ron arrufant les celles.

—Però ha posat el dit a la llaga —va dir en Harry.

El barret que tria acostumava a limitar-se a descriure les qualitats fonamentals que distingien cada una de les quatre residències de Hogwarts, i el seu paper a l’hora de fer la selecció. En Harry no recordava que hagués donat mai consells a l’escola.

—Creieu que alguna vegada ja deu haver fet un advertiment d’aquest estil? —va dir l’Hermione, en to lleugerament preocupat.

—Sí que n’ha fet, sí —va dir amb aire d’entès en Nick-de-poc-sense-cap, que en el moment de tombar-se cap a l’Hermione va traspassar en Neville amb el cap. (En Neville va fer una ganyota: que et traspassi un fantasma és una cosa que fa molta angúnia.)—. El barret considera que té el deure de donar a l’escola tots els consells que cregui convenients…

La professora McGonagall, però, que s’esperava per començar a llegir la llista dels noms dels alumnes de primer, va clavar una mirada amenaçadora a tots els que xerraven. En Nick-de-poc-sense-cap es va acostar un dit transparent als llavis i va tornar a seure bé mentre la xerradissa s’acabava de cop. Després d’una última mirada penetrant que va abraçar les taules de totes quatre residències, la professora McGonagall va abaixar la vista cap al llarg pergamí que tenia a les mans i va dir el primer nom.

—Abercrombie, Euan.

El noi amb cara d’espantat en què en Harry s’havia fixat abans va avançar amb pas vacil·lant i es va posar el barret al cap; si no se li va enfonsar fins a les espatlles va ser perquè tenia les orelles molt grosses. El barret va reflexionar un moment, i en acabat el set de l’ala es va tornar a obrir per dir amb veu forta:

—Gryffindor!

En Harry va aplaudir amb fervor juntament amb tots els altres membres de Gryffindor. L’Euan Abercrombie va acostar-se indecís a la taula i s’hi va asseure, amb cara de voler amb tota l’ànima que la terra se l’empassés per no haver de tornar a ser mai més el centre d’atenció de la gent.

De mica en mica, la llarga filera d’alumnes de primer es va anar escurçant. Entre nom i nom, i entre decisió i decisió del barret, en Harry sentia la panxa d’en Ron que rondinava de gana. Finalment, el barret va destinar una tal Rose Zeller a Hufflepuff, i, mentre la professora McGonagall agafava el barret i el tamboret i se’ls emportava, el professor Dumbledore es va aixecar.

Tot i el ressentiment que hagués pogut covar aquells últims dies cap al seu director, en Harry no va poder evitar de sentir un alleujament en veure en Dumbledore dret davant de tots ells. Entre l’absència d’en Hagrid i la presència d’aquells cavalls dracocèfals, en Harry trobava que aquella tornada a Hogwarts, tot i haver-la estat esperant amb candeletes, era massa plena de sorpreses inesperades, com notes discordants en una melodia coneguda. Allò, almenys, era tal com havia de ser: el director que es posava dret per donar-los la benvinguda abans del banquet de començament de curs.

—Alumnes de primer curs —va dir en Dumbledore amb veu vibrant, els braços estesos i un gran somriure als llavis—, benvinguts! Alumnes de tots els altres cursos, benvinguts una altra vegada! Tot discurs té el seu moment; però no és pas aquest. A endrapar s’ha dit!

Mentre tothom li reia i li aplaudia la broma, en Dumbledore es va tornar a asseure amb gran majestat i es va tirar la barba sobre l’espatlla perquè no li caigués sobre el plat; i és que el menjar havia aparegut de cop per art d’encantament, i totes cinc taules havien quedat atapeïdes de pastissos i de plates de verdura, de paneres i de salseres i de gerros de suc de carbassa.

—Que bé —va dir en Ron, amb una mena de ronc de plaer, i va agafar la plata de costelles que li quedava més a prop i se’n va servir una pila sota la mirada plena de recança d’en Nick-de-poc-sense-cap.

—Què deies, abans de la tria, sobre els consells del barret? —va demanar l’Hermione al fantasma.

—Ah, sí —va fer en Nick, que va semblar alegrar-se de tenir un motiu per apartar els ulls d’en Ron, que ara estava consagrat a devorar patates amb una voracitat gairebé immoral—. Res, que sé que el barret ja ha fet uns quants advertiments altres vegades, sempre en moments que ha notat que l’escola era en perill. I sempre, no cal dir-ho, el consell és el mateix: mantingueu-vos units, perquè la unió fa la força.

—Cum putzbè clazculz prill simzun bret? —va dir en Ron. Tenia la boca tan plena que en Harry va considerar que tenia molt mèrit que hagués arribat a articular alguna cosa.

—Perdona, què deies? —va dir en Nick-de-poc-sense-cap amb molta educació. L’Hermione feia cara de disgust. Al final en Ron es va empassar tot el que tenia a la boca i va dir:

—Com pot saber que l’escola és en perill si només es un barret?

—No ho sé pas —va dir en Nick-de-poc-sense-cap—. Ara que, com que viu al despatx d’en Dumbledore, es deu assabentar de tot allà.

—I vol que totes quatre residències s’entenguin? —va dir en Harry, amb els ulls clavats en la taula de Slytherin, on en Draco Malfoy celebrava audiència—. Ara li fan el mànec…

—No has de ser tan pessimista —li va dir en Nick en to de retret—. El secret està en una bona entesa pacífica. Els fantasmes, tot i pertànyer a residències diferents, mantenim una relació d’amistat. Tot i la competència que hi pugui haver entre Gryffindor i Slytherin, no em veureu mai discutint amb el Baró Sagnant.

—Perquè li tens por, ves —va dir en Ron.

En Nick-de-poc-sense-cap va fer cara d’ofès.

—Que li tinc por? Tinc l’orgull de poder dir que ningú ha pogut titllar mai de covard Sir Nicholas de Mimsy-Porpington! La sang noble que em corre per les venes…

—Quina sang? —va dir en Ron—. Perquè m’imagino que no te’n deu quedar ni…

—Era una figura retòrica! —va dir en Nick-de-poc-sense-cap, que ara estava tan alterat que el cap li tremolava perillosament sobre el coll mig degollat—. Considero que encara tinc tot el dret de fer servir les expressions que més em vinguin de gust, per molt que m’estiguin vedats els plaers de menjar i de beure! Però ja hi estic acostumat, no et pensis, a les burles que els estudiants pugueu fer de la meva mort!

—Nick, però si en Ron no s’ha rigut de tu! —va dir l’Hermione mentre clavava a en Ron una mirada furibunda.

Per desgràcia, en Ron tornava a tenir la boca atapeïda de menjar, i tot el que va poder dir va ser «Nuddid malatinziú», que no va semblar que en Nick considerés una disculpa satis factoria. Va aixecar el vol, es va posar bé el seu barret emplomallat i va lliscar per l’aire fins a l’altre cap de taula, on es va instal·lar entre en Pau Parra i el seu germà.

—Et felicito, Ron —li va etzibar l’Hermione.

—Què passa? —va dir en Ron, indignat, després d’haver aconseguit per fi quedar amb la boca buida—. Que no puc fer una simple pregunta o què?

—Deixem-ho córrer —va dir l’Hermione, disgustada, i tots dos van passar la resta de l’àpat sumits en un silenci emmurriat.

En Harry estava tan acostumat a les seves picabaralles que no va fer cap esforç per reconciliar-los; li va semblar que aprofitava millor el temps fent-se baixar coll avall el bistec i el pastís de ronyó, i en acabat una bona porció de casquet de melassa.

Quan tots els alumnes van haver acabat de menjar i la remor de veus va començar a pujar de to a tot el Gran Saló, en Dumbledore es va tornar a aixecar. Tots es van girar cap al director de Hogwarts i van callar. A en Harry li havia agafat nyonya. Va pensar en el seu llit amb dosser, que l’esperava a dalt, calentó i flonjo…

—Bé; ara que estem tots paint un nou banquet opípar, voldria reclamar una estona la seva atenció per dir les quatre paraules pròpies de tot començament de curs —va dir en Dumbledore—. Els alumnes de primer han de saber que el bosc que forma part dels terrenys de l’escola és d’accés prohibit a tots els estudiants, cosa que uns quants alumnes més grans també haurien de saber d’una vegada per totes… (En Harry, en Ron i l’Hermione es van mirar amb un somriure a la boca).

»El zelador de l’escola, el senyor Filch, m’ha demanat, per quatre-cents seixanta-dosena vegada segons ell, que els recordi a tots que no és permès l’ús de la màgia als passadissos entre classe i classe, com tampoc són permeses tota una colla d’activitats més, per al coneixement de les quals els remeto a la llista exhaustiva que el senyor Filch ha penjat a la porta del seu despatx.

»Aquest any hi ha dos canvis en el professorat. Tenim la satisfacció de tornar a donar la benvinguda a la professora Grubbly-Plank, que s’encarregarà d’impartir les classes de Criança de Criatures Màgiques; com també tenim l’alegria de presentarlos la professora Umbridge, la nostra nova professora de Defensa contra les Forces del Mal.

Va haver-hi un aplaudiment educat però mancat d’entusiasme, durant el qual en Harry, en Ron i l’Hermione es van mirar amb expressió de neguit perquè en Dumbledore no havia dit durant quant temps la professora Grubbly-Plank faria classe.

En Dumbledore va continuar:

—Les proves de selecció per als equips de quidditch de cada residència tindran lloc el…

Va callar, i va mirar la professora Umbridge amb expressió interrogativa. Com que no era gaire més alta dreta que asseguda, durant un instant ningú va saber per què en Dumbledore havia deixat de parlar, però al cap de no res la professora Umbridge es va escurar el coll («Ehem, ehem») i es va fer patent que s’havia posat dreta i que tenia intenció de fer un discurs.

En Dumbledore va quedar desconcertat un moment i prou; tot seguit es va asseure amb elegància i es va quedar contemplant la professora Umbridge com si no desitgés altra cosa que escoltar el seu parlament. Els altres membres del cos de professors, però, no van tenir tanta traça a ocultar la seva sorpresa. Les celles arrufades de la professora Coliflor es van confondre amb els seus cabells esbullats, i la professora McGonagall estrenyia tant els llavis que en Harry ni els hi veia. Cap professor nou havia interromput mai en Dumbledore fins aquell dia. Molts dels alumnes somreien; es notava que aquella dona no sabia com anaven les coses a Hogwarts.

—Gràcies, senyor director —va fer la professora Umbridge amb un somriure postís—, per les seves amables paraules de benvinguda.

Tenia una veu aguda i musical de nena que a en Harry li va tornar a causar una intensa sensació de repugnància que no hauria sabut justificar; només hauria sabut dir que aquella dona li feia fàstic tota ella, des d’aquella veu horrorosa fins a la rebeca rosa que portava. Va tornar-se a escurar el coll («Ehem, ehem»), i va continuar:

—En primer lloc, vull dir que constitueix per a mi una gran satisfacció tornar a ser a Hogwarts. —Va somriure, cosa que va revelar que tenia les dents acabades molt en punta—. I també ho és, naturalment, veure totes aquestes cares joves i alegres que m’observen!

En Harry va donar un cop d’ull al seu voltant, i no va saber veure cap cara alegre; més aviat, tothom semblava bastant sorprès que aquella dona se’ls adrecés com si tinguessin cinc anys.

—Tinc moltes ganes de coneixe’ls a tots; estic convençuda que ens farem molt amics!

Els alumnes es van mirar els uns als altres; n’hi havia algun que amb prou feines es podia aguantar el riure.

—Penso ser amiga seva amb la condició que no em faci emprovar la rebeca —va dir la Parvati a la Lavender amb un xiuxiueig, i totes dues van deixar anar una rialleta.

La professora Umbridge es va tornar a escurar el coll («Ehem, ehem»); però, quan va tornar a parlar, la veu li havia perdut bona part de la musicalitat del començament. Semblava que anés molt més per feina, i parlava més aviat com si recités un text avorrit après de memòria.

—La Conselleria d’Afers Màgics sempre ha considerat de vital importància l’educació dels aprenents de bruixa i de bruixot. Les singulars aptituds innates que tots vostès posseeixen poden no servir-los de res si no s’acompanyen d’una instrucció adequada que les modeli i perfeccioni. Les arts immemorials que són patrimoni dels bruixots s’han de transmetre de generació en generació si no volem perdre-les irremissiblement. L’art de la màgia, aquest tresor que els nostres avantpassats no han parat d’enriquir, ha de ser preservat, ampliat i depurat per aquells a qui els ha estat encomanada la noble tasca d’ensenyar.

La professora Umbridge va fer una pausa per adreçar una petita reverència als seus col·legues, cap dels quals l’hi va correspondre. La professora McGonagall tenia les celles arrufades de tal manera que semblava un esparver, i en Harry va veure que adreçava una mirada de complicitat a la professora Coliflor en el moment que la professora Umbridge feia un altre «ehem, ehem» i es disposava a reprendre el seu discurs.

—Cada director i cada directora de Hogwarts han aportat alguna cosa nova a la tasca formidable de governar aquesta escola carregada d’història, i és així com ha de ser, perquè sense progrés no hi pot haver sinó estancament i decadència. No obstant això, el progrés pel progrés no té raó de ser, perquè una tradició establerta i inveterada no es pot apedaçar així com així. Convé trobar, doncs, un equilibri entre el vell i el nou, entre permanència i canvi, entre tradició i innovació…

En Harry va notar que l’atenció se li dispersava, com si perdés el fil dels pensaments. El silenci que havia omplert el Gran Saló mentre en Dumbledore parlava era ara interromput per alumnes que es deien coses a l’orella i reien fluix. A la taula de Ravenclaw, la Xo Xang conversava animadament amb les seves amigues. Una mica més enllà d’on seia la Xo, la Luna Lovegood havia tornat a treure El Tafaner. A la taula de Hufflepuff, l’Ernie Macmillan era un dels pocs que continuava amb els ulls clavats en la professora Umbridge, però tenia la mirada buida, i en Harry va suposar que es limitava a fingir que escoltava per fer honor a la xapa nova de delegat que lluïa al pit.

No semblava que la professora Umbridge s’adonés de l’agitació que dominava els presents. A en Harry li va fer l’efecte que, encara que hi hagués hagut una revolta davant dels seus ulls, ella hauria prosseguit impertorbable el seu discurs. Els professors, però, continuaven escoltant amb gran atenció, i també semblava que l’Hermione absorbís cada frase que la professora Umbridge pronunciava, per molt que, pel que indicava la seva expressió, no fossin gens del seu gust.

—… perquè, així com hi ha canvis que són per bé, n’hi ha d’altres que, amb el pas del temps, s’acaba demostrant que eren per mal. D’altra banda, així com hi ha tradicions que es conserven, i que convé que es conservin, n’hi ha d’altres que, pel fet de quedar antigues i envellides, convé deixar de banda. Avancem, doncs, cap a una nova època d’obertura, eficàcia i realisme, decidits a preservar el que s’ha de preservar, a millorar el que convé millorar i a esporgar sempre que ens trobem davant de pràctiques que s’haurien de prohibir.

Es va asseure. En Dumbledore va aplaudir. La resta de professors el va imitar, encara que, pel que va veure en Harry, uns quants van picar de mans només una vegada o dues i van parar. Uns quants alumnes s’hi van afegir, però la majoria no havien escoltat més que unes quantes frases del discurs i no es van adonar que s’hagués acabat, de manera que, quan van voler començar a aplaudir, en Dumbledore ja s’havia tornat a aixecar.

—Moltes gràcies, professora Umbridge, per aquest discurs tan instructiu —li va dir, amb una inclinació—. Doncs bé; com us deia, les proves de selecció de quidditch tindran lloc…

—I tant, si ha sigut instructiu… —va dir l’Hermione a mitja veu.

—No em diguis que t’ha agradat! —va dir en veu baixa en Ron, mirant l’Hermione amb cara llarga—. És el discurs més avorrit que he sentit en ma vida, i això que tinc en Percy de germà gran.

—He dit que l’he trobat instructiu, no que m’hagi agradat —va dir—. És un discurs que aclareix moltes coses.

—Ah, sí? —va dir en Harry, sorprès—. Jo he trobat que era tot palla.

—Doncs enmig de la palla hi havia força teca —va dir l’Hermione tota seriosa.

—Com ara què? —va dir en Ron, que no semblava que entengués res.

—Com ara això: «el progrés pel progrés no te raó de ser» o «esporgar sempre que ens trobem davant de pràctiques que s’haurien de prohibir»…

—I tot això, què vol dir? —va dir en Ron, que començava a perdre la paciència.

—Molt senzill —va dir l’Hermione entre dents—: que la Conselleria vol manar a Hogwarts.

Al voltant seu va esclatar un gran enrenou; en Dumbledore devia haver donat la reunió per acabada, perquè tothom s’aixecava i començava a sortir del Gran Saló. L’Hermione es va posar dreta d’un bot, amb expressió alarmada.

—Ron, que hem d’ensenyar als de primer on han d’anar!

—Ai, és veritat! —va dir en Ron, que es notava que no hi havia pensat més—. Eh, canalleta! Veniu cap aquí, barrufets!

—Ron, sisplau!

—És que són tan, tan menuts…

—Ja ho sé; però no els hi diguis barrufets! Eh, els de primer! —va cridar l’Hermione amb autoritat a tota la taula—. Seguiu-me, sisplau!

Un grup d’alumnes nous va enfilar amb aire apocat per l’espai que hi havia entre la taula de Gryffindor i la de Hufflepuff, cap d’ells amb ganes d’anar el primer. La veritat és que eren molt petits, i en Harry va pensar que ell segur que no ho semblava tant quan va arribar a Hogwarts. Els va somriure. El nen ros que hi havia al costat de l’Euan Abercrombie va quedar com petrificat; va clavar un cop de colze a l’Euan i li va dir alguna cosa a l’orella. L’Euan Abercrombie va fer també cara de por i va mirar de biaix en Harry amb ulls esglaiats. En Harry va notar que els llavis li queien avall com un regalim de saba fètida.

—Fins ara —va dir a en Ron i a l’Hermione amb veu apagada, i va sortir del Gran Saló tot sol, fent tots els possibles per fer cas omís de tots els xiuxiuejos, totes les mirades i tots els dits que l’assenyalaven quan passava. Va obrir-se pas entre els grups d’alumnes que omplien el vestíbul dirigint la vista endavant, va pujar l’escalinata de marbre corrents i va agafar un parell de dreceres secretes, de manera que aviat va haver deixat quasi tota la gentada enrere.

Mentre caminava pels passadissos molt més buits de gent dels pisos superiors, va pensar amb irritació que havia sigut burro de no esperar-se tot això amb què ara es trobava. Era comprensible que la gent no li tragués els ulls de sobre: dos mesos enrere havia sortit del laberint del Torneig dels Tres Bruixots carregant el cadàver d’un condeixeble i afirmant haver vist que Lord Voldemort havia tornat revestit de tot el seu poder. El curs passat no havia tingut temps de donar explicacions de res perquè tothom se n’havia anat de seguida cap a casa seva; i, ni que n’hagués tingut, segurament tampoc s’hauria vist amb cor d’explicar en detall a tota l’escola els fets esgarrifosos que havien tingut lloc al cementiri.

Fins que en Harry no va arribar al capdavall del passadís de la sala comunitària de Gryffindor i es va quedar plantat davant del quadre de la Senyora Grassa no va caure en el fet que no sabia quina era la contrasenya nova.

—Bona nit… —va dir amb veu trista sense apartar els ulls de la Senyora Grassa, que es va allisar els plecs del seu vestit de setí rosa i se’l va mirar amb severitat.

—Sense contrasenya no s’entra —va dir amb el cap alt.

—Jo la sé, Harry! —va dir algú darrere en Harry esbufegant. En Harry es va tombar i va veure que era en Neville, que venia carranquejant—. No diries mai quina és! Aquesta sí que segur que no se me n’anirà del cap… —Va exhibir el cactus raquític i remenut que havia ensenyat als seus companys al tren—. Mimbulus mimbletonia!

—Correcte —va dir la Senyora Grassa; el quadre es va obrir cap a ells com una porta, i darrere seu va aparèixer una obertura circular a la paret per on en Harry i en Neville es van ficar.

La sala comunitària de Gryffindor, una acollidora sala circular plena de flonges butaques atrotinades i taules velles mig desballestades, situada en una de les torres, conservava la mateixa calidesa de sempre. El foc espetegava alegrement a la llar, i hi havia uns quants alumnes que s’hi escalfaven les mans abans de retirar-se a les habitacions; a l’altra punta de la sala, en Fred i en George Weasley penjaven un paper al tauler d’anuncis. En Harry va dir-los bona nit amb la mà i es va encaminar directament cap a la porta que conduïa a les habitacions dels nois; en aquells moments no tenia humor per converses. En Neville el va imitar.

En Dean Thomas i en Seamus Finnigan ja hi eren, i estaven entretinguts cobrint el tros de paret del costat del llit de cada un amb pòsters i fotografies. En el moment que en Harry va empènyer la porta per obrir parlaven d’alguna cosa, però així que el van veure van callar. D’entrada en Harry va pensar que potser parlaven d’ell, però després va pensar que potser tot eren paranoies seves.

—Hola —va dir mentre es dirigia cap al seu bagul per obrir-lo.

—Hola, Harry —va dir en Dean, que s’estava posant un pijama dels colors del West Ham—. Com t’han anat les vacances?

—Força bé —va murmurar en Harry, perquè si volia explicar tot el que li havia passat aquell estiu s’hi hauria de passar tota la nit, i no en tenia ganes—. I a tu?

—També —va fer en Dean amb un somriure—. Millor que a en Seamus, almenys; ara m’ho explicava.

—I doncs? Què t’ha passat, Seamus? —li va demanar en Neville mentre deixava amb molt de compte el Mimbulus mimbletonia sobre la tauleta de nit.

En Seamus no li va respondre a l’acte; estava concentrat procurant que el cartell de l’equip de quidditch dels Kenmare Kestrels que havia penjat a la paret li quedés recte. Al final va dir.

—La meva mare no volia que tornés.

—Què? —va dir en Harry, que va parar un moment de treure roba del bagul.

—No volia que tornés a Hogwarts.

En Seamus va deixar estar el cartell i va treure el pijama del bagul, tota l’estona sense mirar en Harry.

—I per què? —va dir en Harry, tot parat. Sabia que la mare d’en Seamus era bruixa, i per això no entenia com era que s’havia tornat tant com els seus tiets.

En Seamus no li va respondre fins que no es va haver cordat tots els botons del pijama.

—Doncs… —va dir amb cautela—. Per tu, segurament…

—Com vols dir? —va saltar en Harry. Va sentir vagament una opressió al cor.

—Doncs… —va tornar a dir en Seamus, evitant encara la mirada d’en Harry—. La meva mare troba que… Però no és només per tu; també és per en Dumbledore…

—Que es creu tot el que surt al Periòdic Profètic? —va dir en Harry—. Així, creu que sóc un mentider i que en Dumbledore repapieja, doncs?

En Seamus va aixecar els ulls cap a ell.

—Sí, poc o molt sí.

En Harry no va dir res. Va tirar la vareta sobre la tauleta de nit, es va desvestir, va tirar la roba dintre el bagul i es va posar el pijama. N’estava fart, de ser sempre el blanc de les mirades i les murmuracions de tothom. Si es poguessin imaginar, ni que fos una mica, què se sentia quan et passaven totes aquelles coses que li passaven a ell… La molt imbècil de la senyora Finnigan no s’ho imaginava, va pensar amb ràbia.

Va ficar-se al llit i, quan ja anava per corre’n les cortines, en Seamus li va dir:

—Una cosa… Què va passar aquella nit que… daixò… va passar allò d’en Cedric Diggory?

En Seamus va demanar-ho amb veu nerviosa i encuriosida alhora. En Dean, que estava inclinat sobre el bagul mirant de trobar una sabatilla que li faltava, va quedar immòbil de cop. Segur que escoltava amb les orelles ben dretes, va pensar en Harry.

—Per què m’ho demanes? —li va replicar en Harry—. Dedica’t a llegir el Periòdic Profètic com la teva mare, home! Així sabràs tot el que vols saber.

—No et fiquis amb la meva mare —li va respondre en Seamus.

—Em penso ficar amb qualsevol que digui que sóc un mentider —va dir en Harry.

—No em parlis així!

—Et parlo com em dóna la gana —va dir en Harry, que es va encendre fins a tal punt que va agafar la vareta de la tauleta de nit d’una revolada—. Si tens cap inconvenient a compartir habitació amb mi, vés a demanar a la McGonagall que et canviï… Així la teva mareta no patirà…

—Deixa la meva mare tranquil·la, Harry!

—Què passa?

Hi havia en Ron a la porta. Va mirar primer, amb els ulls molt oberts, en Harry, que estava agenollat al llit apuntant en Seamus amb la vareta, i després en Seamus, que estava dret i ensenyava els punys.

—S’ha ficat amb la meva mare! —va exclamar en Seamus.

—Què dius! —va dir en Ron—. En Harry no les fa, aquestes coses… La teva mare la coneixem; ens va caure molt bé…

—Això va ser abans que comencés a creure’s tota aquesta merda que publica el Periòdic Profètic sobre mi! —va dir en Harry cridant.

—Ah, és això… —va fer en Ron, que de cop va entendre el que passava.

—Doncs mira —va dir en Seamus acaloradament, llançant una mirada assassina a en Harry—, em sembla que li faré cas, no penso compartir habitació amb un boig!

—Això va contra el reglament, Seamus —va dir en Ron, que començava a tenir les puntes de les orelles vermelles com sempre que es posava nerviós.

—Ara sóc jo que vaig contra el reglament? —va bramar en Seamus, que, al revés d’en Ron, s’estava tornant blanc—. Tu te les creus, totes aquestes històries que ha explicat de l’Innominable? Tu creus que tot això que diu és veritat?

—És clar que m’ho crec —va dir en Ron, irritat.

—Doncs també ets boig —va dir en Seamus amb ràbia.

—Molt bé! Doncs per si no ho saps, noi, també sóc delegat! —va dir en Ron, assenyalant-se el pit amb el dit—. O sigui que, si no vols que t’imposi algun càstig, vigila què dius!

Va semblar que en Seamus rumiés un instant si dir en veu alta el que pensava compensava l’amenaça d’un càstig, però al final va rondinar amb menyspreu, es va tombar, va pujar al llit d’un salt i va córrer les cortines amb tanta violència que es van desenganxar i van caure a terra en desordre enmig d’un núvol de pols. En Ron va mirar primer en Seamus i després en Dean i en Neville.

—Hi ha ningú més que els seus pares la tinguin votada a en Harry? —va dir en to agressiu.

—Els meus pares són muggles, no sé si ho saps —va dir en Dean, arronsant les espatlles—. I, si no saben que a Hogwarts s’hi hagi mort ningú, és perquè senzillament no he comès la bestiesa de dir-los-hi.

—Tu no coneixes la meva mare! T’ho treu tot! —li va replicar en Seamus—. A més a més, els teus pares no reben el Periòdic Profètic. No saben que han fet fora el director de l’escola del Wizengamot i de la Confederació Internacional de Bruixots perquè comença a no tocar-hi…

—El meu avi diu que això és mentida —va tallar-lo en Neville—. Diu que no és en Dumbledore, sinó el Periòdic Profètic, que no hi toca. Se n’ha donat de baixa. A casa meva ens creiem en Harry —va dir en Neville sense embuts. Va enfilar-se al llit, es va tapar fins a la barbeta i es va quedar mirant en Seamus fixament—. El meu avi sempre ha dit que l’Innominable tornaria un dia o altre. Diu que, si en Dumbledore afirma que ha tornat, és que ha tornat.

A en Harry el va envair una onada de gratitud cap a en Neville. Ningú va dir res més. En Seamus va agafar la vareta, va arreglar les cortines i s’hi va amagar al darrere. En Dean va pujar al seu llit, s’hi va ficar i va quedar callat. En Neville, que també semblava que no tingués res més a dir, contemplava entendrit el seu cactus a la claror de la lluna.

En Harry va estirar-se mentre en Ron trastejava al llit del costat, endreçant les seves coses. La discussió amb en Seamus l’havia trasbalsat, perquè en Seamus era un noi que sempre havia apreciat. Quants alumnes més li deixarien entendre que el tenien per un mentider, o per un desequilibrat?

Devia haver-s’ho passat tan malament com ell tot aquell estiu, en Dumbledore, primer quan l’havien expulsat del Wizengamot i, després, de la Confederació Internacional de Bruixots? Podia ser que en Dumbledore estigués enfurismat amb en Harry i que per això no hagués volgut dirigir-li la paraula en tots aquells mesos? De fet, en allò hi estaven embolicats tots dos; en Dumbledore havia cregut en Harry, i havia donat la seva versió dels fets primer a tota l’escola i després a tota la societat de bruixots. Tothom qui pensés que en Harry era un mentider havia de pensar que en Dumbledore també ho era, o que l’havien fet combregar amb rodes de molí…

«Al final acabaran reconeixent que teníem raó», va pensar en Harry amb tristesa en el moment que en Ron s’enfilava al seu llit i apagava l’última espelma que quedava encesa a l’habitació. També va pensar, però, quants atacs més com el d’en Seamus hauria d’aguantar abans que aquell dia arribés…





12. La professora Umbridge


L’endemà al matí, en Seamus es va vestir tan de pressa com va poder i va sortir de l’habitació abans que en Harry s’hagués posat els mitjons.

—Que es pensa que se li encomanarà la bogeria, si està gaire estona a la mateixa habitació que jo? —va exclamar en Harry en veu alta mentre la vora de la túnica d’en Seamus desapareixia voleiant per la porta.

—No hi pensis més, Harry —va murmurar en Dean mentre es tirava la motxilla a l’espatlla—; el que li passa és que…

Però es va mostrar incapaç de dir exactament què li passava a en Seamus, i, després d’un silenci una mica incòmode, va sortir també de l’habitació.

En Neville i en Ron es van mirar en Harry amb cara de no donar-hi importància, però allò a en Harry no li va servir de gaire consol. Quantes situacions més com aquella hauria de suportar?

—Què passa? —va dir l’Hermione cinc minuts més tard, quan es va trobar amb en Harry i en Ron a la sala comunitària per anar a esmorzar junts—. Fas una cara… Valga’m Déu!

S’havia quedat mirant el tauler d’anuncis de la sala comunitària, on hi havia enganxat un cartell nou.

FEU-VOS D’OR!

No us arriben els diners per satisfer les vostres necessitats?

Us agradaria guanyar-ne uns quants més?

Parleu amb en Fred i en George Weasley, a la sala comunitària de Gryffindor, si busqueu una feina fàcil i a temps parcial pràcticament lliure de risc.

(La responsabilitat en cas d’accident laboral serà del treballador).



Són la pera —va dir l’Hermione amb expressió seriosa, i va arrencar el cartell que en Fred i en George havien penjat sobre un paper on s’anunciava la data del cap de setmana en què es faria la primera sortida a Hogsmeade, a l’octubre—. Els hem de cridar l’alto, Ron.

En Ron va fer cara d’espant.

—Per què?

—Perquè som delegats! —va dir l’Hermione mentre travessaven l’obertura de darrere el quadre—. És feina nostra, aturar aquesta mena de coses!

En Ron no va dir res; però en Harry va interpretar, a partir de la seva expressió d’abatiment, que la perspectiva d’haver de parar els peus a en Fred i en George no era una de les coses que li feia precisament més il·lusió del món.

—Què tens, Harry, que abans no m’ho has dit? —va dir l’Hermione reprenent el fil mentre baixaven per un tram d’escala amb tot de retrats de bruixes i bruixots penjats a la paret que no els van fer gens ni mica de cas perquè estaven distrets fent petar la xerrada—. A tu hi ha alguna cosa que et preocupa.

—En Seamus creu que en Harry es va inventar tot allò de l’Innominable —va dir en Ron en quatre paraules, veient que en Harry no deia res.

L’Hermione, que en Harry es va imaginar que reaccionaria amb indignació per la injustícia que se li feia, va sospirar.

—Sí, ves; la Lavender també ho pensa —va dir en to trist.

—Vaja, que heu estat discutint sobre si sóc o no un mentider que fa el que fa només per fer-se veure! —va dir en Harry alçant la veu.

—No —va dir l’Hermione, sense alterar-se—. El que vaig fer va ser dir-li que xerrava massa, i que callés. I el que tu hauries de fer és no ser tan susceptible, perquè ja hauries de saber que tant en Ron com jo anem a favor teu.

Va haver-hi un moment de silenci.

—Perdona’m —va dir en Harry en veu baixa.

Estàs perdonat —va dir l’Hermione amb orgull. Al cap d’un moment va remenar el cap—. Que ja no te’n recordes, del que en Dumbledore va dir al banquet de final de curs?

En Harry i en Ron es van mirar amb cara d’ignorància, i l’Hermione va tornar a sospirar.

—Allò de l’Innominable, de la gran habilitat que té per sembrar la discòrdia i l’enemistat: «Només el podrem combatre donant-nos una penyora d’amistat i de confiança igual de forta…».

—Com és que recordes totes aquestes coses tan al peu de la lletra? —li va demanar en Ron, contemplant-la amb admiració.

—Perquè escolto, Ron —li va dir l’Hermione, en un lleuger to de retret.

—Jo també escolto, però tot i així no sabria repetir-te…

—Anem al gra —el va tallar l’Hermione en to peremptori—; el cas és que en Dumbledore es va referir a això precisament; i, si us hi fixeu, l’Innominable ha tornat fa tot just dos mesos i ja ens estem barallant. I l’avís del barret que tria és en aquest mateix to: mantingueu-vos units…

—Doncs en Harry ja va fer el diagnòstic de la situació ahir a la nit —va replicar-li en Ron—: si això vol dir que hem de confraternitzar amb els de Slytherin… ara li fan el mànec.

—Doncs jo trobo que és una pena que no fem un esforç per unir una mica les residències —va dir l’Hermione, dolguda.

Havien arribat al capdavall de l’escalinata de marbre. Una filera d’alumnes de quart de Ravenclaw que travessaven el vestíbul van veure en Harry i es van agrupar més, com si tinguessin por que pogués atacar els ressagats.

—Sí, jo també veig que hauríem de mirar de fer amistat amb gent així —va dir en Harry amb sarcasme.

Van entrar al Gran Saló darrere els alumnes de Ravenclaw, i tots tres van mirar instintivament cap a la taula dels professors. La professora Grubbly-Plank conversava amb la professora Sinistra, d’Astronomia, i en Hagrid continuava brillant per la seva absència. El sostre embruixat reflectia perfectament l’estat d’ànim d’en Harry; era d’un gris trist de dia plujós.

—En Dumbledore ni tan sols va comentar quant temps tindrem la professora Grubbly-Plank —va dir mentre anava cap a la taula de Gryffindor.

—Podria ser que… —va dir l’Hermione, pensativa.

—Podria ser que què? —van dir en Harry i en Ron alhora.

—Doncs podria ser que no volgués que la gent es fixés gaire en el fet que en Hagrid no hi sigui.

—Com vols dir, que la gent no s’hi fixi? —va dir en Ron, enriolat—. És impossible no adonar-se’n!

En el moment que l’Hermione anava per respondre-li, una noia negra alta amb trenes es va acostar a en Harry.

—Hola, Angelina.

—Hola —va dir amb determinació—. Com ha anat l’estiu? —I, sense esperar la resposta—: Harry, m’han fet entrenadora de l’equip.

—Enhorabona —li va dir en Harry amb un somriure; veia a venir que les arengues de l’Angelina com a entrenadora no serien tan llargues i soporíferes com les d’en Marc Roure, cosa que era d’agrair.

—I, ara que en Marc no hi és, haurem de buscar un porter nou. Les proves de selecció són divendres a les cinc. Vull que hi siguem tots, entesos? Així podrem veure com s’adapta el nou fitxatge a l’equip.

—Molt bé —va dir en Harry.

L’Angelina li va somriure i se’n va anar.

—No hi pensava, que en Marc ja no hi és —va dir l’Hermione amb veu distreta mentre s’asseia al costat d’en Ron i s’acostava una plata de torrades—. Que no hi sigui es notarà molt a l’equip, no?

—Segurament —va dir en Harry, que s’havia assegut al banc de davant—. Era molt bon porter…

—També estarà bé que hi entri saba nova, no? —va dir en Ron.

De cop, fent brogit, centenars de mussols van entrar com una fletxa a través dels finestrals. Van travessar planant tot el Gran Saló amb cartes i paquets per als seus amos esquitxant els comensals de gotetes d’aigua; allò volia dir que a fora queia un xàfec. La Hedwig no va donar senyals de vida, però en Harry no se’n va estranyar gaire; només s’escrivia amb en Sírius, i no creia que en Sírius tingués gaires coses noves per dir-li després de només vint-i-quatre hores d’haver-se separat. L’Hermione, en canvi, va haver de córrer a apartar el suc de taronja per fer lloc a un mussol gros i moll que portava al bec un exemplar xop del Periòdic Profètic.

—Com és que el continues rebent? —va voler saber en Harry irritat, amb el pensament posat en en Seamus, mentre l’Hermione ficava un knut a la bosseta de pell que el mussol portava a la pota abans que el mussol aixequés el vol.

—Sempre va bé saber què diu l’enemic —va dir en to misteriós l’Hermione, i va desplegar el diari i s’hi va submergir fins que en Harry i en Ron es van acabar l’esmorzar.

—No diu res —es va limitar a dir, i el va cargolar i el va deixar al costat del plat—. No diu res ni de tu ni d’en Dumbledore ni de res.

La professora McGonagall va començar a passar per les taules repartint horaris.

—Mireu què ens toca avui! —va rondinar en Ron—. Dues hores d’Història de la Màgia, dues hores de Pocions, Futurologia i dues hores de Defensa contra les Forces del Mal… En Binns, l’Snape, la Trelawney i la Umbridge, tots un mateix dia! Espero que en Fred i en George s’espavilin i tinguin enllestits aviat aquells caramels per fer campana…

—Ho he sentit bé? —va dir en Fred, que en aquell moment arribava amb en George i que es va encabir al banc al costat d’en Harry—. No em sé avenir que tot un delegat de Hogwarts vulgui saltar-se cap classe…

—Mira què tenim avui —va dir en Ron emmurriat, i va posar l’horari davant dels ulls d’en Fred—. És el pitjor dilluns que he vist en ma vida.

—Déu n’hi do, Roneió —va dir en Fred mentre mirava la llista d’assignatures—. Si vols et puc vendre regalat un toffee nasohemorràgic.

—Com és que els regaleu? —va dir en Ron amb recel.

—És que no et para de sortir sang del nas fins que et dessagnes, perquè encara no hem trobat l’antídot —va dir en George mentre se servia una arengada.

—Moltes gràcies —va dir en Ron de mal humor mentre guardava l’horari—, però em sembla que assistiré a les classes.

—Parlant d’aquests vostres caramels per fer campana —va dir l’Hermione mirant en Fred i en George amb cara de jutge—, no podeu buscar degustadors a través del tauler d’anuncis de Gryffindor.

—I això qui ho diu? —va dir en George amb cara de sorpresa.

—Ho dic jo —va dir l’Hermione—. I en Ron.

—A mi no m’hi emboliquis —va afanyar-se a dir en Ron.

L’Hermione se’l va quedar mirant fixament. En Fred i en George van fer una rialleta.

—D’aquí no gaire parlaràs d’una altra manera, Hermione —va dir en Fred mentre s’omplia una torrada de mantega—. Aquest any fas cinquè, i no trigaràs gaire a demanar-nos una capsa de caramels per fer campana de genolls.

—Es pot saber per què el fet de fer cinquè ha de comportar que vulgui un caramel per fer campana? —va demanar l’Hermione.

—A cinquè és quan et treus els GNOM —va dir en George.

—I què?

—Doncs que, quan s’acosten els exàmens, et cremes tant les celles estudiant que et quedes sense —va dir en Fred amb delectació.

—A la meitat de la nostra classe li van començar a venir mals poc abans dels exàmens —va dir en George amb veu alegre—. Es posaven a plorar i s’enrabiaven per no res… La Patricia Simpson es desmaiava cada dos per tres…

—A en Kenneth Towler li van sortir butllofes per tot el cos —va dir en Fred, com si ho estigués veient.

—Perquè li vas posar pólvores de pica-pica al pijama —va dir en George.

—Ai, és veritat; no hi havia pensat més —va dir en Fred, amb un somriure—. Fas tantes coses que sempre n’hi ha que se t’esborren…

—En tot cas, a cinquè pateixes molt —va dir en George—; això si vols aprovar els exàmens, és clar. En Fred i jo ens en vam sortir força bé.

—Què vau aconseguir? Tres GNOM cada un, oi? —va dir en Ron.

—Sí… —va dir en Fred, sense avergonyir-se’n—. Però hem vist que tenim més futur fora de l’àmbit acadèmic.

—Ens vam estar plantejant seriosament si veníem o no a fer setè —va dir en George en to animat— ara que ja tenim…

Va fer-lo callar de cop una mirada d’advertència d’en Harry, que s’havia adonat que en George tenia intenció de referir-se al diners que els havia donat del premi del Torneig dels Tres Bruixots.

—… ara que ja tenim els GNOM —va rectificar en George sobre la marxa—. Per a què els volem, de fet, els MAG? Però vam pensar que la mare no ens perdonaria mai que deixéssim l’escola abans d’hora, i encara menys ara que en Percy s’esta portant com un gos.

—Però tampoc pensem perdre el temps, aquest any —va dir en Fred mentre abraçava amb tendresa tot el Gran Saló amb la mirada—. Aprofitarem per fer un estudi de mercat i saber exactament què busca un alumne corrent de Hogwarts en una botiga d’articles de broma; en acabat analitzarem els resultats i ens dedicarem a elaborar productes en funció de la demanda.

—Però, d’on penseu treure els diners per muntar una botiga d’articles de broma? —va voler saber l’Hermione, escèptica—. Us faran falta ingredients, material… I també un local, no?

En Harry no mirava els bessons. La cara li bullia; va deixar caure la forquilla a terra expressament i es va ajupir a agafar-la.

Va sentir que en Fred deia:

—No ens demanis res i no t’enganyarem, Hermione. Va, George; si ens afanyem encara vendrem unes quantes orelles extensibles abans de Botànica.

En Harry va treure el cap de sota la taula quan en Fred i en George ja se n’anaven, cada un amb una pila de torrades.

—Per què ho ha dit, això que no els hi demani res? —va dir l’Hermione, mirant primer en Harry i després en Ron—. Podria ser que ja tinguessin uns quants diners per posar la botiga?

—És una cosa que a mi també m’ha passat pel cap —va dir en Ron, amb les celles arrufades—. Aquest estiu m’han comprat roba, i no tinc ni idea d’on poden haver tret els galions…

En Harry va veure que la cosa es complicava i va decidir canviar de tema.

—Vosaltres creieu que aquest curs serà tan fort com diuen, amb els exàmens?

—Sí —va dir en Ron—; segur. Els GNOM tenen molt valor; compten molt a l’hora de buscar feina. A més a més, en Bill em va dir que, cap a final de curs, també hi ha unes quantes hores d’orientació professional, que t’ajuden a decidir els MAG que et voldràs treure a sisè.

—Sabeu què voldreu fer, després de Hogwarts? —va dir en Harry a en Ron i a l’Hermione al cap d’un moment, quan sortien del Gran Saló per anar a classe d’Història de la Màgia.

—Jo no gaire —va dir en Ron, amb veu vacil·lant—. Però una cosa que sí que…

Va semblar que li vingués vergonya.

—Què? —va instar-lo en Harry.

—Que ha d’estar molt bé ser un auror —va dir en Ron amb veu displicent.

—I tant —va dir en Harry amb fervor.

—Però només ho poden ser els millors —va dir en Ron—. Has de ser molt bo. I tu, Hermione?

—No ho sé —va dir—. M’agradaria fer alguna cosa útil.

—Ser auror és molt útil! —va dir en Harry.

—Ja ho sé, però no és l’única cosa útil que es pot fer —va dir l’Hermione, pensativa—. Pensava que, si donés un impuls al PET…

En Harry i en Ron van evitar mirar-se als ulls.

Era una opinió generalitzada que Història de la Màgia constituïa l’assignatura més avorrida que s’havia concebut des que la màgia era màgia. El fantasma que la impartia, el professor Binns, tenia una monòtona veu asmàtica capaç de fer-te venir son en menys de deu minuts, i en menys de cinc quan feia bon temps. No alterava mai l’estructura de les classes; anava dictant la lliçó mentre els alumnes prenien apunts o, més sovint, miraven a l’infinit amb ulls endormiscats. Fins llavors, en Harry i en Ron havien anat aprovant l’assignatura pels pèls copiant just abans dels exàmens els apunts de l’Hermione, que semblava que fos l’única capaç de resistir el poder soporífer de la veu del professor Binns.

Aquesta vegada van haver de suportar una hora i mitja mortal sobre les guerres dels gegants. En Harry en va tenir prou amb deu minuts per veure que aquell mateix tema hauria pogut resultar mínimament interessant exposat per qualsevol altre professor, però va acabar desconnectant i es va passar l’hora i vint minuts que faltava jugant al penjat en un angle del pergamí amb en Ron, mentre l’Hermione, de reüll, els fulminava amb la mirada.

—Què passaria si aquest any em negués a passar-vos els apunts? —els va demanar amb fredor quan sortien de l’aula al final de la classe, després que el professor Binns ho hagués fet a través de la pissarra.

—Doncs que suspendríem —va dir en Ron—. Tu mateixa, Hermione, si vols carregar aquest pes a la consciència…

—Us estaria bé —va replicar-li l’Hermione—. És que no feu ni l’esforç d’escolta-us-el!

—Que sí —va dir en Ron—. El que passa és que no tenim ni la teva intel·ligència ni la teva memòria ni la teva capacitat de concentració; ets molt més llesta que nosaltres. Que t’ho hem de recordar?

—Va, no t’enrotllis —va dir l’Hermione, però quan sortien cap al pati semblava més calmada.

Hi havia boira pixanera, i els grups d’alumnes que es congregaven als angles del pati es veien difuminats. En Harry, en Ron i l’Hermione es van arrecerar sota un balcó d’on l’aigua queia a raig fet; es van aixecar el coll de l’uniforme per protegir-se del vent glaçat de setembre i es van posar a especular sobre què els faria fer l’Snape el primer dia de classe; cap d’ells va posar en dubte que seria alguna cosa dificilíssima per deixar-los en evidència a tots després de dos mesos de vacances. De cop una silueta va sortir de darrere la cantonada i se’ls va acostar.

—Hola, Harry!

Era la Xo Xang, i, per acabar-ho de rematar, anava sola una altra vegada. Era una cosa que no solia passar gaire: la Xo quasi sempre anava acompanyada d’un estol de noietes rialleres. A en Harry li van venir al pensament els treballs que havia tingut per estar sol amb ella per demanar-li si volia anar al ball d’hivern amb ell.

—Hola —li va dir en Harry, i va notar que se li encenien les galtes. «Almenys aquesta vegada no estàs cobert de saba fètida», va pensar. I, pel que la Xo va dir tot seguit, va semblar que ella pensava si fa no fa el mateix:

—Te la vas poder treure, aquella porqueria?

—Sí —va dir en Harry, esforçant-se per somriure com si el record de l’última vegada que s’havien vist no li resultés mortificant sinó divertit—. Què, com t’ha anat l’estiu?

Va penedir-se d’haver-ho dit tan bon punt la pregunta li va haver acabat de sortir dels llavis; en Cedric era el nòvio de la Xo, i segur que el record de la seva mort devia haver-li amargat les vacances tant o més de com les hi havia amargat a en Harry. Va semblar que els músculs de la cara se li contreien una mica, però va dir:

—Normal; ja t’ho pots imaginar…

—Aquesta xapa és dels Tornados? —va demanar en Ron d’improvís, assenyalant la pitrera de l’uniforme de la Xo, on hi tenia enganxada una xapa amb dues tes daurades sobre fons blau cel—. No deus ser dels Tornados, espero!

—Sí que ho sóc —va dir la Xo.

—Ho ets des de sempre, o des del dia que van guanyar la lliga? —va dir en Ron, en un to de veu que en Harry va considerar innecessàriament acusador.

—Sóc dels Tornados des dels sis anys —va dir la Xo amb fredor—. Satisfet?… Adéu, Harry.

I se’n va anar. L’Hermione va esperar que la Xo fos al mig del pati per recriminar a en Ron el seu comportament.

—Tens ben poca delicadesa!

—Per què ho dius? Però si només li he demanat si…

—Que no has vist que volia parlar amb en Harry a soles?

—I què? Doncs haver-ho fet; jo no l’hi impedia…

—Per què coi t’has hagut de ficar amb ella per això de l’equip de quidditch?

—Que m’he ficat amb ella? Jo no m’he ficat amb ella; l’únic que he fet és…

—A tu què t’importa si és dels Tornados o no?

—Saps perfectament que la meitat de la gent que porta una xapa dels Tornados l’ha comprat aquesta temporada passada…

—I què?

—Doncs que no són seguidors autèntics, i s’han apuntat al carro…

—El timbre —va dir en Harry, fastiguejat, perquè en Ron i l’Hermione, en la calor de la discussió, no l’havien sentit. No van parar de picar-se la cresta fins que van arribar a la masmorra on l’Snape feia les classes, cosa que va donar temps a en Harry de pensar que, entre en Neville i en Ron, tindria sort si podia entaular conversa amb la Xo ni que fos dos minuts sense desitjar exiliar-se de Hogwarts.

Una cosa era certa, va pensar en el moment d’incorporar-se a la fila d’alumnes que s’esperava davant de la porta de l’aula del professor Snape, i era que la Xo havia vingut a trobar-lo… La Xo havia sigut nòvia d’en Cedric; hauria pogut agafar-li tírria per haver sortit viu del laberint del Torneig dels Tres Bruixots, a diferència d’en Cedric, però en canvi li parlava sempre en to molt amistós, com si no el considerés ni boig, ni un mentider, ni responsable en absolut de la mort d’en Cedric… Era un fet que l’havia vingut a trobar, i per segona vegada en dos dies; i, amb aquest pensament, en Harry va recuperar la moral. Ni tan sols el grinyol sinistre de la porta de la masmorra en el moment d’obrir-se va rebentar aquella petita bombolla d’esperança que li acabava de dilatar el pit. Va entrar a la classe darrere d’en Ron i l’Hermione i va anar a seure amb ells a la taula del fons que ocupaven sempre sense fer cas dels improperis que es llançaven.

—No vull sentir ningú —va dir l’Snape amb veu glacial mentre ajustava la porta.

Era una crida a l’ordre del tot innecessària, perquè, així que la classe va sentir que la porta es tancava, va imperar el silenci i hi va deixar d’haver bellugadissa. Amb la mera presència del professor Snape n’hi solia haver prou perquè la classe transcorregués amb calma.

—Abans de començar la lliçó d’avui —va dir l’Snape mentre s’acostava a la taula amb majestat i els traspassava a tots amb la mirada— crec que no serà sobrer que els recordi que el juny vinent hauran de fer uns exàmens molt importants, en els quals hauran de demostrar tot el que hauran après sobre elaboració i utilització de pocions màgiques. Tot i saber que alguns elements d’aquesta classe són uns negats absoluts, espero que com a mínim aprovin l’examen de GNOM de la meva assignatura, si no volen que els faci palès el meu… disgust.

L’Snape va dir això amb els ulls clavats en en Neville, que es va haver d’empassar la saliva.

—Després d’aquest any, segurament, molts de vostès deixaran de tenir-me de professor —va continuar l’Snape—. En les meves classes de Pocions de MAG només accepto els alumnes més bons, de manera que amb alguns de vostès no ens tornarem a veure.

Va fixar la vista en en Harry amb un rictus als llavis. En Harry li va aguantar la mirada, pensant amb macabra satisfacció en la possibilitat que després de cinquè no hagués de fer Pocions mai més.

—Abans d’aquest comiat tan anhelat, però, ens queda un any d’estar junts —va dir l’Snape amb veu melosa—, o sigui que, tant si tenen intenció de presentar-se a les proves de MAG com si no, els aconsello que consagrin tots els seus esforços a assolir el bon nivell que sempre he exigit a tots els meus alumnes de GNOM.

»Avui farem una poció que acostuma a sortir als exàmens de Graduació de Nivell Ordinari en Màgia: el beuratge apaivagador, una poció que serveix per fer passar el neguit i calmar els ànims. Tinguin en compte que, si s’excedeixen en la quantitat d’algun ingredient, poden fer caure la persona que la pren en un son profund que pot arribar a ser irreversible, de manera que els prego que posin molta atenció en el que fan. —A l’esquerra d’en Harry, l’Hermione es va redreçar una mica més, amb una expressió d’atenció màxima—. Els ingredients i el mètode d’elaboració —l’Snape va agitar la vareta— els tenen a la pissarra —on van aparèixer escrits de cop—. Trobaran tot el que necessitin —va tornar a agitar la vareta— a l’armari de material —i la porta de l’armari de material es va obrir de bat a bat—. Tenen una hora i mitja. Poden començar.

Tal com en Harry, en Ron i l’Hermione havien pronosticat, l’Snape els va fer fer una poció que no podia ser més difícil i laboriosa d’elaborar. Els ingredients s’havien d’anar abocant a la marmita seguint un ordre estricte i en unes quantitats molt precises; la barreja s’havia de remenar el nombre just de vegades, primer en el sentit de les agulles del rellotge i després en sentit antihorari; i el foc on feia xup-xup s’havia d’esmorteir fins que li transmetés l’escalfor adequada durant un nombre específic de minuts abans de tirar-hi l’últim ingredient.

—La poció hauria de desprendre un tènue vapor de color de plata —va dir amb veu poderosa l’Snape quan faltaven deu minuts perquè s’acabés la classe.

En Harry, que suava abundantment, va donar una mirada al seu voltant. De la seva marmita sortien tot de núvols espessos de vapor gris fosc; el d’en Ron treia espurnes verdes. En Seamus mirava d’atiar desesperadament les flames de sota la seva marmita amb la punta de la vareta, perquè el foc semblava voler-se-li apagar. La superfície de la poció de l’Hermione, en canvi, estava coberta d’una boirina lluent de vapor platejat, que l’Snape va observar sense fer cap comentari quan hi va passar tot tibat pel costat (senyal que no hi havia trobat res per criticar). Davant de la marmita d’en Harry, però, es va parar i hi va mirar a dintre amb un somriure sinistre.

—Què figura que és, això, Potter?

Els alumnes de Slytherin dels pupitres de davant es van tombar encuriosits; els encantava sentir l’Snape quan ridiculitzava en Harry.

—Beuratge apaivagador —va dir en Harry, amb l’esperit tens.

—Escolti, Potter —va dir l’Snape amb veu melosa—. Vostè sap llegir?

En Draco Malfoy va riure.

—Sí senyor —va dir en Harry, agafant fort la vareta amb la mà.

—Faci el favor de llegir-me el tercer punt de les instruccions, Potter.

En Harry va empetitir els ulls per veure millor el que deia a la pissarra, perquè la veritat és que costava una mica llegir les instruccions a través del baf multicolor que havia acabat omplint la masmorra.

—Tireu-hi pedra de lluna en pols, remeneu tres vegades en sentit antihorari, deixeu que faci xup-xup durant set minuts i en acabat tireu-hi dues gotes de xarop d’el·lèbor.

Va nuar-se-li l’estómac. No hi havia tirat xarop d’el·lèbor, i havia passat al quart punt de les instruccions després de deixar que la poció fes xup-xup durant set minuts.

—Ha fet tot el que diu el tercer punt, Potter?

—No —va dir en Harry amb un fil de veu.

—Perdoni, però no l’he sentit.

—No —va dir en Harry, més alt—; m’he descuidat l’el·lèbor.

—Ja ho sé; i això fa, Potter, que el seu poti-poti no serveixi absolutament per a res. Evanesco.

El contingut de la poció d’en Harry es va volatilitzar, i en Harry es va quedar com un estaquirot al costat de la marmita buida.

—Els que hagin sabut llegir les instruccions, que omplin un gerro amb una mostra de la poció que han fet, que hi posin una etiqueta amb el nom escrit amb lletra clara i que me’l deixin sobre la taula, que l’analitzaré —va dir l’Snape—. Deures: un pam i mig de pergamí sobre les propietats de la pedra de lluna i les seves aplicacions en l’elaboració de pocions, que m’hauran de lliurar dijous.

Mentre tothom qui tenia al voltant omplia el gerro, en Harry va endreçar les seves coses fet una fúria. La poció no li havia sortit pitjor que la d’en Ron, que ara havia començat a desprendre una pudor fastigosa d’ous podrits, ni que la d’en Neville, que havia agafat una consistència de ciment tendre i per això en Neville havia de rascar tant per netejar la marmita; però era ell, en Harry, a qui li posarien un zero per les pràctiques de classe. Va tornar-se a ficar la vareta a la motxilla i es va deixar caure al banc, des d’on es va dedicar a mirar com tothom s’acostava a la taula de l’Snape amb el gerro ple i tapat. Quan per fi va sonar el timbre, en Harry va ser el primer a sortir de la masmorra, i quan en Ron i l’Hermione es van asseure al seu costat al Gran Saló ell ja havia començat a dinar. El sostre s’havia tornat d’un gris encara més lúgubre al llarg del matí. La pluja batia contra els finestrals.

—Ha sigut una injustícia —va dir l’Hermione volent consolar en Harry mentre se li asseia al costat i se servia un tall de pastís de carn i patata—. En Goyle ha fet una poció encara pitjor que la teva, perquè quan ha volgut omplir el gerro, li ha esclatat i se li ha encès l’uniforme.

—I què —va dir en Harry mirant el plat amb ulls encesos—; l’Snape no n’ha sigut mai, de just, amb mi.

Els seus companys no van saber què dir-li; tots tres sabien que l’enemistat entre l’Snape i en Harry era absoluta, i que es remuntava al dia que en Harry havia arribat a Hogwarts per primera vegada.

—M’esperava que aquest any seria una mica més persona —va dir l’Hermione amb veu decebuda—. Vaja, ja m’entens… —Va donar una llambregada al seu voltant; tenien uns quants llocs buits a banda i banda i no els passava ningú pel costat—. Ara que pertany a l’orde…

—Les serps verinoses no muden mai la pell —va dir en Ron en to sentenciós—. I penso que en Dumbledore s’ha equivocat confiant en l’Snape. Què demostra que hagi deixat de servir l’Innominable?

—Estic convençuda que a en Dumbledore li consta que sí, encara que no s’hagi dignat a comunicar-t’ho —li va replicar l’Hermione.

—Va, calleu d’una vegada —va dir en Harry de mal humor, en el moment que en Ron anava per obrir la boca per tornar-s’hi. Tant l’Hermione com en Ron van callar, amb cara disgustada—. És que no podeu parar ni un moment? —va dir en Harry—. Sempre esteu com gat i gos; n’estic fart. —Va deixar el pastís de carn sense acabar, es va tirar la motxilla a l’espatlla i els va deixar plantats.

Va pujar els esglaons de l’escalinata de marbre de dos en dos, a contra corrent dels alumnes que s’afanyaven a baixar a dinar. La ràbia que l’havia envaït tan d’improvís encara li cremava a dintre, i el record de les cares d’astorament d’en Ron i l’Hermione el va alegrar. «S’ho mereixen», va pensar. «Aviam si afluixen una mica… No paren de barallar-se en tot el dia… N’hi ha per tornar-se boig…».

En un replà va passar pel costat del gran retrat del cavaller Sir Cadogan; Sir Cadogan va desembeinar l’espasa i la va brandar amb fúria contra en Harry, però en Harry no li va fer cas.

—Torna, gos ronyós! Planta cara i lluita! —va bramar Sir Cadogan amb veu sorda des de darrere la visera del casc, però en Harry no es va parar, i quan Sir Cadogan va voler saltar al quadre del costat per seguir-lo, el propietari de l’altre quadre, un gos llop enorme d’aspecte amenaçador, el va fer fora.

En Harry es va passar l’estona que quedava de l’hora de dinar assegut tot sol sota la trapa del capdamunt de la torre nord, de manera que, quan va sonar el timbre, va ser el primer a pujar l’escala de plata que conduïa a l’aula on la professora Sibil·la Trelawney feia les seves classes.

Després de Pocions, Futurologia era la classe que menys li agradava a en Harry, sobretot per culpa del costum que tenia la professora Trelawney de predir la seva mort prematura cada dos per tres. La professora Trelawney era una dona prima que sempre anava embolicada amb xals i carregada de collarets i braçalets i que, amb aquelles ulleres que li engrandien els ulls, a en Harry li recordava alguna mena d’insecte. Quan en Harry va entrar a l’aula, estava enfeinada deixant tot de llibres enquadernats en pell molt fets malbé a sobre de cada una de les tauletes altes que omplien l’habitació, però la claror que feien els llums tapats amb mocadors i el mefític foc somort de la llar era tan feble que va semblar que ni s’adonés que en Harry s’asseia en la penombra. La resta de la classe va anar arribant al llarg dels cinc minuts següents. En Ron va treure el cap per la trapa, va escorcollar l’espai amb la mirada, va descobrir en Harry i va anar de dret cap on era, o almenys tan de dret com li van permetre fer-ho totes les taules, totes les cadires i tots els pufs atapeïts que va trobar pel mig.

—L’Hermione i jo hem fet les paus —va dir mentre s’asseia al costat d’en Harry.

—Me n’alegro —va remugar en Harry.

—Però l’Hermione diu que estaria bé que deixessis de descarregar sobre nostre tota la mala bava que portes —va dir en Ron.

—Perdona, però jo no…

—Jo només et dic el que m’han dit que et digui —va tallar-lo en Ron—. Però penso que té raó. No tenim la culpa de com t’hagin pogut tractar en Seamus i l’Snape.

—Jo no he dit en cap moment…

—Bon dia —va dir la professora Trelawney amb la seva habitual veu etèria i somiosa, i en Harry va callar, envaït una altra vegada per un sentiment de disgust i d’avergonyiment cap a ell mateix—, i benvinguts novament a classe de Futurologia. Com es poden imaginar, durant les vacances m’he dedicat a seguir amb atenció la seva estrella i m’alegro enormement que hagin tornat tots a Hogwarts sans i bons… com d’altra banda ja sabia que passaria.

»Sobre la taula veuran que tenen un exemplar de L’oracle dels somnis, d’Íñigo Ímago. La interpretació dels somnis és un dels mètodes més importants per endevinar el futur, i segurament entrarà a l’examen de GNOM. No és pas que cregui, naturalment, que aprovar o suspendre un examen tingui gens d’importància en una matèria com és l’art excels de l’endevinació. Per a qui és clarivident, els títols i els diplomes compten ben poc. Tot i això, el senyor director vol que facin l’examen, o sigui que…

La professora Trelawney va deixar la frase a mitges, per donar-los a entendre que considerava que la seva assignatura estava per sobre d’un assumpte tan sòrdid com un examen.

—Tinguin la bondat d’obrir el llibre per la introducció i de llegir el que Ímago hi diu sobre la interpretació dels somnis. Quan acabin es repartiran per parelles i faran servir L’oracle dels somnis per interpretar-se mútuament els somnis. Poden començar.

L’única cosa bona que tenia aquella classe és que no era doble. Quan tots van haver acabat de llegir-se la introducció del llibre, amb prou feines els quedaven deu minuts per interpretar somnis. A la taula del costat de la d’en Harry i en Ron, en Dean feia parella amb en Neville, que de seguida es va estendre sobre un malson on sortien unes estisores gegantines que portaven el barret de mudar de la seva àvia. En Harry i en Ron es van limitar a mirar-se amb cara d’avorriment.

—No me’n recordo mai, del que somio —va dir en Ron—. Digue’n tu un.

—D’algun et deus recordar, home —va dir en Harry disgustat.

No pensava confiar els seus somnis a ningú. Sabia perfectament què volia dir aquell malson recurrent on apareixia un cementiri; no tenia necessitat d’en Ron ni de la professora Trelawney ni d’aquell absurd Oracle dels somnis per saber-ho.

—Sí; l’altre dia vaig somiar que jugava a quidditch —va dir en Ron, arrufant el front a causa de l’esforç de memòria que feia—. Què creus que deu voler dir?

—Que se’t menjarà una malva gegant, segurament —va dir en Harry, mentre anava passant les pàgines de L’oracle dels somnis amb desgana. Buscar-hi fragments de somnis era una tasca molt àrida, i en Harry encara es va desanimar més quan la professora Trelawney els va dir que de deures haurien de fer un diari de tots els somnis que tinguessin durant un mes. Quan va sonar el timbre, en Harry i en Ron van ser els primers a baixar per l’escala, en Ron remugant audiblement.

—Has vist quants deures tenim per fer, ja? En Binns ens ha dit que féssim un treball de dos pams sobre les guerres dels gegants; l’Snape en vol un d’un pam i mig sobre les aplicacions de la pedra de lluna, i ara la Trelawney ens fa fer un diari d’un mes de somnis! En Fred i en George tenien raó, amb allò que van dir de cinquè i els GNOM, eh? Esperem que aquesta Umbridge no ens en posi més…

Quan van entrar a classe de Defensa contra les Forces del Mal, la professora Umbridge ja estava asseguda a la taula del professor, vestida amb la mateixa rebeca rosa que portava el vespre anterior i amb el seu llaç negre de vellut al cap. En Harry no va poder evitar que li tornés a recordar una gran mosca posada sobre un gripau més gros encara.

Els alumnes van anar entrant a l’aula en silenci; la professora Umbridge, de fet, no deixava de ser una desconeguda, i no sabien com era d’estricta.

—Bona tarda! —va dir, quan finalment tota la classe va estar asseguda.

Uns quants van respondre «bona tarda» amb un murmuri.

—No, no, no, no —va fer la professora Umbridge—. Això no és una resposta. Vull que em diguin, tots: «Bona tarda, professora Umbridge!». Va, tornem-hi. Bona tarda, nois!

—Bona tarda, professora Umbridge —li van respondre tots a cor.

—Això ja m’agrada més —va dir la professora Umbridge amb veu melosa—. Oi que no és tan difícil? I ara tinguin la bondat d’endreçar les varetes i treure les plomes.

Molts dels alumnes es van mirar amb desànim; aquella ordre d’endreçar les varetes no havia sigut mai presagi de cap classe interessant. En Harry va tornar a ficar la vareta a la motxilla i en va treure pergamí, ploma i tinta. La professora Umbridge va obrir la seva bossa, en va treure la seva vareta, que era exageradament curta, i va donar un cop sec a la pissarra, on a l’acte van aparèixer les següents paraules:

Defensa contra les Forces del Mal

Resum de principis bàsics



—Pel que sé, l’ensenyament que han rebut d’aquesta matèria ha sigut dispers i fragmentari —va declarar la professora Umbridge, de cara a tota la classe i amb les mans ajuntades a l’altura del pit—. Tants canvis de professor, molts dels quals no sembla que seguissin cap currículum aprovat per la Conselleria, ha comportat tristament que tots vostès estiguin molt per sota del nivell desitjable en uns alumnes que han de fer els GNOM.

»Però segur que els tranquil·litzarà saber que tots aquests problemes estan en via de solucionar-se. Aquest any seguirem un temari de màgia defensiva coherent i de base teòrica aprovat per la Conselleria. Tinguin la bondat d’apuntar-se això.

Va tornar a picar la pissarra amb la vareta; el primer text va desaparèixer i va ser substituït pels «Objectius de l’assignatura».

1. Comprensió dels principis inherents a la màgia defensiva.

2. Reconeixement de les situacions en què és lícit recórrer a la màgia defensiva.

3. Utilització de la màgia defensiva en un context pràctic.



Durant una breu estona, l’aula es va omplir del so de les plomes rascant el pergamí. Quan tots van haver escrit els tres objectius de l’assignatura, la professora Umbridge els va demanar:

—Tothom té el llibre de Wilbert Slinkhard Teoria de la màgia defensiva?

A la classe hi va haver un vague murmuri d’assentiment.

—Tornem-ho a provar —va dir la professora Umbridge—. Quan els faci una pregunta, vull que em responguin «Sí, professora Umbridge» o «No, professora Umbridge». Aviam: Tothom te el llibre de Wilbert Slinkhard Teoria de la màgia defensiva?

—Sí, professora Umbridge —va ressonar a tota l’aula.

—Així m’agrada —va dir la professora Umbridge—. Ara tinguin la bondat d’obrir-lo per la pàgina cinc i de llegir el primer capítol, que es titula «Nocions elementals». En silenci, sisplau.

La professora Umbridge va allunyar-se de la pissarra i es va acomodar a la cadira de darrere la taula del professor, des d’on es va posar a observar-los atentament amb els seus ulls bossuts de gripau. En Harry va obrir el llibre per la pàgina cinc i va començar a llegir.

Teoria de la màgia defensiva era terriblement avorrit, quasi tant com escoltar el professor Binns. Va notar que perdia el fil; al cap de no gaire llegia la mateixa ratlla per enèsima vegada copsant només el sentit de les primeres quatre paraules. Van transcórrer uns quants minuts sense que se sentís ni una mosca. Al costat d’en Harry, en Ron jugava distret amb la ploma amb els ulls clavats tota l’estona en el mateix lloc de la pàgina. En Harry va mirar a la seva dreta i la sorpresa que va tenir el va desensopir de cop: l’Hermione no havia ni obert el llibre, i mirava la professora Umbridge fixament amb la mà aixecada.

En Harry no recordava cap vegada que l’Hermione hagués deixat de llegir res que li haguessin dit que llegís, ni tampoc que hagués resistit mai a la temptació d’obrir cap dels llibres que li queien a les mans. Va mirar-se-la amb expressió interrogativa, però ella es va limitar a remenar el cap imperceptiblement com dient-li que no estava per preguntes i va continuar amb la vista fixada en la professora Umbridge, que per la seva banda semblava decidida a no deixar de mirar en sentit contrari.

Al cap d’uns quants minuts més, però, en Harry havia deixat de ser l’únic que mirava l’Hermione. El capítol que se’ls havia encomanat de llegir era tan carregós que cada vegada hi va haver més alumnes que van estimar-se més observar els esforços silenciosos de l’Hermione per atreure l’atenció de la professora Umbridge que no barallar-se amb les «Nocions elementals».

Quan ja hi havia més de la meitat de la classe mirant l’Hermione en lloc del llibre que tenien al davant, va semblar que la professora Umbridge es decidís per fi a enfrontar-se a la situació que s’havia creat.

—Que em volia demanar res sobre el capítol? —va demanar a l’Hermione, ben bé com si s’acabés de fixar en ella.

—No, sobre el capítol no —va dir l’Hermione.

—Doncs ara toca llegir —va dir la professora Umbridge, ensenyant les seves dents acabades en punta—. Si té cap altra pregunta per fer, l’hi respondré quan acabem la classe.

—Li volia fer una pregunta sobre els objectius de l’assignatura —va dir l’Hermione.

La professora Umbridge va arrufar les celles.

—Em diu el seu nom, sisplau?

—Hermione Granger —va dir l’Hermione.

—Doncs bé, senyoreta Granger, trobo que els objectius de l’assignatura són prou clars si un se’ls llegeix amb prou deteniment —va dir la professora Umbridge amb veu melosa però terminant.

—Jo no ho veig així —va dir l’Hermione sense embuts—. Enlloc diu res d’utilitzar sortilegis defensius.

Va haver-hi un breu silenci durant el qual molts dels alumnes es van tombar cap a la pissarra per donar una mala mirada als tres objectius de l’assignatura, que encara hi estaven escrits.

—Utilitzar sortilegis defensius? —va repetir la professora Umbridge amb una rialleta—. Per què? No m’imagino que durant la classe es pugui donar cap situació que exigeixi recórrer a l’ús de cap sortilegi defensiu, senyoreta Granger. No deu tenir por que algú l’ataqui a classe, espero!

—No farem servir màgia, doncs? —va exclamar en Ron.

—Quan un alumne vol parlar a classe ha d’aixecar abans la mà… Em diu el seu nom, sisplau?

—Ron Weasley —va dir en Ron, i va aixecar la mà.

La professora Umbridge, amb un somriure més gran encara, li va donar l’esquena. A l’acte, en Harry i l’Hermione van aixecar també la mà. La professora Umbridge va fixar un instant els seus ulls bossuts en en Harry, i es va adreçar a l’Hermione.

—Digui, senyoreta Granger; que em volia demanar res més?

—Sí —va dir l’Hermione—. Diria que l’objectiu principal de l’assignatura de Defensa contra les Forces del Mal és practicar sortilegis defensius, no?

—Que potser és pedagoga diplomada per la Conselleria, senyoreta Granger? —va dir la professora Umbridge, amb una veu falsament dolça.

—No, però…

—En aquest cas, em sap greu dir-li que no està qualificada per decidir quin és l’«objectiu principal» de cap assignatura. El temari ha estat concebut per bruixots de molta més edat i molta més experiència que vostè, per tal que vostè aprengui sortilegis defensius d’una manera segura, sense perill…

—I això, de què serveix? —va dir en Harry alçant la veu—. Si mai ens ataquen, no serà d’una manera…

—La mà, senyor Potter! —va dir la professora Umbridge amb una cantarella.

En Harry va aixecar el puny. La professora Umbridge va apartar la mirada d’ell a l’acte, però es va trobar amb uns quants alumnes més que havien aixecat la mà.

—Em diu el seu nom, sisplau? —va demanar la professora Umbridge a en Dean.

—Dean Thomas.

—Què volia, senyor Thomas?

—Trobo que això que diu en Harry és veritat —va dir en Dean—. Si ens ataquen, correrem perill.

—Li repetiré el que he dit abans a la senyoreta Granger —va dir la professora Umbridge, somrient a en Dean d’una manera ofensiva—. Que potser té por que algú l’ataqui a classe?

—No, però…

La professora Umbridge el va interrompre.

—No vull criticar la manera com s’han fet les coses fins ara en aquesta escola —va dir, exhibint un gran somriure postís—, però tots vostès han rebut en aquesta classe la mala influència d’uns quants bruixots molt i molt irresponsables, a banda d’algun —va afegir, amb una rialleta sinistra— híbrid extremament perillós.

—Si es refereix al professor Llopin —va tallar-la en Dean enfurismat—, és el millor que hem…

—La mà, senyor Thomas! Com els deia, se’ls ha fet conèixer uns quants sortilegis complicats que són del tot inadequats per al seu nivell i la seva edat i que a més a més poden ser letals. Se’ls ha fet creure que és fàcil que en qualsevol moment puguin ser atacats per les forces del mal…

—Això no és veritat —va dir l’Hermione—; només…

—No té la mà aixecada, senyoreta Granger!

L’Hermione va alçar la mà, i immediatament la professora Umbridge va deixar de mirar-la.

—Pel que tinc entès, el professor que em va precedir no només va obrar maleficis prohibits davant de tots vostès, sinó que en va fer algun sobre algun de vostès.

—Perquè ara resulta que era boig, oi? —va dir en Dean, sulfurat—. Doncs tot i així en vam aprendre molt.

—No té la mà aixecada, senyor Thomas! —va exclamar a professora Umbridge—. A parer de la Conselleria, en tot cas, amb uns coneixements teòrics sobre la matèria n’han de tenir prou per superar l’examen, que és en definitiva l’objectiu últim de l’escola. Em diu el seu nom, sisplau? —va acabar dient, fixant la vista en la Parvati, que acabava d’aixecar la mà.

—Parvati Patil. No hi haurà cap prova pràctica en l’examen de GNOM de Defensa contra les Forces del Mal? No hauríem de demostrar que sabem fer contramaleficis i coses així?

—Si han estudiat la teoria amb prou aplicació, no veig per què no han de saber fer qualsevol sortilegi en condicions segures en un examen —va dir la professora Umbridge amb displicència.

—Sense haver practicat abans? —va demanar la Parvati, incrèdula—. Insinua que no farem cap sortilegi fins al dia de l’examen?

—Li repeteixo que, si han estudiat la teoria amb prou aplicació…

—I de què serveix la teoria quan surts al carrer? —va dir en Harry alçant la veu, amb el puny enlaire una altra vegada.

—Aquí som a l’escola, senyor Potter, no al carrer —va dir la professora Umbridge amb veu melosa.

—Amb això vol dir que no hem de sortir d’aquí preparats pel que puguem trobar de dolent a la vida?

—A la vida no trobarà res de dolent, senyor Potter.

—Com que no? —va dir en Harry. Havia passat tot el dia amb els nervis a flor de pell, i ara estava a punt de perdre’ls.

—Qui s’imagina que ha de voler atacar uns nois i unes noies com vostès? —va demanar la professora Umbridge amb una veu repulsivament mel·líflua.

—Aviam, deixi’m pensar… —va dir en Harry, amb aire falsament reflexiu—. Lord Voldemort, potser?

En Ron va reprimir una exclamació; a la Lavender Brown se li va escapar un xisclet; en Neville va caure del tamboret. La professora Umbridge, en canvi, no va ni pestanyejar. Va quedar-se mirant en Harry de fit a fit amb una tètrica expressió de satisfacció a la cara.

—Deu punts menys per a Gryffindor, senyor Potter.

Tota la classe va quedar muda i quieta. Tothom mirava o la professora Umbridge o en Harry.

—Permetin-me que els deixi un parell de coses clares d’una vegada. —La professora Umbridge es va aixecar i es va inclinar cap a ells, arrepenjant-se a la taula amb les palmes obertes de les seves dues mans molsudes—. Sé que els han explicat que cert bruixot maligne ha tornat de mort a vida…

—No era mort —va dir en Harry, fora de si—, però és veritat que ha tornat!

—Ja ha fet perdre deu punts a Gryffindor, senyor Potter; no vulgui complicar-se la vida encara més —va dir la professora Umbridge d’una tirada sense mirar-lo—. Com deia, se’ls ha fet saber que cert bruixot maligne torna a estar en llibertat… Doncs és mentida.

—No és mentida! —va dir en Harry—. Jo el vaig veure, i m’hi vaig enfrontar!

—Està castigat després de classe, senyor Potter! —va dir la professora Umbridge en to triomfal—. Demà a la tarda, a les cinc, al meu despatx. Ho repeteixo: és mentida. La Conselleria d’Afers Màgics els assegura que cap bruixot maligne els farà mal. Si tot i així no n’estan convençuts, tinguin la bondat de venir-me a veure al despatx fora de l’horari lectiu. Si algú els alarma amb qualsevol falsedat sobre bruixots malignes que ressusciten, els agrairé que m’ho comuniquin. Sóc aquí per ajudar-los. Vull ser una amiga per a vostès. I ara, sisplau, tinguin la bondat de reprendre la lectura. Pàgina cinc, «Nocions elementals».

La professora Umbridge es va tornar a asseure darrere la taula. En Harry, en canvi, es va aixecar. Tothom se’l va quedar mirant; en Seamus va fer cara d’esglai i d’admiració alhora.

—Harry, seu! —li va xiuxiuejar l’Hermione en to comminatori, estirant-li la màniga, però en Harry es va deixar anar d’una estrebada.

—Així, segons vostè, en Cedric Diggory va morir perquè li va venir de gust, oi? —va dir en Harry amb veu tremolosa.

Tota la classe va aguantar la respiració, perquè ningú dels presents, tret d’en Ron i l’Hermione, havien sentit mai en Harry explicant res del que havia passat la nit que en Cedric va morir. Miraven amb ulls àvids ara en Harry ara la professora Umbridge, que havia aixecat la vista i observava en Harry sense cap rastre a la boca d’aquell seu somriure forçat.

—La mort d’en Cedric Diggory va ser un accident desgraciat —va dir amb fredor.

—Va ser un assassinat —va dir en Harry. Va notar que tremolava tot ell. De tot allò, no n’havia parlat pràcticament amb ningú, i encara menys davant d’una trentena de companys que l’escoltaven ansiosos—. Va matar-lo en Voldemort, i vostè ho sap perfectament.

La professora Umbridge tenia la cara buida de tota expressió. Per un instant, en Harry va pensar que li clavaria un crit. De cop va dir, amb un dolcíssim registre de nena petita:

—Acosti’s, senyor Potter, faci el favor.

En Harry va apartar la cadira amb el peu, va passar per darrere en Ron i l’Hermione i es va acostar a la taula del professor. Va notar que tota la classe s’aguantava l’alè. Estava tan enrabiat que tant li feia com pogués acabar tot plegat.

La professora Umbridge va treure un petit pergamí cargolat de color rosa de la bossa, el va estirar damunt la taula, va sucar la ploma en un tinter i es va posar a escriure, tan inclinada sobre el pergamí que en Harry no va poder veure què hi posava. Ningú va obrir la boca. Quan va acabar va cargolar el pergamí i hi va donar un copet amb la vareta, cosa que va fer que quedés segellat de tal manera que no s’hi veia cap juntura i no es podia obrir.

—Porti això a la professora McGonagall, sisplau —va dir la Professora Umbridge, i li va lliurar la nota.

En Harry va agafar-la sense dir res, va fer mitja volta, va sortir de l’aula sense ni mirar en Ron i l’Hermione i va tancar amb un cop de porta. Va recórrer el passadís corrents, aferrant amb la mà la nota per a la professora McGonagall, i en un recolze va topar de cara amb en Peeves, l’esperit rabassut i bocagròs de Hogwarts, que surava a mitja altura estirat de panxa enlaire fent jocs malabars amb uns quants tinters.

—Vaja, però si és en Poti-poti! —va exclamar en Peeves, i li van caure a terra dos tinters, que es van trencar i van deixar les parets esquitxades de tinta. En Harry, remugant, va fer un salt enrere per no embrutar-se.

—Va, Peeves, deixa’m tranquil.

—Ui; avui en Harry Pòtol està empipat —va dir en Peeves, que es va dedicar a empaitar en Harry al llarg del passadís sobrevolant-lo i observant-lo amb aire burleta—. Què t’ha passat, avui, Harry Potiner? Has sentit veus? Has vist visions? Tornes a tenir do de llengües? —va acabar dient en Peeves fent-li llengotes.

—T’he dit que em deixis en pau!!! —va cridar en Harry, que va baixar corrents les primeres escales que va trobar, però en Peeves va lliscar per la barana estirat d’esquena al seu costat.

No tothom té en Poti-poti

per un rabiüt acabat,

perquè n’hi ha de més benèvols

que el troben molt desgraciat;

però en Peeves, que en això és gat vell,

opina que està guillat.



—Calla!!!

A la seva esquerra es va obrir una porta d’una revolada i en va sortir la professora McGonagall, que era al seu despatx, amb expressió severa i una mica amoïnada.

—Es pot saber per què crida tant, Potter? —li va dir, renyant-lo, mentre en Peeves se n’anava com una fletxa xerrotejant tot satisfet—. Com és que no és a classe?

—M’han fet venir a veure-la —li va dir en Harry amb tibantor.

—Què vol dir que l’han fet venir?

En Harry va allargar-li la nota de la professora Umbridge. La professora McGonagall l’hi va agafar, amb el front arrufat, la va descloure amb un cop de vareta, la va descargolar i va començar a llegir-la. A través de les seves ulleres de muntura quadrada, els ulls li anaven de banda a banda del pergamí llegint el que la professora Umbridge havia escrit, i a cada ratlla que passava se li empetitien més i més.

—Acompanyi’m, Potter.

En Harry va entrar darrere d’ella al seu despatx. La porta es va tancar tota sola quan tots dos van ser a dintre.

—Digui’m —va dir la professora McGonagall en to comminatori—. És veritat, tot això?

—El què? —va voler saber en Harry, en un to més agressiu de com hauria volgut—. El què, professora McGonagall? —va afegir, per semblar més educat.

—És veritat que ha alçat la veu a la professora Umbridge?

—Sí —va dir en Harry.

—I que li ha dit mentidera?

—Sí.

—I que li ha dit que l’Innominable ha tornat?

—Sí.

La professora McGonagall es va asseure darrere la taula i es va posar a observar en Harry amb atenció. De cop va dir:

—Agafi una galeta, Potter.

—Què?

—Que agafi una galeta —va repetir ella amb irritació, i li va assenyalar un pot amb un dibuix de quadres escocesos que hi havia al capdamunt d’una de les piles de papers de sobre la taula—. I segui.

En Harry va recordar aquella vegada que la professora McGonagall, en lloc de pegar-lo amb la palmatòria com ell es pensava que faria, el va triar per a l’equip de quidditch de Gryffindor. Va deixar-se caure a la cadira de davant de la professora McGonagall i va agafar una galeta de gingebre, tan confós i desconcertat com s’havia sentit aleshores.

La professora McGonagall va deixar la nota de la professora Umbridge sobre la taula i es va quedar mirant en Harry molt seriosa.

—Potter, vigili.

En Harry es va empassar el tros de galeta de gingebre que tenia a la boca i li va aguantar la mirada. La professora McGonagall feia servir un to de veu que li va venir de nou; no era ni categòric, ni eixut, ni sever; era un to greu, de preocupació, molt més humà que de costum.

—Tenir mala conducta a classe de la professora Umbridge li pot costar molt més que deu punts i que el castiguin després de les hores lectives.

—Què vol dir?

—Tingui una mica de sentit comú, Potter —li va dir la professora McGonagall en to de retret, novament en el seu to de sempre—. Sap perfectament qui ens l’envia, o sigui que també ha de saber a qui dóna comptes.

Va sonar el timbre de final de classe. De sobre i de tots costats els va arribar l’enrenou de centenars d’estudiants en moviment.

—Diu que el castiga després de classe cada tarda d’aquesta setmana a partir de demà —va dir la professora McGonagall, després de tornar a donar un cop d’ull a la nota de la professora Umbridge.

—Cada tarda d’aquesta setmana? —va repetir en Harry, esgarrifat—. Professora McGonagall, vostè no podria…?

—No, no hi puc fer res —va dir la professora McGonagall en un to que no admetia rèplica.

—Però si…

—És professora seva, i té tot el dret de castigar-lo. Demà a la tarda a les cinc anirà al seu despatx sens falta. I tingui present això que li dic: vagi amb compte amb la Dolors Umbridge.

—Però si he dit la veritat! —va dir en Harry, ofès—. En Voldemort ha tornat, i vostè ho sap, i el professor Dumbledore també…

—Potter, per l’amor de Déu! —va dir la professora McGonagall, apujant-se les ulleres amb un gest nerviós, perquè el nom de Voldemort li havia fet fer una ganyota d’esglai—. Aquí la qüestió no és sobre qui diu veritat o qui diu mentida; la qüestió és conservar la sang freda i el domini d’un mateix!

Es va aixecar, amb els forats del nas dilatats i la boca contreta, i en Harry la va imitar.

—Agafi una altra galeta —va dir la professora McGonagall amb veu irritada, allargant-li el pot.

—No, gràcies —va dir en Harry amb fredor.

—Vinga, no faci compliments —li va respondre ella.

En Harry en va agafar una.

—Gràcies —va dir amb desgana.

—No el va sentir, Potter, el discurs que la Dolors Umbridge va fer durant el banquet de començament de curs?

—Sí —va dir en Harry—. Sí… Va dir que… el progrés quedava prohibit, o una cosa així… i que… la Conselleria d’Afers Màgics volia manar a Hogwarts.

La professora McGonagall el va observar amb deteniment, va arrufar el nas, va sortir de darrere la taula i li va obrir la porta.

—M’alegra veure que com a mínim escolta una mica l’Hermione Granger —va dir, i el va convidar a sortir del despatx.





13. Càstigs i dolors


Aquell vespre, al Gran Saló, en Harry no va tenir un sopar gaire agradable. La notícia sobre la discussió que havia tingut amb la professora Umbridge s’havia escampat per tot Hogwarts més de pressa encara que de costum. Mentre s’asseia a taula entre en Ron i l’Hermione, tothom del seu voltant es va posar a xiuxiuejar. En Harry va trobar curiós que de tots ells ningú es preocupés per si sentia o no el que deien sobre ell; més aviat semblava que volguessin fer-lo enrabiar perquè alcés la veu una altra vegada i així poguessin sentir-li explicar el cas personalment.

—Diu que va veure com mataven en Cedric Diggory…

—Assegura que es va batre amb l’Innominable…

—Pots comptar…

—Creus que s’ho inventa?

—És tot una bola…

—El que no entenc —va dir en Harry entre dents, mentre deixava la forquilla i el ganivet a la taula de tant que li tremolaven les mans— és per què tothom s’ho va creure fa dos mesos quan en Dumbledore els ho va explicar…

—És que potser no s’ho van creure —va dir l’Hermione amb veu trista—. Va, anem-nos-en.

I va deixar també la forquilla i el ganivet sobre la taula. En Ron va mirar amb recança el tros de pastís de poma que li quedava al plat, però els va imitar. Van travessar el Gran Saló amb els ulls de tothom clavats a l’esquena.

—Que vols dir que potser no es van creure en Dumbledore? —va demanar en Harry a l’Hermione quan van arribar al replà del primer pis.

—No et pots imaginar l’enrenou que hi va haver quan va passar —va dir l’Hermione en veu baixa—. Et vas plantar allà al mig del camp portant el cadàver d’en Cedric a pes de braços… Cap de nosaltres havia vist què havia passat al laberint… Vam haver d’acceptar la paraula d’en Dumbledore, que va dir que l’Innominable havia tornat, havia mort en Cedric i s’havia enfrontat amb tu.

—I és el que va passar! —va dir en Harry alçant la veu.

—Ja ho sé, Harry; no cal que hi tornis! —va dir l’Hermione, fastiguejada—. Però va passar que, abans que la gent ho arribés a pair, va arribar l’estiu, tothom se’n va anar cap a casa seva i s’hi han passat dos mesos llegint que estàs com un llum i que en Dumbledore comença a fer catúfols!

Van enfilar els passadissos deserts en direcció a la torre de Gryffindor acompanyats pel tamborineig de la pluja sobre els vidres de les finestres. A en Harry li semblava que aquell primer dia hagués durat una setmana, però abans d’anar-se’n a dormir encara havia de fer una pila de deures. Va notar una ombra de mal sobre la cella dreta. Quan enfilaven el passadís on hi havia el quadre de la Senyora Grassa va mirar el paisatge fosc a través d’una finestra batuda per la pluja. Continuava sense haver-hi llum a la cabanya d’en Hagrid.

—Mimbulus mimbletonia —va dir l’Hermione abans que la Senyora Grassa els ho demanés. El quadre es va obrir com una porta, va deixar a la vista l’obertura que amagava i tots tres s’hi van esquitllar.

La sala comunitària era pràcticament buida; quasi tothom encara sopava. En Malifet va saltar de la butaca on estava arraulit i els va sortir a rebre roncant de plaer, i, quan en Harry, en Ron i l’Hermione van ocupar les seves tres butaques preferides a la vora del foc, es va enfilar d’un bot a la falda de l’Hermione i s’hi va enroscar com una bola rossa de pèl. En Harry es va quedar contemplant les flames, amb un sentiment de buidor i de fatiga.

—Com és que ho permet, en Dumbledore, tot això? —va exclamar l’Hermione de cop i volta. En Harry i en Ron van tenir un sobresalt, i en Malifet li va saltar de la falda amb expressió ofesa. L’Hermione va clavar un cop als braços de la butaca, enrabiada, amb tanta força que de les costures de la tapisseria van sortir miques d’encoixinat—. Com és que deixa que aquesta dona horrible ens faci classes? I a sobre l’any que tenim els GNOM!

—La veritat és que cap any hem tingut cap professor de Defensa contra les Forces del Mal que fos gaire bo —va dir en Harry—. És normal; en Hagrid ens ho va explicar: ningú vol la plaça perquè diuen que està maleïda.

—Ja ho sé; però això d’agafar algú que es nega a deixar-nos fer màgia és molt gros! Què pretén, en Dumbledore?

—I aquesta bruixa busca gent que li faci d’espieta —va dir en Ron amb veu lúgubre—. Sabeu que ha dit que ens agrairà que li anem a comunicar si sentim que algú diu que l’Innominable ha tornat?

—És evident, que aquesta dona ha vingut a espiar-nos a tots; per què et penses que el senyor Fudge l’ha enviat, sinó? —li va respondre l’Hermione.

—No us comenceu a barallar una altra vegada, sisplau —va dir en Harry amb veu cansada quan va veure que en Ron obria la boca per replicar—. I si ens hi posem i ens traiem tots aquests deures de sobre?

Van anar a agafar les motxilles del racó on les havien deixat i van tornar-se a asseure a la vora del foc. Els companys començaven a tornar de sopar. En Harry va mantenir la vista apartada de l’obertura de darrere el quadre, però no va poder evitar notar que atreia l’atenció de tothom.

—Fem primer els deures de l’Snape? —va dir en Ron mentre sucava la ploma al tinter—. «Les propietats… de la pedra de lluna… i les seves aplicacions… en l’elaboració de pocions…» —va murmurar, mentre ho escrivia al capdamunt del pergamí—. Ja està. —Va subratllar el títol, i es va quedar mirant l’Hermione amb aire expectant—. Què? Quines són les propietats de la pedra de lluna, i quines aplicacions té en l’elaboració de pocions?

Però l’Hermione no l’escoltava; mirava amb atenció cap a l’altra punta de la sala, on hi havia en Fred, en George i en Lee Jordan asseguts al mig d’una pinya d’alumnes de primer d’aspecte innocent que mastegaven tots alguna cosa que en Fred semblava haver tret de la paperina que tenia a la mà.

—Em sap greu, però això passa de mida —va dir, i es va aixecar amb expressió enfurismada—. Som-hi, Ron.

—Què passa? —va dir en Ron, que es notava que només volia fer temps—. Per favor, Hermione; no els hi pots prohibir que reparteixin caramels!

—Saps tan bé com jo que són toffees nasohemorràgics o pastilles vomitòries o…

—… o bombons desmaiadors! —va suggerir en Harry en veu baixa.

Un darrere l’altre, com si haguessin rebut un cop de maça invisible al cap, tots els alumnes de primer es van desplomar inconscients a la butaca; uns van lliscar fins a terra, mentre que altres van quedar penjant d’un braç de la butaca amb la llengua a fora. La majoria dels que s’ho miraven van riure; l’Hermione, en canvi, es va quadrar i es va encaminar de dret cap on hi havia en Fred i en George, que tenien un bloc de notes cada un a la mà i observaven amb atenció els alumnes inconscients. En Ron es va mig aixecar de la butaca, va romancejar un moment i va murmurar a en Harry:

—Veig que l’Hermione té la situació dominada.

I s’hi va aclofar tant com l’hi va permetre el seu cos esprimatxat.

—Ja n’hi ha prou! —va dir l’Hermione amb energia a en Fred i en George, que van aixecar la vista amb no gaire cara de sorpresa.

—Tens tota la raó —va dir en George, assentint amb el cap—; la dosi ja és prou forta, oi?

—Aquest matí ja us he dit que no podeu fer provar aquestes porqueries a cap alumne!

—Però si els hi paguem! —va dir en George en to indignat.

—Tant me fa! Pot fer-los-hi mal!

—Apa… —va dir en Fred.

—Tranquil·la, Hermione, que no els hi passa res! —va dir en to conciliador en Lee, que va anar d’un alumne a l’altre ficant un caramel de color granat a la boca oberta de cada un.

—Ho veus? Té, ja es desperten —va dir en George.

Efectivament, uns quants alumnes es començaven a bellugar. Algun va quedar tan parat de veure que estava estirat a terra, o pengim-penjam a la butaca, que en Harry va donar per descomptat que en Fred i en George no els havien advertit dels efectes que podien tenir els caramels.

—Et trobes bé? —va demanar en George amb interès a una nena menuda de cabellera negra que tenia als seus peus.

—Em… em sembla que sí… —va dir la nena amb veu tremolosa.

—Perfecte —va dir en Fred, satisfet, però l’Hermione li va arrencar de les mans tant el bloc de notes com la paperina de bombons desmaiadors.

—De perfecte, no en té res!

—Com que no? Bé són vius, no? —va dir en Fred, contrariat.

—Això no està bé; i si un us agafés alguna indisposició greu?

—No hi ha perill; tots els caramels ja els hem provat nosaltres; això només ho fem per veure si tothom hi reacciona igual…

—Si no pareu, penso…

—Què ens penses fer? Ens castigaràs de cara a la paret? —va dir en Fred en to desafiant.

—Ens faràs copiar? —va dir en George, amb una mitja rialla.

Tothom de la sala que s’ho mirava es va posar a riure. L’Hermione va redreçar el cos; els ulls se li van empetitir, i va semblar que la cabellera se li eriçava.

—No —va dir, amb la veu tremolant-li de ràbia—; escriuré a la vostra mare.

—No t’hi atreviràs —va dir esgarrifat en George, i va recular un pas.

—I tant, si m’hi atreviré —va dir l’Hermione amb expressió sorruda—. Que us mengeu aquesta porqueria vosaltres no ho puc impedir, però sí que en feu menjar als alumnes de primer.

En Fred i en George van quedar garratibats. Per ells, aquella amenaça de l’Hermione era un cop baix. L’Hermione els va dirigir una altra mirada amenaçadora, va tirar a les mans d’en Fred el bloc de notes i la paperina de bombons desmaiadors i va tornar cap a la vora del foc amb el cap alt.

En Ron estava tan aclofat a la butaca que tenia el nas a l’altura dels genolls.

—Gràcies per la col·laboració, Ron —li va dir l’Hermione amb agror.

—T’has espavilat molt bé tota sola —va murmurar en Ron.

L’Hermione va fixar la vista un moment en el pergamí en blanc que tenia al davant i va dir amb irritació:

—Ho deixo córrer; ara no em puc concentrar. Me’n vaig a dormir.

I va obrir la motxilla. En Harry es va pensar que ho feia per ficar-hi els llibres, però en va treure dues peces informes de llana que va deixar amb delicadesa sobre la taula de vora la llar de foc i que va tapar amb uns quants pergamins rebregats i una ploma partida. En acabat, l’Hermione va recular una mica per veure com havia quedat disposat tot.

—Es pot saber què fas, per Merlí? —va dir en Ron, mirant-la com si tingués por que s’hagués trastocat.

—Són barrets per a elfs domèstics —va dir l’Hermione amb veu ferma mentre endreçava finalment els llibres a la motxilla—. Els he fet durant l’estiu. Sense màgia faig mitja molt a poc a poc, però aquí a l’escola en podré fer molts més.

—Ara et dediques a deixar barrets per als elfs? —va dir en Ron arrossegant la veu—. I els has de tapar amb aquest paperam?

—Sí —va dir l’Hermione en to desafiant mentre es tirava la motxilla a l’espatlla.

—Això no és jugar net —va dir en Ron, irritat—. Els vols induir a posar-se els barrets amb engany. Els vols alliberar quan potser ells no volen ser lliures.

—És clar que ho volen ser! —va dir l’Hermione amb convicció, tot i posar-se vermella—. I pobre de tu si toques aquests barrets, Ron!

Va fer mitja volta i se’n va anar. En Ron va esperar que hagués travessat la porta que conduïa a les habitacions de les noies i va treure els pergamins rebregats de sobre els barrets de llana.

—Almenys que vegin què s’emporten —va dir amb fermesa—. Bé —va fer, cargolant el pergamí on havia escrit el títol del treball de l’Snape—, no val la pena fer l’esforç d’acabar això ara sense l’Hermione; no tinc ni idea per a què serveixen les pedres de lluna. I tu?

En Harry va remenar el cap, i quan ho feia va notar que el pols dret li feia més mal que abans. Va pensar en la llargada del treball sobre les guerres dels gegants i li va venir una altra fiblada. Tot i saber que l’endemà al matí li sabria greu no haver fet els deures la nit anterior, va tornar a encabir els llibres a la motxilla.

—Jo també me’n vaig a dormir.

Quan anava cap a la porta que conduïa a les habitacions va passar pel costat d’en Seamus, però no el va mirar. Per un instant, a en Harry li va semblar que en Seamus obria la boca per dir-li alguna cosa, però ell va accelerar el pas amb ganes de refugiar-se en la calma de l’escala de cargol de pedra sense haver d’aguantar cap provocació més.

Quan l’endemà es van despertar feia un dia igual de gris i plujós que l’anterior. A l’hora d’esmorzar, a la taula de professors continuava sense haver-hi en Hagrid.

—Per compensar-ho, l’Snape tampoc hi és —va dir en Ron en to animat.

L’Hermione va fer un gran badall i es va servir cafè. Se la veia contenta per alguna cosa, i en Ron li va demanar què la feia estar de bon humor. Ella es va limitar a dir:

—Els barrets ja no hi són. Encara resultarà que els elfs sí que volen ser lliures.

—Jo no hi posaria la mà al foc —va dir en Ron, mordaç—. Potser no ho consideren roba. A mi, més que barrets, em van semblar globus de llana.

L’Hermione no li va dirigir la paraula en tot el matí.

Després de les dues hores d’Encanteris van tenir dues hores més de Transfiguració. Tant el professor Flitwick com la professora McGonagall es van passar el primer quart d’hora de classe alliçonant-los sobre la importància dels GNOM.

—Una cosa que no han de perdre de vista —va dir el professor Flitwick amb la seva veu d’espinguet, enfilat com sempre damunt d’una pila de llibres per poder-hi veure per sobre de la taula— és que aquests exàmens poden determinar a la llarga el seu futur! Si encara no tenen decidit a què es volen dedicar, ara és el moment de decidir-ho. I, mentre no ho fan, i tot i saber-me molt greu, haurem de treballar més que mai per procurar que estiguin a l’altura de les circumstàncies!

A continuació van passar una hora llarga repassant diferents menes d’encantaments «atraients», que, segons el professor Flitwick, podia ser que sortissin al GNOM, i va acabar la classe posant-los més deures que mai.

Transfiguració va ser igual o pitjor.

—No podran mai treure’s un GNOM —els va dir la professora McGonagall en to adust— sense posar-hi molta aplicació, tant en la teoria com en la pràctica. Els considero a tots capaços de treure’s el GNOM en Transfiguració si s’hi esforcen una mica. —En Neville va deixar anar un esbufec trist d’incredulitat—. Vostè també, Longbottom —va dir la professora McGonagall—. L’únic problema que té vostè en el que fa és que li falta confiança. Bé; avui començarem amb els sortilegis volatilitzadors. Són més fàcils que els conjurs, que no s’acostumen a aprendre fins que no es fa el MAG, però no deixen de ser de les arts màgiques més difícils que us poden sortir al GNOM.

Tenia raó; en Harry trobava que els sortilegis volatilitzadors eren d’allò més difícils. Després de les dues hores de classe, ni en Ron ni ell no havien aconseguit volatilitzar els cargols amb què practicaven, encara que en Ron va dir il·lusionat que li semblava que el seu havia empal·lidit una mica. L’Hermione, per la seva banda, va aconseguir volatilitzar el seu cargol a la tercera, cosa que va fer que la professora McGonagall premiés Gryffindor amb deu punts de bonificació. Va ser l’únic alumne a qui no va posar deures; tots els altres haurien de practicar el sortilegi per tenir-lo a punt per l’endemà a la tarda, que tornarien a provar-lo amb els cargols respectius.

Una mica espantats per la quantitat de deures que havien de fer, en Harry i en Ron es van passar l’hora de dinar a la biblioteca buscant les aplicacions de la pedra de lluna en l’elaboració de pocions. Disgustada encara per la broma de mal gust que en Ron li havia fet sobre els barrets de llana, l’Hermione no els va acompanyar. Quan van arribar a la tarda a classe de Criança de Criatures Màgiques, en Harry tornava a tenir mal de cap.

S’havia girat fred i vent, i, quan baixaven pels prats que morien al llindar del bosc prohibit, a tocar de la cabanya d’en Hagrid, els va caure alguna gota de pluja a la cara. La professora Grubbly-Plank esperava els alumnes asseguda a uns deu metres de a porta de la cabanya d’en Hagrid, davant d’una taula de cavallets plena de branquillons. Quan en Harry i en Ron van arribar on era, van sentir darrere seu una riallada que els va fer tombar-se: era en Draco Malfoy que se’ls acostava a bon pas, envoltat per la seva colla habitual d’acòlits de Slytherin. Devia haver acabat de dir alguna cosa molt divertida, perquè en Crabbe, en Goyle, la Pansy Parkinson i tots els altres continuaven rient amb ganes quan es van congregar al voltant de la taula de cavallets; a més a més, per la manera com se’l miraven tots, en Harry s’hauria jugat qualsevol cosa que el tema de la broma era ell.

—Ja hi som tots? —va remugar la professora Grubbly-Plank quan tots els Gryffindor i tots els Slytherin van haver arribat—. Doncs ja ens hi podem posar. Qui em sap dir com es diuen aquestes coses?

Va assenyalar el munt de branquillons que tenia davant. L’Hermione va aixecar la mà ben enlaire. Darrere seu, en Malfoy la va escarnir fent bots d’impaciència per respondre a la pregunta. La Pansy Parkinson va deixar anar una rialleta, que es va convertir en un xisclet quan va veure que els branquillons de sobre la taula es posaven drets i resultaven ser una mena de follets petits semblants als pixis però de fusta, amb cames i braços nuosos de color castany, dos ditets com tiges llenyoses al final de cada mà i una estranya cara plana, com un tros d’escorça, on els brillaven dos ullets castany fosc.

—Oooooh! —van exclamar la Parvati i la Lavender, cosa que va irritar en Harry profundament. Com si en Hagrid no els hagués ensenyat mai cap ésser espectacular! S’havia de reconèixer que els cucbruts havien sigut una mica avorrits, però les salamandres i els hipogrifs havien sigut molt interessants, i els uixecs cul de tro, potser una mica massa i tot.

—Facin el favor de no alçar la veu, senyoretes! —va dir la professora Grubbly-Plank en to imperatiu mentre escampava un grapat d’una cosa que semblava arròs integral per sobre d’aquells éssers bastó, que es van tirar a l’acte sobre el menjar—. Aviam; hi ha algú que sàpiga com es diuen aquests éssers? Digui, senyoreta Granger.

—Ballestrincs —va dir l’Hermione—. Són guardians dels arbres i acostumen a viure en arbres de fer varetes.

—Cinc punts per a Gryffindor —va dir la professora Grubbly-Plank—. Efectivament, són ballestrincs, i, com molt bé diu la senyoreta Granger, normalment viuen en arbres de fusta apta per fer varetes. Algú sap què mengen?

—Porquets de Sant Antoni —va afanyar-se a dir l’Hermione, cosa que explicava que el que en Harry havia pres per grans d’arròs es mogués—. Però també ous de fada, si en troben.

—Molt bé; cinc punts més… Sempre que els calgui fulla o fusta d’un arbre on viu un ballestrinc, doncs, convé que tinguin un grapat de porquets de Sant Antoni a mà per distreure’l o per calmar-lo. Potser no semblen perillosos, però si se’ls molesta poden arribar a voler-te arrencar els ulls amb els dits, que, com poden veure, són molt esmolats i s’han de mantenir sempre lluny de la cara. Si tenen la bondat d’acostar-se una mica més, els podran examinar més de prop. Facin grups de tres i agafin un grapat de porquets de Sant Antoni i un ballestrinc per grup; fent-ho així n’hi haurà prous per a tots. Vull que cadascú de vostès me’n faci un dibuix amb totes les parts del cos assenyalades, que em lliuraran al final de la classe.

Tota la classe es va arraïmar al voltant de la taula de cavallets. En Harry es va situar expressament cap a la part de darrere per poder quedar al costat mateix de la professora Grubbly-Plank.

—On és en Hagrid? —li va demanar mentre els altres es dedicaven a triar un ballestrinc.

—No és cosa seva —li va dir la professora Grubbly-Plank amb rotunditat, en el mateix to que havia adoptat l’última vegada que en Hagrid no s’havia presentat a fer classe. Amb una rialla burleta que li omplia tota la cara, en Draco Malfoy es va inclinar al costat d’en Harry i va agafar el ballestrinc més gros.

—És capaç d’haver pres mal, aquest gegantàs babau —va dir en Malfoy a sota veu, perquè només el pogués sentir en Harry.

—Ets capaç de prendre mal tu, si no calles —li va respondre en Harry entre dents.

—És capaç d’haver-se volgut enfrontar a una tasca massa grossa per a ell, no sé si m’explico.

En Malfoy va dedicar un altre somriure burleta a en Harry i se’n va anar. A en Harry li van venir tots els mals; podia ser que en Malfoy estigués al corrent d’alguna cosa? De fet, el seu pare era un cavaller de la mort; podia ser que tingués notícies de la sort d’en Hagrid que no haguessin arribat a les orelles dels membres de l’orde? Va córrer cap a la banda de la taula on hi havia en Ron i l’Hermione, que estaven asseguts a l’herba mirant d’induir un ballestrinc a estar-se quiet prou estona per poder-lo dibuixar. En Harry va agafar pergamí i ploma, es va arronsar al costat dels seus companys i els va explicar amb un xiuxiueig el que en Malfoy acabava de dir.

—Si li hagués passat res a en Hagrid, en Dumbledore ho sabria —va dir de seguida l’Hermione—. Demostrant que estem preocupats seguim el joc a en Malfoy, perquè així veu que no sabem ben bé què passa. No li hem de fer cas, Harry. Aguanta’m el ballestrinc un moment, que li dibuixaré la cara…

—Doncs resulta —van sentir que deia en Malfoy arrossegant la veu— que a la Conselleria, pel que el conseller va explicar al meu pare fa un parell de dies, estan decidits a posar remei a la mala qualitat d’ensenyament que té aquesta escola; o sigui que, encara que aquell babau acabi tornant, segur que el despatxaran.

—Ai! En Harry havia aferrat el ballestrinc amb tanta força que havia estat a punt d’esclafar-lo, i el ballestrinc s’hi havia tornat clavant-li les ungles a la mà, on li va fer un parell de talls força fondos. En Harry el va deixar anar. En Crabbe i en Goyle, que ja es partien d’imaginar-se que feien fora de l’escola en Hagrid, van posar-se a riure encara més quan van veure que el ballestrinc arrencava a córrer com un boig en direcció al bosc i que la seva menuda i llenyosa figura humana es perdia entre les arrels dels arbres. Quan del castell els va arribar el so distant del timbre, en Harry va cargolar el pergamí tacat de sang on havia dibuixat el ballestrinc i se’n va anar cap a classe de Botànica amb la mà embolicada amb el mocador de butxaca de l’Hermione i amb la rialla burleta d’en Malfoy ressonant-li encara a les orelles.

—Si sento que torna a dir babau a en Hagrid… —va dir en Harry estrenyent les dents.

—No busquis les pessigolles a en Malfoy, Harry; pensa que ara és delegat, i et pot fer la vida impossible…

—Més impossible que ara? —va dir en Harry amb sarcasme. En Ron va riure, però l’Hermione va arrufar les celles. Van fer un volt per l’hort; el cel continuava sense acabar de decidir-se a descarregar.

—Tinc ganes que en Hagrid torni d’una vegada; res més —va dir en Harry en veu baixa quan van arribar als hivernacles—. I no em digueu que la professora Grubbly-Plank en sap més que ell! —va afegir en to amenaçador.

—No tenia intenció de dir-ho —va dir l’Hermione sense alterar-se.

—No li arriba ni a la sola de la sabata —va dir en Harry amb veu ferma, tot i reconèixer íntimament amb inquietud que acabava de ser testimoni d’una classe exemplar de Criança de Criatures Màgiques.

La porta de l’hivernacle del costat es va obrir i en van sortir uns quants alumnes de quart, entre ells la Ginny.

—Hola —els va dir amb veu alegre quan els va passar pel costat. Al cap d’un moment va sortir la Luna Lovegood amb la resta de la classe darrere; tenia el nas tacat de terra i duia els cabells recollits en un monyo. Quan va veure en Harry, va semblar que els ulls li volguessin sortir de les òrbites. Va anar directe cap a ell, cosa que va fer que molts dels seus condeixebles es tombessin a mirar. La Luna va agafar alè i li va dir, sense ni tan sols saludar-lo:

—Crec que l’Innominable ha tornat i que t’hi vas enfrontar i que et vas salvar.

—Daixò… Gràcies —va dir en Harry, tallat. La Luna portava unes arracades que semblaven raves taronges i que devien fer la mar de gràcia a la Parvati i a la Lavender perquè no paraven d’assenyalar-les amb el dit entre rialletes.

—Podeu riure tant com vulgueu —va dir la Luna alçant la veu, pensant-se que la Parvati i la Lavender es burlaven del que havia dit i no del que portava a les orelles—; la gent d’abans també es pensava que no existien l’embarbollaire imperial o el garrinot banyarrugat!

—I tenien raó, no? —va dir l’Hermione amb irritació—. No han existit mai, l’embarbollaire imperial i el garrinot banyamigat!

La Luna li va dirigir una mirada assassina i es va allunyar amb aire ofès fent balancejar els raves que portava penjats a les orelles, cosa que va fer que a les riallades de la Parvati i la Lavender se n’afegissin unes quantes més.

—Et faria res no ofendre les poques persones que em creuen? —va dir en Harry a l’Hermione quan entraven a classe.

—Per l’amor de Déu, Harry! Ara no et posis a la seva altura! —li va dir l’Hermione—. La Ginny me n’ha explicat unes quantes coses; es veu que només creu en tot allò que no és demostrable. No m’estranya, amb un pare que és director d’El Tafaner.

En Harry va pensar en els sinistres cavalls alats que havia vist el vespre que havien arribat, i que la Luna li havia dit que ella també els podia veure. Li va caure l’ànima als peus. I si li havia dit una mentida? Però no s’hi va poder encaparrar gaire, perquè l’Ernie Macmillan se li va acostar per parlar amb ell.

—Vull que sàpigues, Harry —li va dir, amb veu forta i clara— que no només et fa costat gent estrafolària. Jo també crec tot el que dius. La família sempre ha estat al costat d’en Dumbledore, i jo també hi estic.

—Ah… T’ho agraeixo molt, Ernie —va dir en Harry, sorprès però complagut. L’Ernie era una mica grandiloqüent en ocasions així, però en Harry va saber apreciar aquell vot de confiança que li donava algú que no portava raves a les orelles. Les paraules de l’Ernie van servir en tot cas per esborrar el somriure que la Lavender Brown encara tenia a la boca, i, quan en Harry es va tombar per parlar amb en Ron i l’Hermione, va descobrir a la cara d’en Seamus una expressió perplexa i insolent alhora.

A ningú li va venir de nou que la professora Coliflor comencés la classe alliçonant-los sobre la importància de treure’s el GNOM. En Harry hauria agraït infinitament a tots els professors que no ho repetissin més, perquè se li feia un nus a la gola cada vegada que recordava tots els deures que tenia per fer, i aquest opressiu sentiment d’angoixa se li va accentuar encara més quan la professora Coliflor els va posar un treball més al final de la classe. Rebentats i empudegats de fems de drac, que era l’adob preferit de la professora Coliflor, els alumnes de cinquè de Gryffindor van enfilar cap al castell pràcticament sense ni obrir la boca; havia estat un altre dia interminable.

En Harry, que estava mort de gana i havia d’anar castigat al despatx de la professora Umbridge a les cinc, va anar directe a sopar sense passar per la torre de Gryffindor a deixar la motxilla per no haver-se d’enfrontar a la sort que l’esperava amb la panxa buida. Quan encara no havia travessat el llindar del Gran Saló, però, una veu forta i irritada el va cridar:

—Eh, Harry!

—Què passa? —va murmurar en Harry amb veu cansada i girant-se cap a l’Angelina Johnson, que feia cara d’estar molt enfadada.

—Com que què passa? —va dir ella, acostant-se-li i clavant-li el dit al pit amb gest acusador—. Com és que t’has fet castigar divendres a les cinc?

—Per què? —va dir en Harry—. No t’entenc… Ostres, les proves per seleccionar porter!

—Ara cau del burro! —va remugar l’Angelina—. No te’n recordes, que et vaig dir que volia fer un entrenament amb tot l’equip, i trobar algú que encaixés amb tothom? Que no et vaig dir que havia reservat expressament el camp de quidditch per divendres? I ara tu t’ho has muntat per no ser-hi!

—No, no m’ho he muntat per no ser-hi! —va dir en Harry, dolgut per la injustícia que se li feia amb aquelles paraules—. Si la professora Umbridge m’ha castigat és perquè li vaig dir la veritat sobre l’Innominable.

—Doncs ara vés-li a dir que et perdoni el càstig de divendres —li va dir l’Angelina, sulfurada—. Fes-t’ho com vulguis; digue-li que l’Innominable no és més que una fantasia teva, si vols, però munta-t’ho per venir!

I va fer mitja volta i se’n va anar a grans gambades.

—Saps què em sembla que hauríem de fer? —va dir en Harry a en Ron i a l’Hermione quan entraven al Gran Saló—. Demanar al Puddlemere United si en Marc Roure ha tingut cap accident mortal durant algun entrenament, perquè sembla ben bé que el seu esperit s’hagi apoderat de l’Angelina.

—Tens gaires esperances que la professora Umbridge et perdoni el càstig de divendres? —va dir en Ron amb escepticisme en el moment que s’entaulaven.

—Cap ni una —va dir en Harry amb veu trista mentre se servia costelles de xai i començava a menjar—. Però ho provaré igualment. Li diré que puc anar-hi castigat dos dies a canvi, o una cosa així… —Va empassar-se el puré de patata que tenia a la boca i va afegir—: Espero que no em faci quedar gaire estona aquesta tarda, perquè tenim tres treballs per fer, hem de practicar els encantaments atraients de la professora McGonagall, trobar un contramalefici per al professor Flitwick, acabar el dibuix del ballestrinc i començar aquell absurd diari de somnis per a la professora Trelawney.

En Ron va deixar anar un lament i va aixecar els ulls al sostre.

—I a sobre sembla que vol ploure.

—Quina relació té això amb els deures? —va dir l’Hermione arrufant les celles.

—Cap —va afanyar-se a dir en Ron, amb les orelles vermelles.

Quan faltaven cinc minuts per les cinc, en Harry es va acomiadar dels seus dos companys i es va dirigir cap al despatx de la professora Umbridge, que era al tercer pis. Va picar a la porta i des de dintre ella el va convidar a passar amb veu melosa:

—Endavant…

En Harry va entrar amb prevenció, mirant a dreta i esquerra. Havia vist aquell despatx ocupat pels tres predecessors immediats de la professora Umbridge. Quan hi era en Gilbert Decors, el despatx estava empaperat de retrats seus amb un somriure radiant. Quan el va ocupar en Llopin, era fàcil que si hi anaves per qualsevol cosa et trobessis amb algun ésser malèfic a dintre d’una gàbia o d’una peixera. Quan hi va ser el fals Murri, era ple de tota una varietat d’instruments i d’aparells detectors de falsedats i males accions.

Ara estava completament canviat. Tots els mobles estaven revestits de cobertors amb puntes. Hi havia uns quants gerros de flor seca, cada un amb els seus estalvis, i en una de les parets hi havia una col·lecció de plats decoratius, cada un amb un dibuix d’un gran gat de colors amb un llaç diferent al coll. Eren tan lletjos que en Harry se’ls va quedar mirant, bocabadat, fins que la professora Umbridge li va tornar a dirigir la paraula.

—Bona tarda, senyor Potter.

En Harry va fer un bot i va girar el cap. Quan havia entrat no l’havia vist perquè anava vestida amb un vistós conjunt estampat de flors que es confonia amb el cobertor de la taula del fons.

—Bona tarda, professora Umbridge —va dir en Harry amb fredor.

—Segui —va dir ella, i li va assenyalar una tauleta amb un cobretaula de ganxet al costat de la qual hi havia una cadira. A la taula hi havia un pergamí en blanc, que semblava que estigues esperant-lo.

—Una cosa, professora Umbridge —va dir en Harry sense moure’s de lloc—. Abans de tot, voldria demanar-li… voldria demanar-li un favor.

Els ulls de gripau de la professora Umbridge es van empetitir.

—Quin?

—Doncs… És que… És que sóc de l’equip de quidditch de Gryffindor, i divendres a les cinc havia d’anar a les proves de selecció del nou porter, i… havia pensat si divendres em podia aixecar el càstig per complir-lo un altre dia…

Abans d’acabar la frase va veure que no en trauria res.

—No pot ser —va dir la professora Umbridge, amb un somriure tan exagerat que va semblar que s’hagués acabat de cruspir una mosca especialment gustosa—. No, no pot ser de cap manera. Si se l’ha castigat és per haver-se dedicat a escampar històries falses i pernicioses amb l’únic objectiu de cridar l’atenció, senyor Potter, i, com comprendrà, els càstigs no es poden ajustar a les necessitats de la persona castigada. No pot ser; demà vindrà aquí a les cinc, i demà passat també, i divendres també, i complirà el càstig que ha de complir. Perdre’s una activitat que li feia il·lusió de fer li anirà bé i tot; encara li servirà més de lliçó.

En Harry va notar que li pujava la sang al cap i li bategaven els polsos. Ara resultava que es dedicava a escampar «històries falses i pernicioses amb l’únic objectiu de cridar l’atenció»!

La professora Umbridge l’observava amb el cap lleugerament decantat, encara amb aquell ample somriure a la boca, com si sabés exactament què pensava i esperés a veure si tornava a aixecar-li la veu. Fent un gran esforç, en Harry va apartar els ulls d’ella, va deixar la motxilla al costat de la cadira i s’hi va asseure.

—Molt bé —va dir la professora Umbridge amb veu mel·líflua—; veig que comença a saber-se dominar. Ara, senyor Potter, copiarem una estona. No, amb la seva ploma no —va afegir quan va veure que en Harry s’ajupia per obrir la motxilla—; en farem servir una d’especial que porto. Tingui.

I li va allargar una ploma llarga i fina de color negre amb una punta esmoladíssima.

—Vull que escrigui «No diré mentides» —li va dir amb dolçor.

—Quantes vegades? —li va demanar en Harry en un to educat que li va quedar força natural.

—Tantes com faci falta perquè el sentit li «entri» —va dir la professora Umbridge amb melositat—. Pot començar.

La professora Umbridge va anar a seure a la seva taula i es va inclinar sobre una pila de pergamins que devien ser treballs per corregir. En Harry va agafar la ploma, però de cop es va adonar que li faltava una cosa.

—No m’ha donat tinta —va dir.

—No en necessitarà —va dir la professora Umbridge amb el dring d’una rialla a la veu.

En Harry va posar la punta esmolada de la ploma negra sobre el pergamí i va escriure: «No diré mentides».

Va fer un esbufec de dolor. La frase havia quedat escrita en el pergamí amb un líquid brillant que semblava tinta vermella; i, alhora, havia aparegut al dors de la mà dreta d’en Harry senyalant-li la pell com una incisió de bisturí. Mentre es mirava el tall encara lluent, però, la pell se li va tornar a tancar i li va quedar fina com abans, una mica envermellida i prou.

En Harry es va girar cap a la professora Umbridge, que l’observava somrient amb la seva enorme boca de gripau.

—Que volia res?

—No —va dir en Harry amb un fil de veu.

Va tornar a abaixar els ulls cap al pergamí, va tornar-hi a posar la ploma a sobre, va escriure una altra vegada «No diré mentides» i va tornar a notar aquella fiblada de dolor al dors de la ma. Com abans, la frase li havia senyalat la pell, i, com abans, el senyal se li va tancar al cap d’un moment.

I així una vegada i una altra. En Harry va anar escrivint la frase al pergamí amb el que ben aviat va comprendre que no era tinta, sinó la seva pròpia sang. I, cada vegada, la frase li apareixia incisa al dors de la mà, se li tancava al cap d’un moment i li tornava a aparèixer quan tornava a rascar el pergamí amb la ploma…

—Vingui —li va dir la professora Umbridge després d’una eternitat.

En Harry es va aixecar. La mà li feia molt mal. Se la va mirar i va veure que la ferida se li havia curat però li havia quedat tota vermella.

—Ensenyi’m la mà —va dir la professora Umbridge.

En Harry l’hi va allargar, i ella l’hi va agafar. En Harry es va haver de reprimir una esgarrifança quan va notar com li tocava la mà amb els seus dits gruixuts i molsuts carregats d’anells vells i carrinclons. La professora Umbridge va tocar l’ase.

—Veig que encara no se li ha gravat prou —va dir amb un somriure—. Hi haurem de tornar demà, doncs… Ja se’n pot anar.

En Harry va sortir del despatx sense dir ase ni bèstia. L’escola era pràcticament deserta; segur que era més de mitjanit. Va enfilar el passadís a poc a poc. Quan va haver girat el primer recolze, però, convençut que la professora Umbridge no el sentiria, va arrencar a córrer.

No havia tingut temps de practicar cap encantament atraient, no havia consignat ni un sol somni al diari de somnis, no havia acabat el dibuix del ballestrinc i no havia fet cap dels treballs que havia de fer. L’endemà al matí va decidir deixar d’anar a esmorzar per escriure a corre-cuita un parell de somnis inventats per a la classe de Futurologia, que era la primera que tenia, i va quedar parat de veure que en Ron se li asseia despentinat al costat.

—Com és que no ho vas fer ahir? —li va demanar en Harry mentre en Ron escorcollava la sala comunitària amb la mirada buscant inspiració. En Ron, que dormia profundament quan en Harry havia arribat a l’habitació, va murmurar alguna cosa sobre «altres obligacions», es va inclinar sobre el seu pergamí i hi va gargotejar quatre frases.

—Amb això n’hi haurà prou —va dir, i va tancar el diari d’una revolada—. He dit que he somiat que em comprava unes sabates noves; suposo que no hi trobarà res d’estrany, no?

Van sortir corrents tots dos cap a la torre nord.

—Ara que hi penso, quin càstig et va imposar la professora Umbridge? Què et va fer fer?

En Harry va vacil·lar un instant, i va dir:

—Copiar.

—Encara… —va dir en Ron.

—Sí; hauria pogut ser pitjor —va dir en Harry.

—Ai, ja no me’n recordava; te l’ha aixecat, el càstig de divendres?

—No —va dir en Harry.

En Ron es va exclamar.

Per a en Harry va ser un altre dia difícil; va ser un dels pitjors en Transfiguració, per culpa de no haver practicat gens els encantaments atraients. Va haver de renunciar a dinar per acabar el dibuix del ballestrinc, i, d’altra banda, les professores McGonagall, Grubbly-Plank i Sinistra els van posar més deures, que va veure que no podria fer de cap manera al vespre perquè havia de tornar a anar castigat al despatx de la professora Umbridge. Per acabar-ho d’adobar, l’Angelina Johnson el va tornar a anar a trobar a l’hora de sopar i, quan va saber que no podria ser a les proves de selecció de porter de divendres, li va dir que no li venia gens de nou la manera que tenia d’agafar-se les coses i que pensava exigir als jugadors que volguessin continuar a l’equip que posessin els entrenaments per sobre de qualsevol altra obligació.

—Però si estic castigat! —li va dir en Harry amb un crit quan se n’anava tota altiva.

—Almenys només et fa copiar —va dir l’Hermione per consolar-lo quan en Harry es va tornar a deixar caure al banc amb els ulls clavats en el bistec i el pastis de ronyó que tenia al davant, que ja no li venien de gust—. No és cap càstig de l’altre món…

En Harry va obrir la boca, però la va tornar a tancar i es va limitar a assentir amb el cap. No hauria sabut dir per què no volia explicar a en Ron i a l’Hermione el que passava exactament al despatx de la professora Umbridge; només sabia que no volia veure la seva mirada d’esfereïment, perquè ho complicaria tot i li faria les coses encara més difícils. També tenia el sentiment que es tractava d’un assumpte entre la professora Umbridge i ell, un enfrontament de dues voluntats, i no tenia cap intenció de donar-li la satisfacció de saber que se’n planyia.

—És al·lucinant la quantitat de deures que tenim —va dir en Ron, abatut.

—I com és que no els vas fer ahir a la nit? —li va demanar l’Hermione—. On eres, ara que hi penso?

—Vaig anar… Em va venir de gust anar a fer un volt —va dir en Ron, fugint d’estudi.

A en Harry li va fer tot l’efecte que no era l’únic que amagava alguna cosa.

El segon dia de càstig va ser tan dolorós de passar com el primer. La pell del dors de la mà se li va irritar molt abans, i al cap de ben poc la tenia vermella i inflamada. En Harry es va imaginar que aquesta vegada no se li curaria tan de pressa. La ferida li quedaria oberta i potser amb això la professora Umbridge es donaria per satisfeta. No va deixar escapar cap exclamació de dolor, i, entre el moment d’entrar al despatx i el moment d’anar-se’n, també passada la mitjanit, només va dir «bona tarda» i «bona nit». Pel que feia als deures, la situació començava a ser preocupant, i quan va arribar a la sala comunitària de Gryffindor, tot i estar rebentat, no se’n va anar a dormir, sinó que va obrir els llibres i va començar el treball de l’Snape sobre la pedra de lluna. El va acabar que eren dos quarts tocats de dues. Sabia que era un treball fluix, però no tenia opció; si no entregava alguna cosa, seria l’Snape qui el castigaria. Tot seguit va respondre a rajaploma les preguntes que la professora McGonagall els havia posat, es va empescar alguna cosa sobre la manera correcta de tractar els ballestrincs per a la professora Grubbly-Plank, i se’n va anar fent tentines fins al llit, on es va deixar caure vestit i es va adormir a l’acte.

Dijous va anar clapat tot el dia. En Ron també se’l veia molt cansat, però en Harry no se sabia imaginar de què devia ser. El tercer dia de càstig va transcórrer igual que els dos anteriors, amb la diferència que, al cap de dues hores, la frase «No diré mentides» ja no li va desaparèixer del dors de la mà, sinó que s’hi va quedar gravada i va començar a exsudar gotetes de sang. La interrupció del gargoteig de la ploma va fer aixecar el cap a la professora Umbridge.

—Aviam… —va dir amb dolçor, i va sortir de darrere la taula per anar-li a examinar la mà—. Molt bé; així tindrà un recordatori. Ja se’n pot anar.

—Demà encara hauré de venir? —va voler saber en Harry mentre agafava la motxilla amb la mà esquerra perquè es trobava la dreta massa adolorida.

—És clar —va dir la professora Umbridge, amb el seu ample somriure de sempre—. Em fa l’efecte que, amb un altre dia de càstig, la cosa li acabarà entrant.

A en Harry no li havia passat mai pel cap que hi pogués haver cap professor a qui pogués acabar detestant tant com l’Snape, però quan tornava cap a la torre de Gryffindor va haver de reconèixer que la professora Umbridge s’emportava la palma. «És dolenta», va pensar, mentre pujava l’escala que anava al setè pis; «és una mala…».

—Ron!

Després de pujar l’escala havia tombat a la dreta i havia estat a punt d’ensopegar amb en Ron, que estava amagat darrere d’una estàtua de Lachlan el Magre amb l’escombra entre les mans. Quan va veure en Harry va tenir un sobresalt i va voler ocultar darrere seu la seva Sensepols II nova.

—Què fas?

—No res… I tu, què fas?

En Harry se’l va mirar amb mala cara.

—Va, home, va, explica-m’ho! Què fas aquí amagat?

—M’amagava d’en Fred i d’en George, ves —va dir en Ron—. Acaben de passar amb un grup d’alumnes de primer, o sigui que segur que els tornen a fer servir de conillets d’Índies per provar els seus caramels. Com que ara no ho poden fer a la sala comunitària perquè hi és l’Hermione…

Ho va dir tot molt de pressa, atropelladament.

—I per què tens l’escombra, si es pot saber? No deus haver estat fent pràctiques de vol! —li va demanar en Harry.

—Doncs… No… Va, ja t’ho explico; però no te’n riguis, eh? —va dir a la defensiva en Ron, que s’havia anat posant vermell per moments—. Ara que tinc una escombra com Déu mana, havia pensat presentar-me a la prova de selecció del nou porter de Gryffindor. Ja està; ja ho saps; ja te’n pots riure.

—No me’n penso riure —va dir en Harry. En Ron va fer cara de sorpresa—. És molt bona idea! Estaria molt bé, que entressis a l’equip! No t’hi he vist jugar mai, de porter; ets bo?

—Em defenso —va dir en Ron, que s’havia tret un pes de sobre en veure la reacció d’en Harry—. A les vacances, en Charlie, en Fred i en George sempre em fan fer de porter quan juguem.

—I ara a la nit, t’entrenes?

—Cada dia des de dimarts; però jo tot sol. He mirat d’embruixar bombes perquè m’ataquessin, però no és senzill, i tampoc sé si em servirà de gaire. —En Ron feia cara de neguit i preocupació—. En Fred i en George quedaran de pedra quan vegin que em presento a les proves de selecció; no han parat de burlar-se de mi des del dia que em van nomenar delegat.

—M’agradaria molt ser-hi —va dir en Harry amb amargor mentre tornaven cap a la sala comunitària.

—A mi també m’agradaria que hi fossis… Harry, què tens aquí a la mà?

En Harry, que s’acabava de gratar el nas amb la mà dreta, va voler amagar el senyal, però va fracassar tan estrepitosament com en Ron amb la Sensepols.

—Res… Un tall que m’he fet…

Però en Ron va agafar en Harry pel braç i es va posar el dors de la mà d’en Harry a l’altura dels ulls. Va haver-hi un instant de silenci: l’estona que va trigar a llegir les paraules que hi havia incises a la pell. Quan va acabar, va deixar-li anar el braç amb cara d’angúnia.

—Que no m’havies dit que només et feia copiar?

En Harry va quedar un moment indecís; però, ja que en Ron havia sigut sincer amb ell, va decidir explicar-li realment a què dedicava les hores que passava al despatx de la professora Umbridge.

—Mala bruixa! —va exclamar en Ron amb un xiuxiueig d’indignació quan van arribar davant de la Senyora Grassa, que dormitava plàcidament amb el cap arrepenjat al marc del quadre—. Aquesta dona és boja! Vés-l’hi a dir a la professora McGonagall!

—No hi penso anar —va dir en Harry amb fermesa—, no penso donar-li la satisfacció de veure’m derrotat. —Com, derrotat? No se li pot tolerar, una cosa així!

—No sé quanta influència pot arribar a tenir la professora McGonagall sobre ella —va dir en Harry.

—Doncs digue-l’hi a en Dumbledore!

—No —va dir en Harry amb rotunditat.

—Per què no?

—Ja té prou feina —va dir en Harry. Però aquella no era la raó més important; no pensava córrer a demanar ajuda a en Dumbledore quan en Dumbledore no li dirigia la paraula des del mes de juny.

—Doncs trobo que hauries de… —va començar a dir en Ron, però el va interrompre la Senyora Grassa, que els havia estat escoltant mig adormida i no va poder aguantar més.

—Em dieu la contrasenya o voleu que em passi tota la nit desperta esperant que acabeu la conversa?

Divendres va començar fent un dia trist i humit com tota la setmana. Tot i mirar maquinalment cap a la taula dels professors quan va entrar al Gran Saló, ho va fer sense cap esperança de veure en Hagrid, i de seguida es va concentrar en tots els maldecaps que l’aclaparaven, com ara la muntanya de deures que tenia per fer i la tarda de càstig que encara havia de complir al despatx de la professora Umbridge.

Va haver-hi, però, dues coses que li van fer més passador el dia. Una va ser pensar que faltava poc pel cap de setmana, i l’altra que, per molt terrible que pogués ser aquell últim dia de càstig, des de la finestra del despatx podria veure de lluny el camp de quidditch i seguir les evolucions d’en Ron durant les proves de selecció. No eren més que petites alegries, certament, però en Harry donava per bona qualsevol cosa que il·luminés una mica la tristesa en què estava sumit; era la primera setmana de curs més dolenta que havia passat a Hogwarts fins aleshores.

A les cinc va trucar a la porta del despatx de la professora Umbridge convençut del tot que era l’última vegada que ho havia de fer, i des de dintre se li va dir que passés. El pergamí en blanc l’esperava sobre la tauleta del cobretaula de ganxet, amb la ploma negra de punta esmolada al costat.

—Ja sap què ha de fer, senyor Potter —li va dir la professora Umbridge amb un somriure molt dolç.

En Harry va agafar la ploma i va mirar per la finestra. «Si pogués girar la cadira ni que fos un parell de dits cap a la dreta…». I, fent veure que arrossegava la cadira per acostar-la a la taula, es va sortir amb la seva. Així podia veure, ni que fos de lluny, l’equip de quidditch de Gryffindor volant amunt i avall del camp, i també unes quantes siluetes fosques de persona al peu dels pals de la porteria que devien esperar el seu torn per fer de porter. A tanta distància no va saber distingir quina d’aquelles siluetes era en Ron.

«No diré mentides», va escriure en Harry. La ferida del dors de la mà dreta se li va obrir i en va començar a rajar sang una altra vegada.

«No diré mentides». El tall es va fer més profund, i més coent i dolorós.

«No diré mentides». La sang li va començar a regalimar pel puny.

Va donar una altra llambregada a la finestra. La persona que defensava els cèrcols, fos qui fos, ho feia fatal. La Katie Bell va marcar dos gols durant la poca estona que en Harry es va atrevir a estar mirant. Amb l’esperança que el porter no fos en Ron, va tornar a fixar la vista en el pergamí lluent de sang.

«No diré mentides».

«No diré mentides».

El pergamí es va anar tacant de gotes de sang que li queien del dors de la mà, que ara li feia una coïssor insuportable. Quan va tornar a aixecar el cap, s’havia fet de nit i el camp de quidditch ja no es distingia.

—Aviam si li ha calat d’una vegada… —va dir la veu melosa de la professora Umbridge al cap de cosa de mitja hora.

Se li va acostar i va allargar la seva mà molsuda plena d’anells per agafar-li el braç. En aquell moment, just quan l’agafava per examinar la frase que ja se li enfonsava a la carn, li va venir una fiblada de dolor, però no al dors de la mà, sinó a la cicatriu del front. I, simultàniament, va notar una sensació molt estranya a l’altura del diafragma.

Va desagafar-se i es va posar dret d’un salt amb els ulls clavats en la professora Umbridge. Ella li va aguantar la mirada sense deixar d’exhibir aquell seu somriure ample i inexpressiu.

—Fa mal, oi? —va dir amb dolçor.

En Harry no va dir res. El cor li bategava de pressa i amb força. Es referia a la mà, o sabia que acabava de sentir aquella fiblada al front?

—Espero haver-me fet entendre, senyor Potter. Ja se’n pot anar.

En Harry va agafar la motxilla i va sortir del despatx tan de pressa com va poder.

«No perdis la calma», va dir-se a si mateix mentre corria escales amunt. «No perdis la calma; no és segur que signifiqui el que et penses…».

—Mimbulus mimbletonia! —va dir sense alè al quadre de la Senyora Grassa, que va tornar a obrir-se per deixar-lo passar. A dintre va ser rebut amb una mena d’udol. En Ron va anar corrents a trobar-lo, amb la cara radiant i la pitrera bruta dels esquitxos que li saltaven de la copa de batut de bescuit que tenia a la mà.

—Felicita’m, Harry! M’han triat! Sóc el nou porter!

—Que bé! Enhorabona! —va dir en Harry, esforçant-se per somriure amb sinceritat mentre el cor continuava bategant-li amb força i la mà li feia zub-zub i li sagnava.

—Et convido a una ampolla de batut de bescuit —li va dir en Ron, allargant-n’hi una—. Encara no m’ho acabo de creure… On és l’Hermione?

—Aquí —va dir en Fred, que també prenia batut de bescuit, assenyalant una butaca que hi havia davant de la llar de foc. L’Hermione dormia, amb una copa perillosament torta a la mà.

—Quan l’hi he dit m’ha dit que se n’alegrava molt —va dir en Ron, una mica decebut.

—Deixeu-la dormir —va afanyar-se a dir en George. De cop en Harry es va fixar que uns quants dels alumnes de primer que hi havia a la sala mostraven senyals inequívocs d’haver tingut una hemorràgia nasal feia poc.

—Vine, Ron, que mirarem si l’equip d’en Marc et va bé —li va dir la Katie Bell—; podríem treure el seu nom i posar-hi el teu…

En el moment que en Ron deixava sol en Harry, l’Angelina se li va acostar a grans passos.

—Perdona’m per haver sigut una mica brusca abans, Harry —li va dir en to expeditiu—. Això de fer d’entrenador és molt estressant; ara començo a veure que a vegades era una mica massa severa amb en Marc. —Va quedar-se mirant en Ron amb la copa que tenia a la mà a l’altura dels ulls i amb les celles arrufades—. Ja sé que és el teu millor amic, però no és cap meravella —va dir a en Harry sense embuts—. De totes maneres, crec que a força d’entrenar-se millorarà. És d’una família de bons jugadors de quidditch. En tot cas, espero que acabi demostrant una mica més d’habilitat de la que ha demostrat avui. Aquesta tarda, la Vicky Frobisher i en Geoffrey Hooper han volat tots dos més bé que ell, però en Geoffrey és un gemegaire que sempre s’està queixant d’una cosa o d’una altra i la Vicky està ficada en no sé quantes associacions. M’ha reconegut que, si els entrenaments coincideixen amb les reunions de la Confraria d’Encanteris, deixarà d’assistir als entrenaments. Que no me’n descuidi: demà a les dues de la tarda hi ha entrenament. Procura no faltar-hi! I promet-me que ajudaràs en Ron tant com puguis…

En Harry va fer que sí amb el cap, i l’Angelina va dirigir els seus passos cap a l’Alicia Spinnet. En Harry va anar a seure al costat de l’Hermione, que es va despertar amb un sobresalt quan en Harry va deixar la motxilla a terra.

—Ah, ets tu, Harry… Quina bona notícia, això d’en Ron, —va dir amb veu de son—. Estic morta —va fer amb un badall—. Ahir vaig estar llevada fins a la una fent barrets. Em volen així que els deixo!

En Harry va donar una ullada al seu voltant i va veure que hi havia barrets de llana amagats per tota l’habitació perquè algun elf incaut n’agafés algun distretament.

—Que bé… —va dir en Harry, absent; si no explicava de seguida a algú el que li havia passat, rebentaria—. Saps què m’ha passat, Hermione? Era al despatx de la professora Umbridge, i, en el moment que m’ha agafat el braç…

L’Hermione el va escoltar sense perdre’s ni una paraula. Quan en Harry va haver acabat, va dir, arrossegant la veu:

—Et fa por que l’Innominable la pugui posseir de la mateixa manera que va posseir en Quirrell?

—Home… —va dir en Harry, abaixant la veu—. Podria ser, no?

—Podria ser, sí —va dir l’Hermione, però amb veu d’estar-ne poc convençuda—. De totes maneres, no crec que pugui posseir-la tal com va posseir en Quirrell, perquè ara ha tornat pròpiament a la vida, i té el seu propi cos, i no li cal ocupar el d’algú altre. Podria ser que la tingués sota l’efecte d’un malefici imperatiu…

En Harry va quedar-se un moment observant com en Fred, en George i en Lee Jordan feien jocs malabars amb ampolles buides de batut de bescuit. De cop l’Hermione va dir.

—De totes maneres, l’any passat la cicatriu et va fer mal sense que ningú et toqués, i en Dumbledore va dir que això estava relacionat amb el que sentia l’Innominable en aquell instant… Vull dir que potser el que t’ha passat avui no té gens de relació amb la professora Umbridge, i que el fet que et passés quan eres amb ella ha sigut mera coincidència…

—És una dona dolenta —va dir en Harry en to categòric—. És una mala pècora.

—Sí, és una bruixa; però… Harry, trobo que hauries de dir a en Dumbledore que la cicatriu t’ha fet mal.

Era la segona vegada en dos dies que li aconsellaven que anés a parlar amb en Dumbledore, i va donar a l’Hermione la mateixa resposta que havia donat a en Ron.

—No el vull anar a molestar només per això. Com tu mateixa has dit, no és res greu. M’ha anat fent mal tot l’estiu; aquesta nit me n’ha fet una mica més i ja està…

—Harry, estic convençuda que en Dumbledore voldria que l’anessis a molestar per això que t’ha passat…

—Sí, és clar —va dir en Harry, sense poder-se refrenar—; perquè la cicatriu és l’única part de la meva persona que a en Dumbledore li interessa!

—Això no ho diguis, perquè no és veritat!

—Em sembla que escriuré a en Sírius i l’hi explicaré; a veure què n’opina…

—No pots posar una cosa així en una carta, Harry! —va dir l’Hermione, amb cara d’esglai—. Que no te’n recordes, del que en Murri ens va dir de vigilar amb el que escrivíem? Hem de preveure la possibilitat que ens interceptin algun mussol!

—D’acord, d’acord; doncs no l’hi explicaré! —va dir en Harry amb irritació, i es va aixecar—. Me’n vaig a dormir. L’hi diràs, a en Ron, sisplau?

—No —va dir l’Hermione, amb cara de satisfacció—; si em permets, com que te’n vas a dormir jo també me n’hi vaig. No m’aguanto de cansament, i vull fer més barrets per demà. Si et ve de gust em podries ajudar; és entretingut. N’estic aprenent, i ara ja sé fer-los amb dibuixos i borles i coses d’aquestes.

En Harry la va mirar als ulls, que li brillaven d’il·lusió, i va procurar mostrar-se temptat per la proposta que li feia.

—No ho sé… No, valdrà més que no —va dir—. Demà no, almenys; tinc una pila de deures per fer…

I se’n va anar amb pas cançoner cap a l’escala que portava a les habitacions dels nois deixant l’Hermione una mica decebuda.





14. En Percy i en Lladruc


L’endemà al matí, en Harry va ser el primer de l’habitació a despertar-se. Va quedar-se un moment estirat contemplant les volves de pols que s’arremolinaven en el raig de sol que entrava per l’escletxa que deixaven les cortines del llit de dosser, i es va recrear en el fet de saber que era dissabte. Semblava que la primera setmana de curs hagués durat una eternitat, com una monstruosa lliçó d’Història de la Màgia.

Pel plàcid silenci que hi havia i per la suavitat de vellut d’aquell raig de sol, el dia devia haver acabat de néixer. Va descórrer les cortines del llit, es va llevar i es va començar a vestir. A part de la xerradissa distant dels ocells, l’únic so que se sentia era la respiració profunda i feixuga dels seus companys d’habitació i de residència. Va obrir la motxilla amb compte, en va treure el pergamí i la ploma, va sortir de l’habitació i es va dirigir a la sala comunitària.

Va encaminar-se directament cap a la seva butaca preferida, a la vora de la llar de foc ara apagada, s’hi va acomodar i va descargolar el pergamí mentre donava una ullada a la sala. La catifa de pergamins rebregats, balabaves velles, flascons buits d’ingredients diversos i papers de caramels que solia cobrir el terra de la sala comunitària havia desaparegut, com també havien desaparegut tots els barrets d’elf de l’Hermione. Mentre reflexionava vagament sobre quants elfs devien haver obtingut la llibertat tant si ho volien com si no, en Harry va destapar el tinter, va sucar-hi la ploma i la va deixar aixecada a un parell de dits de la fina superfície groguenca del pergamí, fent un esforç de concentració, però al cap d’un moment es va adonar que mirava la llar de foc buida sense saber gens què dir.

De cop va comprendre que difícil que devia haver sigut per a en Ron i l’Hermione escriure-li cartes durant l’estiu. Com podia explicar a en Sírius tot el que havia passat aquella setmana i fer-li totes les preguntes que es moria de ganes de formular-li sense proporcionar a un hipotètic lladre de cartes tot d’informació que no volia que tinguessin?

Va passar una bona estona immòbil, amb els ulls clavats en la llar de foc, fins que es va decidir, va tornar a sucar la ploma al tinter i la va posar amb determinació sobre el pergamí.

Quisso estimat,

Espero que estiguis bé. Jo he tingut una primera setmana horrorosa; tant, que estic contentíssim que hagi arribat el cap de setmana.

Tenim professor nou de Defensa contra les Forces del Mal: la professora Umbridge. És tan agradable com la teva mare. T’escric perquè allò que et vaig explicar per carta aquest estiu em va tornar a passar ahir a la nit mentre complia un càstig de la professora Umbridge.

Tots trobem a faltar el nostre gran amic, que esperem que torni aviat.

No triguis a escriure, sisplau.

Et saluda,

HARRY



En Harry va rellegir la carta unes quantes vegades, fent un esforç per veure-la des del punt de vista d’un desconegut. No li va semblar gens que poguessin saber de què parlava —ni a qui s’adreçava— llegint la carta i prou. Comptava que en Sírius pescaria l’al·lusió que feia a en Hagrid, i que els diria quan havia de tornar. En Harry no ho volia demanar explícitament per no despertar massa l’interès sobre el que en Hagrid feia quan era absent de Hogwarts.

Tot i ser una carta molt breu, va trigar molt a escriure-la; mentre la redactava, la llum del sol va envair mitja sala, i va començar a sentir moviment a dalt a les habitacions. Després de segellar el pergamí a consciència, va travessar el forat de darrere el quadre i es va encaminar cap a la mussoleria.

—Si fos de tu, jo no passaria per aquí —li va dir en Nick-de-poc-sense-cap, després de traspassar inesperadament una paret del fons mentre en Harry tirava passadís enllà—. En Peeves té preparada una broma molt divertida a la primera persona que passi pel costat del bust d’en Paracels que hi ha a mig passadís.

—No deu ser fer caure en Paracels sobre el cap de la víctima! —va voler saber en Harry.

—Per desgràcia, sí que ho és —va dir en Nick-de-poc-sense-cap amb veu disgustada—; la subtilesa no ha sigut mai el fort d’en Peeves. He sortit per veure si trobo el Baró Sagnant… Ell hi posaria remei… Adéu, Harry…

—Adéu, adéu —va dir en Harry, que en lloc de tombar a mà dreta va agafar un camí més llarg però més segur per anar a la mussoleria. Per cada finestra per on passava es veia un cel blau netíssim que el va animar; més tard tenia entrenament, després de molt temps sense trepitjar un camp de quidditch. Va notar que una cosa li fregava els turmells. Va mirar cap a terra i va veure que era la Senyora Norris, l’esquelètica gata grisa del zelador, que el seguia. La gata va clavar un moment en en Harry els seus ulls grocs com llanternes i va desaparèixer darrere l’estàtua de Guifré el Pensarós.

—No faig res mal fet —li va dir alt. Se n’havia anat amb el caminar característic del gat que té intenció de delatar-te a l’amo, però en Harry no veia per què ho havia de fer; el dissabte al matí tenia tot el dret d’anar a la mussoleria.

Ara el sol ja era alt, i, quan en Harry va arribar a la mussoleria, la claror que entrava per les finestres sense vidres el va enlluernar. Amples feixos platejats de llum travessaven en totes direccions la cambra circular on centenars de mussols s’arraulien als seus barrastrals, una mica inquiets encara amb aquella claror de primera hora, uns quants amb senyals clars d’haver acabat de tornar de caçar. El terra cobert de palla i ossos d’animals petits va cruixir una mica sota els peus d’en Harry, que allargava el coll a banda i banda buscant la Hedwig.

—Ah, ets aquí —va dir quan la va veure posada quasi a la part mes alta de la volta del sostre—. Baixa, que t’haig de donar una carta.

Amb un esgarip greu, la Hedwig va obrir les seves grans ales blanques i va baixar planant fins a l’espatlla d’en Harry.

—Ja sé que al sobre hi diu Quisso —li va dir, amb un xiuxiueig que no es va saber explicar a si mateix, mentre li posava la carta al bec perquè l’agafés—, però és per a en Sírius, entesos?

La Hedwig va tancar una vegada els seus ullassos de color d’ambre, i en Harry es va imaginar que volia dir que l’havia entès.

—A volar, doncs —li va dir en Harry, i la va portar cap a una de les finestres. La Hedwig es va impulsar un instant amb el braç d’en Harry i va aixecar el vol cap a la resplendor enlluernadora del cel. En Harry la va contemplar fins que es va haver convertit en una diminuta taca negra i va desaparèixer; després va dirigir la mirada cap a la cabanya d’en Hagrid, que des d’aquella finestra es veia molt bé, i va veure que continuava tancada, amb la xemeneia sense fumar i les cortines tirades.

Un vent suau gronxava les capçades dels arbres del bosc prohibit. En Harry se’ls va quedar mirant, fruint d’aquell aire fresc que li acariciava la cara, pensant en l’entrenament de quidditch de més tard… I de cop ho va veure: un gran cavall alat amb cara de rèptil, igual que els que tiraven els carruatges de Hogwarts, amb les seves apergaminades ales negres esteses com les d’un pterodàctil, que emergia d’entre els arbres com un grotesc ocell gegantí. Va volar descrivint un gran cercle i es va tornar a ficar entre els arbres. Havia passat tot tan de pressa que en Harry, encara que el cor li volgués saltar del pit, no s’acabava de creure el que havia vist. De cop va sentir darrere seu que la porta de la mussoleria s’obria. Va fer un bot d’espant, es va tombar i va veure que era la Xo Xang, amb una carta i un paquet a les mans.

—Hola —va dir en Harry maquinalment.

—Ai, hola… —va dir ella, amb l’alè contingut—. No m’esperava que hi hagués ningú, tan d’hora… Fa un moment he caigut que avui era l’aniversari de la meva mare.

Va ensenyar el paquet.

—Ah, molt bé —va dir en Harry. S’havia quedat en blanc. Hauria volgut dir alguna cosa divertida i interessant, però encara tenia gravada a la memòria la imatge d’aquell cavall alat formidable—. Quin dia més maco, eh? —va dir, i va assenyalar les finestres. Hauria volgut que se l’empassés la terra: estava parlant del temps que feia!

—Molt —va dir la Xo, mentre buscava amb els ulls algun mussol que li convingués—. Ideal per jugar a quidditch. No he sortit en tota la setmana. I tu?

—Tampoc —va dir en Harry.

La Xo va triar un dels mussols de l’escola. Va convence’l perquè se li posés al braç que li allargava, i li va lligar el paquet a la pota que ell, obedient, li va oferir.

—Què, ja té porter nou, l’equip de Gryffindor? —va voler saber la Xo.

—Sí —va dir en Harry—. Serà en Ron Weasley, aquell amic meu; saps qui és?

—Aquell que no pot veure els Tornados? —va dir la Xo més aviat amb fredor—. És bo?

—Sí —va dir en Harry—, es veu que sí. Però no el vaig poder veure a la prova de selecció perquè estava castigat.

La Xo va aixecar el cap, amb el paquet encara a mig lligar.

—Aquesta Umbridge és fastigosa —va dir en veu baixa—. Mira que castigar-te només perquè vas dir la veritat sobre com… sobre com es va morir en Cedric! Tothom n’està al corrent; se n’ha parlat a tota l’escola. Vas ser molt valent, de plantar-li cara.

En Harry es va inflar tant de satisfacció que li va semblar que acabaria levitant per sobre del terra sembrat d’egagròpiles. Quina importància tenia un trist cavall volador si la Xo el considerava un valent? Per un instant va plantejar-se d’ensenyar-li la mà ferida, una mica com aquell qui res, fent veure que l’ajudava a lligar el paquet a les potes del mussol… En el mateix moment que aquesta atractiva idea li voltava pel cap, però, la porta de la mussoleria es va tornar a obrir.

En Filch, el zelador, va entrar esbufegant. Tenia les galtes, xuclades i solcades de venes, plenes de taques vinoses de sang, i arribava amb una expressió desencaixada, amb els cabells grisos i fins completament esbullats; es veia ben clar que havia vingut corrents. La Senyora Norris va entrar darrere seu, amb els ulls aixecats cap a la mussolada que tenia a sobre i miolant de gana. Vora el sostre hi va haver un esbategar nerviós d’ales i un mussol gros va fer espetegar el bec amb gest amenaçador.

—Ja et tinc! —va dir en Filch, acostant-se a en Harry amb pas decidit i amb les galtes tremolant-li d’indignació—. Un ocellet m’ha dit que tens intenció de fer una comanda molt gran de bombes fètides!

En Harry es va plegar de braços i es va quedar mirant el zelador.

—Es pot saber qui li ha dit que volia fer una comanda de bombes fètides?

La Xo va mirar primer en Harry i després en Filch, també amb les celles arrufades. El mussol que tenia al braç, cansat d’aguantar-se amb una pota i prou, va deixar anar un esgarip de queixa, però ella no en va fer cas.

—Tinc els meus informadors —va dir en Filch amb un xiuxiueig ple de vanitat—. I ara dóna’m el que volies enviar.

Feliç de no haver-se entretingut a l’hora d’enviar la carta, en Harry va dir:

—No puc; ja està enviat.

—Com, que ja està enviat? —va dir en Filch, amb una ganyota de ràbia.

—Doncs que ja està enviat —va dir en Harry sense immutar-se.

En Filch va obrir la boca amb expressió d’impotència, i, després de passar una estona boquejant, va repassar en Harry de dalt a baix.

—I, com sé que no ho tens en una butxaca?

—Doncs…

—Jo he vist com ho enviava —va dir la Xo, amb veu enfadada.

En Filch se li va acostar.

—Ho has vist?

—Sí, ho he vist —va dir la Xo en to agressiu.

Va haver-hi un moment de silenci, durant el qual en Filch i la Xo es van quedar mirant fixament. Al final, el zelador va fer mitja volta i es va dirigir cap a la porta arrossegant els peus. Quan ja tenia la mà al pom, es va tombar per mirar en Harry.

—Si m’arriba al nas l’olor d’una bomba fètida ja et pots preparar…

I se’n va anar ranquejant escales avall. La Senyora Norris va dirigir una última mirada de cobejança als mussols i se’n va anar darrere seu.

En Harry i la Xo es van mirar.

—Gràcies —va dir en Harry.

—De res —va dir la Xo, mentre acabava de subjectar el paquet a l’altra pota del mussol, amb les galtes una mica vermelles—. No has vingut a fer cap comanda de bombes fètides, oi?

—No —va dir en Harry.

—Com és que en Filch semblava tan convençut que sí, doncs? —va dir la Xo mentre anava amb el mussol cap a la finestra.

En Harry va arronsar les espatlles. Li havia vingut tan de nou com a ella; curiosament, però, en aquell moment no hi va donar gaires voltes.

Van sortir junts de la mussoleria. A l’embocadura del passadís que conduïa a l’ala oest del castell, la Xo va dir:

—Jo tiro per aquí. Bé… Fins una altra estona, Harry.

—Això; fins una altra.

La Xo li va somriure i se’n va anar. En Harry va continuar caminant, dominat per un plàcid sentiment d’alegria. Havia tingut una conversa decent amb la Xo sense passar vergonya ni una sola vegada… «Vas ser molt valent, de plantar-li cara…». La Xo li havia dit valent… No li tenia tírria pel fet d’haver-ne sortit viu…

No podia negar que li agradava més en Cedric, és clar; però, si l’hagués convidat al ball d’hivern abans que en Cedric l’hi convidés, tot hauria pogut anar diferent… A la Xo semblava que li havia sabut greu de veritat haver-li de dir que no, quan en Harry li havia demanat si hi volia anar amb ell…

—Bon dia —va dir en Harry en to animat a en Ron i l’Hermione quan va arribar al Gran Saló i es va entaular al seu costat.

—Què ho fa, que estiguis tan content? —li va dir en Ron, observant-lo amb sorpresa.

—Doncs… L’entrenament de quidditch d’avui —va dir en Harry tot content mentre s’acostava una gran plata d’ous ferrats amb cansalada.

—Sí, és clar —va dir en Ron, que va deixar la torrada que prenia i va fer un llarg glop de suc de carbassa. En acabat va dir—: Escolta, que et faria res que hi anéssim tu i jo una mica abans, per… per practicar una mica abans de l’entrenament? Res, perquè m’hi vagi familiaritzant…

—Només faltaria —va dir en Harry.

—Perdoneu, però penso que no ho hauríeu de fer —va dir l’Hermione molt seriosa—. Aneu molt endarrerits de deures i…

Però es va quedar amb la paraula a la boca, perquè acabava d’arribar el correu del matí, i, com de costum, el Periòdic Profètic se li acostava volant dintre el bec d’un mussol, que va aterrar perillosament a prop de la sucrera i li va allargar la pota. L’Hermione va ficar un knut a la bosseta de pell que hi tenia lligada, va agafar el diari i, mentre el mussol tornava a emprendre el vol, va posar-se a examinar la primera pàgina amb mirada crítica.

—Hi ha res d’interessant? —va voler saber en Ron. En Harry va somriure, perquè va veure que el que en Ron volia era que no tornés a tocar el tema dels deures.

—No —va dir l’Hermione amb un sospir—; tot són ximpleries; es veu que el baix de les Mistery Sisters es casa.

L’Hermione va obrir el diari i s’hi va submergir. En Harry es va servir una altra ració d’ous ferrats amb cansalada. En Ron es va quedar amb els ulls clavats en els finestrals, amb cara de preocupació.

—Què diu aquí? —va dir l’Hermione de cop i volta—. Ai! Parlen d’en Sírius!

—Què ha passat? —va voler saber en Harry, i va estirar el diari amb tanta violència que el va estripar pel mig i l’Hermione i ell es van quedar cada un amb la meitat del diari a la mà.

—«La Conselleria d’Afers Màgics ha sabut, de fonts fidedignes, que Sírius Black, famós assassí múltiple, etcètera, etcètera, etcètera, està amagat en algun lloc de Londres!» —va llegir l’Hermione de la seva meitat de diari amb un xiuxiueig carregat d’angoixa.

—Segur que ha sigut en Lucius Malfoy —va dir en Harry, amb una veu greu plena de ràbia—. Devia reconèixer en Sírius a l’andana…

—Què? —va dir en Ron, amb cara d’esglai—. Però si va dir que no…

—Calla! —van dir els altres dos alhora.

—«… la Conselleria adverteix tota la societat dels bruixots que Sírius Black és extremament perillós… va matar tretze persones… es va escapar d’Azkaban…». Res; el rotllo de sempre —va acabar dient l’Hermione, que va deixar la seva meitat de diari sobre la taula i va mirar amb cara espantada en Harry i en Ron—. Mira, ara torna a no poder sortir de casa —va dir en veu baixa—. En Dumbledore ja el va avisar.

En Harry va mirar amb expressió trista el tros de Periòdic Profètic que havia estripat. Quasi tota la pàgina estava ocupada per un anunci de «Madame Malkin. Vestits per a totes les ocasions», que es veu que feia rebaixes.

—Ostres! —va dir de cop, mentre allisava la pàgina perquè l’Hermione i en Ron ho poguessin veure—. Mireu això!

—Tinc tanta roba com vull, gràcies —va dir en Ron.

—No —va dir en Harry—; dic aquesta notícia petita d’aquí…

En Ron i l’Hermione es van inclinar una mica més per poder-la llegir; era una notícia de dos dits de llarg, al capdavall de tot d’una columna. Tenia el següent encapçalament:

ENVAEIXEN LA CONSELLERIA

Sturgis Podmore, de 38 anys, amb residència a l’avinguda dels Laburns, 2, de Clapham, ha comparegut davant del Wizengamot acusat de violació de la propietat i intent de robatori contra la Conselleria d’Afers Màgics. Podmore va ser capturat pel bruixot de seguretat Eric Munch, que el va descobrir quan intentava forçar una porta blindada a la una de la matinada del dia 31 d’agost. Podmore, que ha renunciat al seu dret de defensar-se, ha estat declarat culpable de totes dues acusacions i se l’ha condemnat a sis mesos de presó a Azkaban.



—Sturgis Podmore? —va dir en Ron, pensatiu—. Que no és aquell que sembla que al cap hi tingui palla en lloc de cabells? Però si és de l’ord…

—Calla, Ron! —va dir l’Hermione, que va donar una llambregada tot al voltant amb ulls esporuguits.

—Sis mesos a Azkaban! —va dir en Harry amb un xiuxiueig, esgarrifat—. Només per haver forçat una porta!

—No diguis bajanades; no l’han condemnat només per haver volgut traspassar una porta. Què dimonis devia fer a la Conselleria d’Afers Màgics a la una de la matinada? —va dir l’Hermione amb un fil de veu.

—Què creus, que devia complir alguna missió que l’orde li havia encomanat? —va murmurar en Ron.

—Espera, espera… —va dir en Harry, rumiant—. Que no ens havia de venir a acomiadar, l’Sturgis? —Els seus dos companys se’l van quedar mirant—. Sí, i tant; havia de formar part de l’escorta que ens va acompanyar a King’s Cross. I en Murri patia perquè no venia… Vaja, que no devia estar complint cap missió per a ells!

—Potser és que no comptaven que l’enxamparien —va dir l’Hermione.

—Potser li van parar una trampa! —va exclamar en Ron, tot excitat—. Ja ho entenc! —va continuar, ara amb un xiuxiueig, perquè l’Hermione li havia llançat una mirada fulminant—. Potser la Conselleria sospitava que era de la colla d’en Dumbledore, i el van induir a anar-hi, i quan el van enxampar no intentava forçar cap porta! Potser tot ha sigut un muntatge per agafar-lo!

En Harry i l’Hermione van considerar aquesta possibilitat una estona en silenci. En Harry la va trobar massa rebuscada. A l’Hermione, en canvi, la va seduir.

—No m’estranyaria gens que hagués anat així mateix.

Va plegar la seva meitat de diari amb aire pensatiu, i no va sortir del seu somieig fins que en Harry va deixar la forquilla i el ganivet sobre la taula.

—Nois, ens hauríem de treure de sobre aquell treball per a la professora Coliflor sobre arbustos que s’adoben tots sols per poder començar a practicar el conjur inanimador abans de l’hora de dinar…

En Harry va notar-se un lleuger rosec a la consciència quan li va venir al pensament la pila de deures que l’esperaven a dalt, però feia un cel tan clar, d’un blau tan viu, i feia tants dies que no muntava la seva Raigdefoc…

—Ho podem fer aquest vespre —va dir en Ron a en Harry quan ja eren a fora, i tots dos van començar a baixar pels prats que anaven a morir al camp de quidditch, amb l’escombra a l’espatlla i amb els negres pronòstics de l’Hermione que no aprovarien cap GNOM ressonant-los encara a les orelles—. I tenim tot demà. S’hi obsessiona massa, amb la feina; té aquest defecte… —Va callar un moment, i va afegir, amb veu una mica més preocupada—: Tu creus que parlava de debò, aquell dia que va dir que no ens deixaria copiar els treballs?

—Sí —va dir en Harry—. Però pensa que també és molt important que ens entrenem si volem continuar a l’equip de quidditch…

—Tens raó —va dir en Ron, en to més animat—. I tenim temps de sobres per a tot…

Quan arribaven al camp de quidditch, en Harry va girar el cap a mà dreta i va donar una ullada al bosc prohibit, on els arbres es continuaven gronxant amb aire sinistre. No en va sortir res volant; el cel era buit; només hi havia uns quants mussols que giravoltaven al fons, al voltant de la torre de la mussoleria. Ja tenia prous coses al cap per capficar-se ara amb aquell cavall volador; el que havia de fer era treure-se’l del pensament.

Van agafar la bomba i les bales de l’armari del vestidor i es van començar a entrenar, en Ron defensant la porteria i en Harry jugant d’encistellador amb la bomba i mirant de batre en Ron. A en Harry li va semblar que en Ron ho feia força bé; li va parar tres de cada quatre intents d’encistellament i el seu joc va anar millorant a mesura que passava l’estona. Al cap d’un parell d’hores van tornar al castell per devorar el dinar —durant el qual l’Hermione es va encarregar de deixar-los clar que els considerava uns irresponsables—, i en acabat van tornar al camp de quidditch a fer l’entrenament oficial. Quan van entrar al vestidor ja hi eren tots els seus companys d’equip, tret de l’Angelina.

—Estàs a punt, Ron? —li va dir en George picant-li l’ullet.

—Sí —va dir en Ron, que s’havia anat ensopint a mesura que s’acostaven al camp.

—Preparat per fer-nos una demostració, delegat Roneió? —va dir en Fred, que va treure el cap despentinat pel coll de la samarreta de quidditch amb un somriure tenyit de malícia.

—Deixeu-me en pau —va dir en Ron, amb cara de pomes agres, mentre es posava l’equip per primera vegada. Li anava força a la mida, sobretot tenint en compte que era el d’en Marc Roure, molt més ample d’espatlles que ell.

—Esteu a punt, nois? —va dir l’Angelina, que va arribar del despatx de l’entrenador ja canviada—. Va, aviam si ens hi posem d’una vegada. Alicia, Fred, sisplau, aneu a buscar la capsa de les pilotes. Ah, una cosa… Tindrem uns quants espectadors; però com si no hi fossin, eh?

La manera forçadament despreocupada amb què ho va dir va fer sospitar a en Harry qui devien ser aquells espectadors; i, efectivament, quan van sortir del vestidor a la claror enlluernadora del camp van rebre una xiulada i una esbroncada de l’equip de quidditch de Slytherin i d’una colla de seguidors de Slytherin que havien ocupat la zona mitjana de la graderia buida i que van omplir el recinte amb el ressò de les seves veus.

—A sobre de què va muntat, en Ron Weasley? —va dir cridant en Malfoy amb la seva cançonera veu mofeta—. Com pot haver-hi gent capaç de fer un sortilegi volador a un tros de soca com aquest?

En Crabbe, en Goyle i la Pansy Parkinson es cargolaven i ploraven de riure. En Ron es va enfilar a l’escombra; en Harry, que el va imitar, des de darrere va veure que les orelles se li posaven vermelles.

—No els hi facis cas —li va dir, després d’accelerar per posar-se a l’altura d’en Ron—; ja veurem qui riurà més, quan hi haurem jugat…

—Exactament l’altitud que vull, Harry —li va dir l’Angelina amb aprovació, i els va sobrevolar amb la bomba sota l’aixella fins a arribar davant de la resta de l’equip, que l’esperaven suspesos a l’aire—. Esteu a punt, nois? Començarem amb unes quantes passades entre tots els membres de l’equip per escalfar-nos una mica…

—Escolta, Johnson, on te l’has fet, aquest pentinat nou? —va bramar la Pansy Parkinson a sota—. No trobeu que sembla que hi tingui cucs, al cap, en lloc de cabells?

L’Angelina es va apartar de la cara les rastes que portava i va continuar dient amb calma:

—Va, repartiu-vos; a veure com va…

En Harry es va separar dels altres i se’n va anar cap a un extrem del camp. En Ron es va dirigir cap a l’extrem contrari. L’Angelina va aixecar la bomba amb una mà i la va tirar amb força cap a en Fred, que la va passar a en George; en George la va passar a en Harry, que la va passar a en Ron, a qui se li va escapar.

Els Slytherin presents, esperonats per en Malfoy, es van posar a riure com histèrics. En Ron, que havia baixat en picat cap a terra per mirar d’atrapar la bomba abans que hi arribés, va sortir del picat malament i va quedar decantat sobre l’escombra, i quan va recobrar l’altura de joc estava vermell com un tomàquet. En Harry va veure que en Fred i en George es feien una mirada de complicitat; estranyament, però, ni l’un ni l’altre no van dir res, cosa que va agrair.

—Passa-la, Ron —va dir l’Angelina amb un crit, com si no hagués passat res.

En Ron va tirar la bomba a l’Alicia, que la va tornar a passar a en Harry, que la va passar a en George…

—Potter, què et fa la cicatriu? —va dir en Malfoy cridant—. No et convindria fer una cura de repòs? Deu fer potser una setmana que no passes per la infermeria; deu ser un rècord, per a tu, això, no?

En George la va passar a l’Angelina, que la va retrobatre a en Harry, que no se l’esperava però que la va atrapar amb les puntes dels dits i la va passar de seguida a en Ron, que s’hi va abalançar per agafar-la però se li va escapar per quatre dits.

—Va, Ron —va dir l’Angelina amb disgust mentre en Ron tornava a deixar-se caure per atrapar la bomba—; estigues més al cas.

Quan va tornar a l’altura de joc, en Ron tenia la cara tant o més vermella que la bomba. En Malfoy i la resta de l’equip de Slytherin es partien de riure.

La tercera vegada que ho va intentar, en Ron va atrapar la bomba, i, segurament de l’alegria, la va tirar amb tant entusiasme que a la Katie li va passar entre les mans i li va picar amb força a la cara.

—Perdona! —va dir en Ron amb un gemec, i va sortir disparat cap a ella per veure si li havia fet gaire mal.

—Torna al teu lloc, que no té res! —va bramar l’Angelina—. Una altra vegada que passis la bomba a un company, però, procura no tombar-lo de l’escombra! Per a això ja tenim les bales!

A la Katie li sortia sang del nas. A baix, els de Slytherin xisclaven i picaven de mans i peus. En Fred i en George es van acostar a la Katie.

—Té, pren-te això —li va dir en Fred, i li va allargar una cosa petita de color porpra que havia tret de la butxaca—; t’ho curarà en un moment.

—A veure —va dir l’Angelina—. Fred, George, aneu a buscar el vostre bat i una bala. Ron, vés a defensar els cèrcols. Harry, deixa anar la papallona daurada quan t’ho digui. L’objectiu, no cal dir-ho, és batre en Ron.

En Harry va sortir darrere els bessons per anar a buscar la papallona daurada.

—En Ron navega molt, eh? —va murmurar en George quan tots tres ja havien aterrat davant de la capsa de les pilotes i anaven a obrir-la per treure’n una bala i la papallona daurada.

—Està nerviós —va dir en Harry—. Quan hem practicat junts aquest matí ho feia bé.

—Esperem que no hagi començat la seva decadència abans d’hora —va dir en Fred amb aire lúgubre.

Van tornar a aixecar el vol. Quan l’Angelina va fer sonar el xiulet, en Harry va deixar anar la papallona daurada i en Fred i en George van deixar anar la bala. A partir d’aquell instant, en Harry pràcticament va deixar de tenir consciència del que feien els altres. La seva feina era tornar a atrapar aquella capritxosa piloteta daurada que valia cent cinquanta punts per a l’equip del caçador, i fer-ho exigia tenir molta velocitat i molta habilitat. Va accelerar, ara encarant ara esquivant els encistelladors, amb l’aire tebi de tardor que li picava a la cara i els crits llunyans dels de Slytherin que li arribaven a les orelles sense fer-li ni fred ni calor… Al cap de no gaire, però, el xiulet el va tornar a fer parar.

—Pareu… Pareu… Pareu! —va cridar l’Angelina—. Ron, no defenses el cèrcol central!

En Harry va mirar cap a en Ron, que estava suspès davant del cèrcol de l’esquerra i havia deixat els altres dos completament desatesos.

—Ai, perdona…

—Has d’estar tota l’estona pendent dels encistelladors sense parar d’anar de banda a banda! —va dir l’Angelina—. També pots quedar-te davant del cèrcol central fins que no vegis que has d’anar a cobrir algun dels altres, o anar-los voltant, però no anar-te’n cap a un extrem perquè sí; és per això que t’han fet les tres últimes cistelles!

—Perdona… —a repetir en Ron, amb una cara vermella com un pebrot que contrastava fortament amb la blavor intensa del cel.

—I, Katie, no pots fer res perquè et deixi de sortir sang del nas?

—Cada vegada me’n surt més! —va dir la Katie amb la veu presa mentre mirava de parar l’hemorràgia amb la màniga.

En Harry va mirar cap a en Fred, que es regirava neguitós les butxaques. Va veure que en treia una cosa porpra, que l’examinava un moment i que tot seguit donava una llambregada a la Katie amb expressió esgarrifada.

—Va, tornem-hi —va dir l’Angelina. Continuava sense fer cas dels de Slytherin, que havien començat a corejar «Gryffindor a segona, Gryffindor a segona», però començava a notar-se-la incòmoda sobre l’escombra.

Quan feia cosa de tres minuts que volaven, l’Angelina va tornar a fer sonar el xiulet. En Harry, que acabava de distingir la papallona daurada fent voltes a l’altra porteria, es va haver de retenir a contracor.

—I ara què passa? —va dir irritat a l’Alicia, que era qui tenia més a prop.

—La Katie —va limitar-se a dir l’Alicia.

En Harry es va tombar i va veure l’Angelina, en Fred i en George que anaven com una bala cap on hi havia la Katie. El Harry i l’Alicia també hi van córrer. L’Angelina havia aturat l’entrenament al punt, perquè la Katie estava blanca com la paret i anava coberta de sang.

—Ha d’anar a la infermeria —va dir l’Angelina.

—Ja l’hi portem nosaltres —va dir en Fred—. Potser ha pres un toffee anticoagulant per equivocació…

—No té sentit continuar sense batedors i amb un encistellador menys —va dir l’Angelina, abatuda, mentre en Fred i en George sortien disparats cap al castell aguantant la Katie un per cada costat—. Va, ja podem anar a canviar-nos.

Els de Slytherin van continuar cantant a cor mentre ells desfilaven cap al vestidor.

—Com ha anat l’entrenament? —va demanar l’Hermione amb fredor a en Harry i a en Ron al cap de mitja hora, quan els va veure entrar a la sala comunitària de Gryffindor pel forat de darrere el quadre.

—Doncs… —va començar a dir en Harry.

—Fatal —va dir en Ron amb veu cavernosa, i es va deixar caure a la butaca del costat de l’Hermione. L’Hermione va mirar en Ron i va semblar que li passés l’emmurriament.

—Pensa que és el primer que fas —li va dir per consolar-lo—; sempre costa una mica, agafar…

—Què et fa pensar que ha anat fatal per culpa meva? —va tallar-la en Ron.

—No, res… —va dir l’Hermione, que va veure que havia fet una relliscada—; em pensava…

—Et pensaves que faria pena, oi?

—No, i ara! No; m’he pensat que, com que això que havia anat fatal ho has dit tu…

—Me’n vaig a fer els deures —va dir en Ron, enrabiat, i se’n va anar trepitjant fort cap a l’escala que portava a les habitacions dels nois i va tirar amunt. L’Hermione va mirar en Harry.

—Ho ha fet fatal o no?

—No —va dir en Harry, defensant-lo.

L’Hermione va fer cara d’incredulitat.

—Home, ho hauria pogut fer millor —va murmurar en Harry—; però és el primer entrenament que fa, com tu mateixa has dit…

Aquell vespre, ni en Harry ni en Ron no van avançar gaire la feina endarrerida. En Harry estava convençut que en Ron no devia parar de torturar-se per haver jugar malament a l’entrenament de quidditch, i ell no aconseguia treure’s del cap la cançoneta de «Gryffindor a segona».

Es van passar tot el diumenge a la sala comunitària, colgats de llibres, mentre la sala s’anava omplint i buidant. També va fer molt bon temps, i la majoria dels companys de Gryffindor van passar el dia a fora, aprofitant el que potser era l’últim dia de sol de l’any. A la tarda, en Harry tenia el cap com un bombo.

—Ja mirarem d’acabar els deures durant la setmana que ve —va murmurar en Harry a en Ron quan van decidir deixar de banda el llarg treball per a la professora McGonagall sobre el conjur inanimador per centrar-se amb expressió infeliç en el de la professora Sinistra, que era igual de llarg i difícil i que havia de tractar sobre la miríada de satèl·lits de Júpiter.

—D’acord —va dir en Ron mentre es fregava els ulls envermellits i llençava al foc el pergamí que feia cinc—. Escolta, què et sembla si demanem a l’Hermione que ens deixi donar un cop d’ull als treballs que té fets?

En Harry va mirar cap on era l’Hermione; estava asseguda, amb en Malifet a la falda, i parlava animadament amb la Ginny mentre dues agulles de fer mitja llampeguejaven en l’aire davant seu donant forma a un parell de mitjons per a elf.

—No —va dir de mal humor—; saps perfectament que ens dirà que no.

De manera que van continuar treballant mentre a fora el cel s’anava enfosquint. De mica en mica, la quantitat de gent que hi havia a la sala va anar minvant. A dos quarts de dotze, l’Hermione se’ls va acostar badallant.

—Ja acabeu?

—No —va dir en Ron secament.

—El satèl·lit més gran de Júpiter no és Cal·listo; és Ganimedes —va dir, mentre per sobre l’espatlla d’en Ron li assenyalava una ratlla del treball d’Astronomia—; i el que té volcans és Ió.

—Gràcies —va remugar en Ron, i va ratllar les frases equivocades.

—Perdona, només volia…

—Mira, noia; si només has vingut a criticar…

—Ron, escolta…

—No tinc temps per escoltar sermons; sents, Hermione? N’estic fins aquí de…

—No… Mireu!

L’Hermione assenyalava la finestra més pròxima. Tant en Harry com en Ron hi van clavar la vista: a l’ampit hi havia un mussol molt bonic que mirava a l’interior de la sala en direcció a en Ron.

—Que no és l’Hermes? —va dir l’Hermione, amb veu de sorpresa.

I tant, si ho és! —va dir amb un fil de veu en Ron, que va deixar la ploma i es va aixecar—. Per què em deu escriure, en Percy?

Va anar cap a la finestra i la va obrir. L’Hermes va entrar volant, va aterrar sobre el treball d’en Ron i va estirar una pota, on hi havia lligada una carta. En Ron va agafar la carta i el mussol se’n va anar immediatament, deixant tot de petjades de tinta sobre el dibuix que en Ron havia fet del satèl·lit Ió.

—La lletra és d’en Percy segur —va dir en Ron, que es va deixar caure a la seva butaca amb els ulls clavats en les paraules que hi havia escrites a l’exterior del pergamí: «Ronald Weasley, residència Gryffindor, Hogwarts». Va aixecar el cap i va mirar els seus dos companys—. Què us hi jugueu?

Va descargolar el pergamí i se’l va començar a llegir. Com més li baixaven els ulls pel pergamí, més arrufava el nas. Quan va acabar de llegir-se’l feia cara de disgust. Va allargar la carta a en Harry i l’Hermione, que van acostar el cap per poder llegir-la alhora:

Benvolgut Ron,

Acabo de saber (ni més ni menys que de boca del senyor conseller d’Afers Màgics en persona, que ho ha sabut a través de la professora nova que teniu, la professora Umbridge) que t’han triat com un dels delegats de Hogwarts.

La notícia m’ha causat una gratíssima sorpresa, i primer de tot vull felicitar-te. T’haig de confessar que sempre m’havia fet por que poguessis seguir el mateix camí que en Fred i en George en lloc de seguir els meus passos, de manera que et deus poder imaginar què he sentit quan he sabut que has deixat de fer burla de l’autoritat i has decidit carregar-te d’una mica de responsabilitat.

Però no només vull felicitar-te, Ron, sinó també aconsellar-te, i es per això que t’envio aquesta carta pel correu de la nit en lloc de fer-ho pel del matí. Compto que la llegiràs lluny de mirades indiscretes, i que no respondràs a cap pregunta delicada que et puguin fer.

Pel que el senyor conseller m’ha deixat entendre quan m’ha fet saber que eres delegat, interpreto que continues tractant-te amb en Harry Potter. Et vull advertir, Ron, que continuar confraternitzant amb aquest noi et podria arribar a fer perdre la xapa que ara portes. M’imagino que et ve de nou que et digui això, i segur que em diràs que en Harry Potter sempre ha sigut l’alumne predilecte d’en Dumbledore, però has de saber que és probable que en Dumbledore deixi de dirigir Hogwarts ben aviat, i que els que manen tenen una opinió molt diferent (i segurament més exacta) del comportament d’en Harry Potter. Ara no te’n dic res més, però si demà dónes un cop d’ull al Periòdic Profètic podràs veure de quin costat bufa el vent… i decidir de quin costat et poses tu!

Ara de veritat, Ron: no deixis que et fiquin al mateix sac que en Harry Potter. Podria perjudicar greument el teu futur, i quan dic això no només penso en l’escola sinó també en la teva vida professional. Com deus saber molt bé, perquè el pare el va acompanyar a judici, aquest estiu en Harry Potter es va haver de sotmetre a una vista oral davant del Wizengamot en pes i no en va sortir gaire ben parat. Si se’n va escapar bé va ser per un mer defecte de forma, i la majoria de la gent amb qui he parlat continua considerant-lo culpable.

Potser és que et fa por trencar la teva relació amb en Harry Potter (sé de bona tinta que és irascible, i que pot arribar a ser violent); si pateixes per això, o has vist res en el comportament d’en Harry Potter que t’inquieti, et prego que en parlis amb la Dolors Umbridge, que és una dona d’allò més agradable i estarà encantada de donar-te consell.

Parlant de consells, permet-me que te’n doni un altre. Com ja t’he insinuat més amunt, les funcions d’en Dumbledore com a director de Hogwarts s’acosten a la seva fi. Si has de ser fidel a algú, Ron, no és a ell, sinó a l’escola i a la Conselleria. M’ha sabut molt greu saber que, de moment, la professora Umbridge ha trobat molt poca col·laboració entre el professorat en els seus esforços per fer a Hogwarts tots els canvis imprescindibles que la Conselleria voldria (encara que segurament li resultarà més fàcil a partir de la setmana que ve; dona un cop d’ull també demà al Periòdic Profètic!). Només t’avançaré això: un alumne que demostra tenir molta voluntat d’ajudar la professora Umbridge podria ocupar el càrrec de delegat en cap d’aquí un parell d’anys!

Em reca que no ens hàgim vist més durant l’estiu. Em sap greu haver de criticar els nostres pares, però considero que no puc continuar vivint sota el mateix sostre que ells mentre continuïn relacionant-se amb tota la camarilla que envolta en Dumbledore. (El dia que escriguis a la mare, li pots dir que un tal Sturgis Podmore, gran amic d’en Dumbledore, està tancat a Azkaban per haver entrat a la Conselleria il·legalment. Potser això els farà veure amb quina mena de gentussa es relacionen). Em considero molt afortunat que no se m’hagi relacionat amb tota aquesta trepa; la veritat és que el senyor conseller no hauria pogut ser més benevolent; per això espero, Ron, que tu tampoc permetràs que els llaços de família t’impedeixin veure la natura equivocada de les conviccions i les accions dels nostres pares. Espero de tot cor que, amb el temps, s’acabin adonant de l’abast del seu error, i naturalment estic disposat a acceptar les seves disculpes el dia que això passi.

Et prego que reflexionis a fons sobre tot això que t’he dit, especialment sobre això d’en Harry Potter, i permet-me que et torni a felicitar per haver estat nomenat delegat.

El teu germà,

PERCY



En Harry va aixecar els ulls cap a en Ron.

—Què vols que et digui —va dir, en un to que volia ser de broma—; si tens intenció… Espera; com ho diu? —Va repassar la carta d’en Percy—. Ah, sí; si tens intenció de «trencar la teva relació» amb mi, et prometo que no em posaré violent.

—Dóna-me-la —va dir en Ron, allargant la ma—. En Percy fa tres coses —va dir en Ron a batzegades, estripant la carta en dos trossos—: fàstic —i va estripar-la en quatre—, vòmit —i va estripar-la en vuit— i pudor. —I va llençar els trossos al foc. Tot seguit va dir, amb veu animada—: Va, Harry, que hem d’acabar això abans que es faci de dia —i es va tornar a posar el treball de la professora Sinistra al davant.

L’Hermione s’havia quedat mirant en Ron amb una cara estranya.

—Va, doneu-me’ls —va dir inesperadament.

—Què? —va dir en Ron.

—Que me’ls doneu, que me’ls miraré i us els corregiré —va dir.

—No ho dius de broma? M’has salvat la vida, Hermione! Què vols que…?

—Només vull que digueu això: «Prometem que no tornarem a deixar mai més els deures fins tan a última hora» —va dir, mentre allargava totes dues mans perquè li donessin el treball però amb cara enriolada.

—Moltíssimes gràcies, Hermione —va dir amb veu agraïda en Harry, que li va lliurar el treball i es va tornar a escarxofar a la butaca fregant-se els ulls.

Era mitjanit tocada, i la sala comunitària, a part d’ells tres i en Malifet, era buida. L’únic soroll que se sentia era el de la ploma de l’Hermione ratllant frases aquí i allà i el refrec de les pàgines cada vegada que comprovava alguna dada als llibres de text que tenia escampats per la taula. En Harry estava rebentat. I també notava una estranya sensació de buidor a l’estómac que no tenia res a veure amb el cansament ni amb la gana, sinó més aviat amb la carta que es recargolava en forma de cendra enmig del foc.

Sabia que molts dels alumnes de Hogwarts el tenien per un noi estrany, i fins i tot desequilibrat; sabia que el Periòdic Profètic es dedicava a denigrar-lo dissimuladament des de feia mesos; però allò de veure-ho escrit amb la lletra d’en Percy, allò de saber que en Percy aconsellava a en Ron de deixar-lo a l’estacada i fins i tot de delatar-lo a la professora Umbridge, va fer-li veure la seva situació amb més realisme que mai. Feia quatre anys que coneixia en Percy, havia estat a casa seva a l’estiu, havien dormit junts en una tenda durant la copa del món de quidditch, en Percy li havia concedit la puntuació màxima a la segona prova del Torneig dels Tres Bruixots, però tot i així en Percy el tenia per un irascible que podia arribar a ser violent.

I, envaït per una onada de simpatia pel seu padrí, en Harry va pensar que en Sírius era potser l’única persona que coneixia que podia entendre del tot com se sentia en aquells moments, perquè en Sírius estava en la seva mateixa situació. Quasi tota la societat dels bruixots considerava en Sírius un assassí perillós i un incondicional d’en Voldemort, i en Sírius havia hagut de conviure amb aquesta realitat durant catorze anys…

A en Harry li va semblar que els ulls li feien pampallugues; enmig del foc acabava de veure una cosa que no podia ser que hi fos. Havia aparegut com una fogonada i s’havia esfumat a l’acte. No podia ser… S’ho devia haver imaginat perquè havia pensat en en Sírius…

—Ja ho pots tornar a redactar —va dir l’Hermione a en Ron, i li va allargar el treball juntament amb un full escrit de dalt a baix amb lletra seva—; i al final posa-hi aquesta conclusió que t’he escrit.

—Hermione, ets la persona més bona que conec, t’ho juro —va dir en Ron amb veu agraïda—. Si mai torno a tractar-te de mala manera…

—… sabré que tornes a estar en plena forma —va dir l’Hermione—. Harry, el teu està bé excepte aquest trosset del final, que em sembla que no vas sentir bé la professora Sinistra. Europa estava coberta de gel, no de mel… Harry!

En Harry havia baixat de la cadira i estava agenollat sobre l’estora esmolada i socarrimada de davant de la llar de foc, contemplant les flames.

—Harry… —va dir en Ron, indecís—. Què fas agenollat?

—És que acabo de veure el cap d’en Sírius enmig del foc —va dir en Harry.

Ho va dir amb molta serenitat; de fet, l’any anterior ja havia vist el cap d’en Sírius en aquell mateix foc, i hi havia parlat; però aquesta vegada no estava segur d’haver-lo vist, perquè havia desaparegut molt de pressa.

—El cap d’en Sírius? —va repetir l’Hermione—. Igual que aquella vegada que va voler parlar amb tu durant el Torneig dels Tres Bruixots? Però ara segur que no ho fa; seria massa… Sírius!

Va contenir l’alè, sense apartar els ulls del foc; a en Ron li va caure la ploma. Enmig del guspireig de les flames hi havia el cap d’en Sírius, amb la seva llarga cabellera negra emmarcant-li el somriure de la cara.

—Ja començava a pensar que us n’hauríeu anat a dormir abans que tothom hagués tocat el dos —va dir—. He estat traient el cap cada hora.

—T’has dedicat a aparèixer al mig del foc cada hora? —va dir en Harry, enriolat.

—Un moment i prou per veure si tenia el camp lliure o no.

—I si algú t’ha vist? —va dir l’Hermione, preocupada.

—Doncs em sembla que una nena… de primer, devia ser, per la cara que ha fet… m’ha vist fa una estona. Però no pateixis —va afanyar-se a dir en Sírius quan va veure que l’Hermione es posava la mà a la boca—; quan ha tornat a mirar jo ja no hi era, i segur que ha pensat que el que ha vist era un tió recargolat o una cosa així.

—Però, Sírius, te la jugues molt… —va començar a dir l’Hermione.

—Sembles la Molly —va dir en Sírius—. És l’única manera que se m’ha acudit de respondre a la carta d’en Harry sense recórrer a cap codi, perquè els codis es poden desxifrar…

Quan van sentir allò de la carta, tant l’Hermione com en Ron es van tombar cap a en Harry.

—No ens ho has dit, que havies escrit a en Sírius! —li va dir l’Hermione en to acusador.

—No hi he pensat —va dir en Harry, i deia la veritat, perquè haver trobat la Xo a la mussoleria li havia esborrat qualsevol altra cosa de la memòria—. No em miris així, Hermione; ningú hauria pogut desxifrar-ne res. Eh que no, Sírius?

—No, estava molt ben escrita —va dir en Sírius, amb un somriure—. Però anem per feina, no sigui cas que vingui algú… Aviam; la cicatriu…

—Què passa amb la cicatriu? —va començar a dir en Ron, però l’Hermione el va fer callar.

—Ja t’ho explicarem. Digues, Sírius…

—Ja sé que no és agradable que faci fiblades, però no crec que ens hagi de fer patir. Tot el curs passat et va fer mal, de fet, no?

—Sí, i en Dumbledore va dir que em passava cada vegada que en Voldemort sentia una emoció forta —va dir en Harry, sense fer cas de l’esgarrifança que sempre tenien en Ron i l’Hermione de sentir pronunciar aquell nom—. Potser va tenir alguna enrabiada forta, l’última nit que la professora Umbridge em va castigar.

—Home, ara que ha tornat és fàcil que et faci mal més sovint —va dir en Sírius.

—Així, no creus que tingui res a veure amb el fet que la professora Umbridge em toqués quan estava castigat? —li va demanar en Harry.

—No, no ho crec —va dir en Sírius—. La conec per referències, i estic convençut que no és cap cavaller de la mort.

—Per com és de cruel, podria ser-ho —va dir en Harry amb aire lúgubre, i en Ron i l’Hermione van assentir vigorosament amb el cap.

—Sí, però el món no està dividit en bones persones i cavallers de la mort —va dir en Sírius amb un somriure amarg—. Ja ho sé, que és una mala peça; hauríeu de sentir en Remus quan en parla.

—En Llopin la coneix? —va voler saber en Harry, que de cop va recordar el comentari que la professora Umbridge havia fet el primer dia de classe sobre híbrids perillosos.

—No —va dir en Sírius—, però fa dos anys la Dolors Umbridge va participar en la redacció de la llei antihomes llop, que en aquests moments pràcticament li impedeix trobar feina.

En Harry va recordar que últimament en Llopin anava molt més espellifat, i encara va agafar més tírria a la professora Umbridge.

—Què té en contra dels homes llop? —va demanar l’Hermione amb ràbia.

—Jo diria que li fan por —va dir en Sírius, que va somriure de veure-la tan indignada—. Es veu que li repugnen tots els éssers que només són mig humans; l’any passat, per exemple, va fer campanya perquè es cacessin i es marquessin totes les sirenes. Ja ho veieu: malgastar temps i esforços empaitant sirenes quan hi ha indesitjables com en Kreacher en llibertat!

En Ron va riure, però l’Hermione va fer mala cara.

—Sírius, per favor! —va dir en to de retret—. Estic convençuda que, si haguessis volgut, t’hauries pogut guanyar en Kreacher. Pensa que ets l’últim membre de la teva família que li queda; i el professor Dumbledore va dir…

—Així, com són les classes de la professora Umbridge? —va tallar-la en Sírius—. Us ensenya a matar híbrids o què?

—No —va dir en Harry, sense fer cas de l’expressió ofesa que li havia quedat a l’Hermione a la cara perquè havien interromput la seva defensa d’en Kreacher—. No ens deixa fer gens de màgia!

—L’únic que fem és llegir el llibre de text, que és un rotllo —va dir en Ron.

—Ja es veia a venir —va dir en Sírius—. Les informacions que ens han arribat de la Conselleria són que en Fudge no vol que se us entreni a combatre.

—Que se’ns entreni a combatre? —va repetir en Harry amb incredulitat—. Què es pensa, que volem formar un exèrcit de bruixots o què?

—Doncs sí, això és el que pensa exactament que voleu fer —va dir en Sírius—; o, més ben dit, és el que té por que en Dumbledore pugui estar fent: formar el seu exèrcit particular, amb el qual podria plantar cara a la Conselleria d’Afers Màgics.

Hi va haver un moment de silenci, que en Ron va trencar dient:

—És la cosa més absurda que he sentit mai, més que totes aquelles bestieses que explica la Luna Lovegood.

—Així, no ens deixen aprendre Defensa contra les Forces del Mal perquè en Cornelius Fudge té por que fem sortilegis contra la Conselleria? —va dir l’Hermione, enfurismada.

—Justa la fusta —va dir en Sírius—. En Fudge es pensa que en Dumbledore faria qualsevol cosa per tenir el poder. Cada dia que passa té més por d’en Dumbledore. Ja veureu com d’aquí no gaire el detenen sota alguna falsa acusació.

Allò va recordar a en Harry la carta d’en Percy.

—Saps si demà ha de sortir res al Periòdic Profètic sobre en Dumbledore? En Percy, el germà d’en Ron, diu que…

—No ho sé —va dir en Sírius—; aquest cap de setmana no ha vingut ningú de l’orde, perquè van tots molt enfeinats; en Kreacher i jo hem estat sols…

En la veu d’en Sírius hi havia un perceptible deix d’amargor.

—No saps res de nou d’en Hagrid, tampoc, doncs?

—No —va dir en Sírius—. La veritat és que ja hauria de ser aquí, però ningú en sap res. —I tot seguit, com que va veure que feien cara d’amoïnats, va afegir—: En Dumbledore no se’l veu preocupat, per això, o sigui que no patiu; segur que està bé, en Hagrid…

—Però si dius que ja hauria de ser aquí… va dir l’Hermione, angoixada, amb un fil de veu.

—Se’n va anar amb Madame Maxime, que ens ha comunicat que es van separar quan tornaven; però això no vol dir que hagi hagut de prendre mal ni… Vaja, que això no vol dir que no estigui be. —Com que va veure que en Harry, en Ron i Hermione es miraven poc convençuts, en Sírius es va afanyar a dir—: I ara no se us acudeixi començar a demanar per en Hagrid, perquè encara fareu que la gent es fixi més en el fet que no hi és, i això és precisament el que en Dumbledore no vol. En Hagrid és sofert; segur que està bé. —I, com que va veure que ni tan sols dient això s’animaven, va afegir—: Canviant de tema… Quin cap de setmana heu d’anar a Hogsmeade? Ara pensava que, ja que a l’estació no hi va haver cap problema perquè hi anés en forma de gos, podria…

—No!!! —van dir en Harry i l’Hermione a cor, amb vehemència.

—Sírius, que no has llegit el Periòdic Profètic? —va dir l’Hermione amb veu preocupada.

—Bah! —va dir en Sírius, amb un somriure—. Sempre diuen que saben on sóc, però no en tenen ni idea…

—Doncs em sembla que aquesta vegada tenen una pista —va dir en Harry—. Per una cosa que en Malfoy ens va dir al tren, creiem que sap que el gos eres tu; i el seu pare, en Lucius Malfoy, era a l’andana de l’estació, Sírius; o sigui que no se t’acudeixi venir de cap manera. Si en Malfoy et tornés a reconèixer…

—D’acord, d’acord; ja ho he entès —va dir en Sírius, amb un aire tot desenganyat—. Era una possibilitat que em pensava que us agradaria…

—És clar, que ens agradaria; el que no ens agradaria és que per culpa d’això et tornessin a tancar a Azkaban! —va dir en Harry.

Hi va haver una estona de silenci, durant la qual en Sírius es va quedar mirant en Harry des del mig del foc amb el front arrufat i els ulls enfonsats.

—Ets més diferent del teu pare del que em pensava —va acabar dient en to molt fred—. En James hi hauria trobat plaer justament pel perill que comporta.

—Escolta…

—Nois, us haig de deixar; sento que en Kreacher baixa l’escala —va dir en Sírius, i en Harry va pensar que deia una mentida—. Ja us escriuré per dir-vos quan puc tornar a aparèixer enmig del foc; això no ho deveu trobar massa perillós, espero…

Es va sentir un petit esclat, i el lloc on fins aleshores hi havia hagut el cap d’en Sírius va esdevenir novament tot flames.





15. La gran inquisidora de Hogwarts


Es pensaven que l’endemà al matí haurien de repassar el Periòdic Profètic de l’Hermione de dalt a baix per trobar-hi l’article que en Percy havia esmentat a la seva carta, però l’Hermione va fer una exclamació de sorpresa un instant després que el mussol que li havia deixat el diari sortís volant de sobre la lletera. L’Hermione va posar ben pla el diari perquè es pogués veure bé una gran fotografia on apareixia una Dolors Umbridge que exhibia un gran somriure i els picava l’ullet a càmera lenta. Damunt la fotografia hi havia un titular que deia:

LA CONSELLERIA EMPRÈN LA SEVA REFORMA EDUCATIVA.

DOLORS UMBRIDGE OCUPA EL NOU CÀRREC DE GRAN INQUISIDOR



—La professora Umbridge, gran inquisidor? —va dir en Harry en to lúgubre, i el tros de torrada que tenia a la mà li va caure—. I això, què vol dir?

L’Hermione va llegir en veu alta:

Ahir al vespre, inesperadament, la Conselleria d’Afers Màgics va aprovar una nova llei per mitjà de la qual la Conselleria s’atribueix un grau d’influència sense precedents sobre l’escola de màgia Hogwarts.

«El senyor conseller s’ha mostrat força preocupat últimament pels incidents que des de fa temps tenen lloc a Hogwarts», va dir Percy Weasley, secretari adjunt del conseller. «Fent aquest pas només vol donar una resposta a la inquietud que li han manifestat molts pares d’alumnes, que consideren que l’escola està prenent un rumb equivocat».

No és la primera vegada en aquestes últimes setmanes que Cornelius Fudge, conseller d’Afers Màgics, recorre a l’aprovació de noves lleis per portar a terme millores en aquesta escola de màgia. El 30 d’agost mateix es va aprovar el decret d’ensenyament número 22 per tal que la Conselleria tingués la potestat d’escollir la persona adequada per a qualsevol plaça vacant de professor en el cas que el director actual no hi trobés cap aspirant.

«És així com es va escollir la senyora Dolors Umbridge, professora de Hogwarts», va comentar Weasley ahir al vespre. «Dumbledore no va trobar ningú, i el senyor conseller va nomenar la senyora Umbridge, que ha resultat ser un revulsiu…».



—Que ha sigut què? —va dir en Harry alçant la veu.

—Espera, que encara no s’ha acabat —va dir l’Hermione amb veu lúgubre.

«… un revulsiu per a l’ensenyament de Defensa contra les Forces del Mal i ha proporcionat al senyor conseller informació fidedigna sobre com rutllen de veritat les coses a Hogwarts».

És aquesta última funció la que la Conselleria ha formalitzat per mitjà de l’aprovació del decret d’ensenyament número 23, que crea el nou càrrec de gran inquisidor de Hogwarts.

«És un pas molt prometedor dintre del pla de xoc del conseller contra el que podríem anomenar disminució de la qualitat docent a Hogwarts», diu Weasley. «El gran inquisidor estarà facultat per controlar els altres membres del professorat i decidirà sobre la seva competència professional. A la professora Umbridge se li ha proposat que ocupi aquest càrrec sense renunciar a la plaça de docent que actualment ocupa, i tenim l’alegria de poder dir que ha acceptat».

La decisió de la Conselleria ha rebut el suport entusiasta de molts pares i alumnes de Hogwarts.

«Ara que sé que sotmeten l’activitat d’en Dumbledore a una avaluació imparcial i objectiva estic molt més tranquil», ens comentava Lucius Malfoy, de 41 anys, a la seva mansió de Wiltshire. «Molts dels qui volem el bé dels nostres fills hem estat molt preocupats per l’excentricitat d’algunes de les decisions que en Dumbledore ha pres aquests últims anys, i ens hem alegrat molt de saber que la Conselleria hi té l’ull a sobre».

Entre aquestes decisions «excèntriques» figuren sens dubte els controvertits nomenaments de professors de què s’ha fet eco aquest diari, com ara la contractació de l’home llop Remus Llopin, la del gegantó Rubeus Hagrid i la d’un fals exauror que respon al nom d’«Ullfoll» Murri.

Com és cosa sabuda, corre el rumor que Albus Dumbledore, antic capitost suprem de la Confederació Internacional de Bruixots i bruixot en cap del Wizengamot, ja no està en condicions de dirigir la prestigiosa escola de Hogwarts.

«Veiem el nomenament de la gran inquisidora com un primer pas per aconseguir que Hogwarts tingui un director en el qual tothom pugui confiar», va dir ahir al vespre un alt càrrec de la Conselleria.

Griselda Marchbanks i Tiberi Ogden, tots dos membres veterans del Wizengamot, han presentat la dimissió com a protesta contra la creació del càrrec de gran inquisidor de Hogwarts.

«Hogwarts és una escola, no és cap delegació de govern del senyor Fudge», va dir Griselda Marchbanks. «Això no és més que un nou intent vergonyós de desprestigiar l’Albus Dumbledore».

(A la pàgina disset es detallen amb exhaustivitat les presumptes relacions de Griselda Marchbanks amb diferents grups subversius de gòblins).



L’Hermione va acabar de llegir i es va quedar mirant els seus dos companys, que seien a l’altra banda de la taula.

—Ara sabem per què tenim la Dolors Umbridge de professora! En Cornelius Fudge va fer aprovar aquest «decret d’ensenyament» i ens la va encolomar! I ara li dóna facultats per fer d’inspectora! —L’Hermione respirava agitadament i tenia els ulls molt brillants—. Me’n faig creus. És indignant!

—No me’n parlis —va dir en Harry. Va mirar-se la mà dreta, que tenia tancada amb força sobre la taula, i hi va veure el vague perfil blanquinós de la frase que la professora Umbridge li havia obligat a gravar-se a la pell.

A en Ron, però, se li va començar a dibuixar un somriure a la boca.

—Què passa? —li van demanar en Harry i l’Hermione alhora, amb els ulls clavats en ell.

—Ja tinc ganes de veure com li va la inspecció de la professora McGonagall —va dir en Ron amb veu alegre—. Que es prepari, la professora Umbridge!

—Va, som-hi —va dir l’Hermione, i es va aixecar—. Val més que anem tirant, perquè si fa la inspecció de la classe del professor Binns i arribem tard, malament.

Però la professora Umbridge no va passar a fer la inspecció de la classe d’Història de la Màgia d’aquell dia, que va ser tan avorrida com la del dilluns anterior, ni tampoc era a les masmorres on l’Snape feia classe quan van arribar-hi per aguantar les dues hores de Pocions, al final de les quals en Harry va rebre corregit el seu treball sobre la pedra de lluna amb un gran «deficient» escrit en tinta negra a l’angle superior dret.

—Els he posat la nota que haurien tret si haguessin presentat aquest treball al GNOM —va dir l’Snape amb una mitja rialla mentre anava passant i els anava lliurant el treball a cada un—. Així es faran una idea força aproximada del que els espera a l’examen. —L’Snape va arribar a la part de davant de l’aula i es va tombar per observar-los—. El nivell mitjà d’aquest treball ha sigut baixíssim. Si el tema de l’examen hagués sigut aquest, la majoria haurien suspès. Espero que s’esforcin més en el treball d’aquesta setmana, que ha de versar sobre els diferents tipus de contraverins, perquè si no començaré a castigar tots els ignorants que treguin un deficient.

A en Malfoy se li va escapar el riure, i va dir, amb un xiuxiueig perfectament audible:

—N’hi ha que han tret un deficient? Quina pena!

L’Snape va reprimir un somriure, i l’Hermione no va poder evitar mirar de reüll el treball d’en Harry per saber la nota que havia tret, però en Harry va córrer a ficar-se el treball a la motxilla una altra vegada perquè no tenia ganes que ho veiés ningú.

Decidit a no donar cap oportunitat a l’Snape perquè aquell dia el suspengués, en Harry es va llegir tres vegades les instruccions de la pissarra abans de començar a posar-les en pràctica. La solució enfortidora no li va sortir d’un color blau tan turquesa com el de la solució de l’Hermione, però almenys era més blau que rosa, que era el color que tenia la d’en Neville, i va deixar-ne un flascó ple sobre la taula de l’Snape amb un sentiment d’arrogància i alleujament alhora.

—No ha sigut tan terrible com la setmana passada, eh? —va dir l’Hermione mentre pujaven l’escala de les masmorres i anaven cap al Gran Saló per dinar—. I el treball bastant bé, també, no? —Com que ni en Ron ni en Harry deien res, va insistir—: No pots esperar que et posi un excel·lent, perquè deu exigir un nivell de GNOM, o sigui que amb un suficient et pots donar per satisfet. No trobeu? —En Harry es va escurar el coll per no haver de parlar—. Penseu que entre ara i l’examen poden passar moltes coses, i que tenim molt temps per practicar; a més a més, la nota d’ara ens pot servir de pauta, perquè a partir d’aquí anem a més…

Van asseure’s a la taula de Gryffindor.

—La veritat és que m’hauria sorprès molt treure un excel·lent…

—Hermione —va tallar-la en Ron—, si vols saber quina nota hem tret fes el favor de demanar-nos-ho.

—No, no ho deia per això… Però, si m’ho voleu dir…

—Jo he tret un insuficient —va dir en Ron, mentre se servia la sopa—. Satisfeta?

—No te n’has d’avergonyir gens —va dir en Fred, que acabava d’arribar a la taula amb en George i en Lee Jordan i es va entaular a la dreta d’en Harry—. Un insuficient no està gens malament…

—Però si no és ni un aprovat! —va dir l’Hermione.

—No, però és millor que un deficient —va dir en Lee Jordan.

En Harry va notar que les galtes se li encenien, i es va inclinar sobre el panet fingint que li agafava un atac de tos. Quan es va refer, per desgràcia, l’Hermione no havia deixat el tema de les notes dels GNOM.

—La nota més alta, doncs, és excel·lent, oi? —deia—, i després ve el bé…

—No; el notable —va corregir-la en George—. Jo em pensava que en Fred i jo trauríem notable en tot, perquè ens fèiem notar només pel fet de presentar-nos a l’examen. Tots van riure excepte l’Hermione, que va prosseguir:

—I, després del notable, ve el suficient, que és la nota d’aprovat més baixa, oi?

—Exacte —va dir en Fred, que va sucar tot un panet a la sopa, se’l va ficar a la boca i se’l va empassar sencer.

—I després vénen l’insuficient —va dir l’Hermione, a la qual cosa en Ron va respondre aixecant tots dos braços en senyal de victòria— i el deficient.

—I encara hi ha el molt deficient —li va recordar en George.

—El molt deficient? —va dir l’Hermione, esgarrifada—. Menys que deficient? I qui ho pot arribar a treure, això?

—Els trolls —va afanyar-se a dir en George.

En Harry va tornar a riure, però sense saber si en George deia la veritat o no. Va imaginar-se que treia molt deficient en totes les proves de GNOM i que volia ocultar-ho a l’Hermione, i a l’acte va decidir que a partir d’aquell moment treballaria de valent.

—Heu tingut inspecció a cap classe? —els va demanar en Fred.

—No —va afanyar-se a respondre l’Hermione—. I vosaltres?

—Ara mateix, abans de l’hora de dinar —va dir en George—. A classe d’Encanteris.

—Com ha anat? —van demanar-los en Harry i l’Hermione a cor.

En Fred va arronsar les espatlles.

—Ni bé ni malament. La professora Umbridge s’ha quedat en un racó apuntant coses en un bloc, i poca cosa més. Ja sabeu com és en Flitwick; l’ha tractat com a una convidada, i no ha semblat que li fes ni fred ni calor. Ella pràcticament no ha obert la boca; ha fet a l’Alicia un parell de preguntes sobre com acostumen a ser les classes, i l’Alicia li ha dit que estaven molt bé, i ja està.

—No veig que puguin reprovar en Flitwick per res —va dir en George—; quasi tothom que va amb ell aprova bé l’examen.

—Vosaltres qui teniu aquesta tarda? —va demanar en Fred a en Harry.

—La professora Trelawney…

—Aquesta sí que és molt deficient!

—… i la professora Umbridge.

—Doncs comporta’t i no perdis la paciència, avui, amb la professora Umbridge —va dir en George—, perquè si et tornes a perdre cap entrenament més de quidditch l’Angelina et mata.

Però en Harry no va haver d’esperar a la classe de Defensa contra les Forces del Mal per coincidir amb la professora Umbridge. En el moment que treia el seu diari de somnis assegut al darrere de tot de la sala en penombra on feien classe de Futurologia, en Ron li va clavar un cop de colze a les costelles. Es va girar i va veure que la professora Umbridge treia el cap pel forat de la trapa. La classe, animada fins aleshores per una remor de converses, va emmudir de cop i volta. Aquella quietud sobtada va fer que la professora Trelawney, que voltava per l’aula repartint llibres de L’oracle dels somnis, es tombés.

—Bona tarda, professora Trelawney —va dir la professora Umbridge exhibint el seu somriure de gala—. Espero que li hagi arribat la nota que li vaig enviar, amb el dia i l’hora de la visita d’inspecció…

La professora es va limitar a assentir amb el cap i, amb expressió de profunda contrarietat, va donar l’esquena a la professora Umbridge i va continuar repartint llibres. Sense deixar de somriure, la professora Umbridge va agafar pel respatller la cadira de braços que tenia més a prop i la va arrossegar cap al davant de la classe fins a quedar cosa d’un pam darrere la cadira de la professora Trelawney. A continuació s’hi va asseure, va treure el bloc de notes de la seva bossa de flors i va aixecar el cap amb aire expectant, esperant que comencés la classe.

La professora Trelawney es va cargolar els seus xals al voltant del cos amb mans una mica tremoloses i va escrutar la classe amb les seves ulleres com lupes.

—Avui continuarem estudiant els somnis premonitoris —va dir, esforçant-se heroicament per mantenir el seu to místic habitual, tot i que la veu li va tremolar una mica—. Reparteixin-se per parelles, si fan el favor, i tinguin la bondat d’interpretar, amb l’ajuda de L’oracle, algun somni que l’un i l’altre hagin tingut últimament.

Va semblar que volia dirigir-se cap a la seva cadira, però va veure que tenia la professora Umbridge asseguda al costat mateix i immediatament es va desviar cap a l’esquerra, cap a la Parvati i la Lavender, que ja havien començat a discutir vivament sobre l’últim somni que la Parvati havia tingut.

En Harry va obrir el seu exemplar de L’oracle dels somnis, sense deixar d’observar dissimuladament la professora Umbridge, que ja apuntava coses al bloc. Al cap d’una estona, la professora Umbridge es va aixecar i es va posar a anar amunt i avall de l’aula seguint la professora Trelawney, per escoltar les converses que tenia amb els alumnes i per fer preguntes a un o altre.

En Harry va afanyar-se a abaixar el cap davant del llibre.

—Pensa en un somni, corre —va dir a en Ron—, per si aquest gripau ve cap aquí…

—L’última vegada ja ho vaig fer jo —es va queixar en Ron—. Ara et toca a tu; explica-me’n tu un.

—No me’n recordo de cap… —va dir en Harry, desesperat perquè no recordava haver somiat en res aquells últims dies—. Em puc inventar que he somiat… que l’Snape s’ofegava dintre la meva marmita, per exemple. Ja servirà, això, no?

En Ron va fer una rialleta i va obrir el seu Oracle dels somnis.

—Aviam: hem de sumar la teva edat a la data en què has tingut el somni, i la quantitat de lletres que té l’assumpte del somni… Què ha de ser? «Ofegar-se», «marmita» o «Snape»?

—Tant és; tria el que vulguis —va dir en Harry mentre feia una ullada enrere. La professora Trelawney tenia la professora Umbridge enganxada al seu costat mentre demanava alguna cosa a en Neville sobre el seu diari de somnis.

—Quina nit has tornat a somiar en això? —va dir en Ron, submergit en els seus càlculs.

—Jo què sé; aquesta nit; quan a tu et sembli —va respondre-li en Harry, que mirava de sentir què deia la professora Umbridge a la professora Trelawney. Només les separava una taula de la d’en Ron i la seva. La professora Umbridge va apuntar una altra cosa al bloc, mentre la professora Trelawney feia una cara de disgust enorme.

—Aviam —va dir la professora Umbridge, aixecant els ulls del bloc per mirar la professora Trelawney—; quant temps fa que ocupa aquesta plaça, exactament?

La professora Trelawney se la va quedar mirant amb les celles arrufades, els braços plegats i les espatlles arronsades, com si així es volgués protegir de la indignitat d’aquella inspecció. Després d’un breu silenci, durant el qual va semblar que reflexionés sobre si la pregunta que se li feia no era prou ofensiva per desatendre-la, va dir, en to molt ressentit:

—Prop de setze anys.

—Déu n’hi do —va dir la professora Umbridge mentre apuntava alguna cosa al bloc—. I la va nomenar el professor Dumbledore, oi?

—Sí —va respondre la professora Trelawney secament.

La professora Umbridge va apuntar alguna altra cosa.

—I és rebesnéta de la famosa visionària Cassandra Trelawney, oi?

—Sí —va dir la professora Trelawney, i va aixecar una mica més el cap.

Una altra anotació al bloc.

—I tinc entès (corregeixi’m si estic equivocada) que és la primera persona de la seva família després de la seva rebesàvia que té doble visió…

—Són facultats que només… que només es manifesten cada tres generacions —va dir la professora Trelawney.

El somriure de gripau de la professora Umbridge es va eixamplar encara més.

—És clar —va dir amb dolçor mentre apuntava una altra cosa—. I, ja que està dotada d’aquesta facultat, li faria res predir alguna cosa de la meva persona? —I se la va quedar mirant amb expressió inquisitiva, sense deixar de somriure.

La professora Trelawney va quedar encarcarada, com si no es pogués creure el que acabava de sentir.

—Què vol dir? —va voler saber mentre es cargolava nerviosament el xal al voltant del seu coll magre.

—M’agradaria que em predís alguna cosa que m’hagi de passar —va dir la professora Umbridge clarament.

En Harry i en Ron ja no eren els únics que miraven i escoltaven dissimuladament des de darrere el llibre; la majoria de la classe va contemplar, amb l’ànim en suspens, com la professora Trelawney es redreçava enmig d’una dringadissa de braçalets i collarets.

—L’ull interior no obeeix ordres! —va dir escandalitzada.

—És clar —va dir la professora Umbridge amb veu mel·líflua mentre apuntava encara una altra cosa al bloc.

—Escolti, escolti… Un moment! —va dir la professora Trelawney de cop, fent un esforç per recuperar la seva veu etèria de sempre, però el to místic que hi va voler imprimir va quedar una mica esguerrat per com li tremolava de ràbia—. Em sembla que sí que veig alguna cosa… Una cosa que l’afecta… Percebo una cosa, una cosa dolenta, un gran perill…

La professora Trelawney va apuntar amb un dit tremolós a la professora Umbridge, que continuava somrient-li amb dolçor, amb una expressió interrogativa als ulls.

—Veig… veig que corre un gran perill! —va acabar dient la professora Trelawney teatralment.

Hi va haver un silenci. La professora Umbridge va repassar la professora Trelawney de dalt a baix.

—Molt bé —va dir amb veu melosa mentre tornava a gargotejar alguna cosa al seu bloc—. Si això és tot el que em sap dir…

Va fer mitja volta i va deixar la professora Trelawney clavada a terra, amb el pit agitat. En Harry va trobar els ulls d’en Ron i va veure que pensava exactament el mateix que ell: sabien perfectament que la professora Trelawney era una farsant, però tenien tanta tírria a la professora Umbridge que la professora Trelawney els feia pena; si més no, fins que es va ficar amb ells al cap d’un moment.

—Aviam —va dir, fent esclafir els dits davant d’en Harry, amb una brusquedat inhabitual en ella—. Deixi’m veure com ha començat el diari de somnis…

Quan va haver acabat d’interpretar en veu alta els seus somnis (tots els quals, fins i tot aquells on prenia el biberó, li pronosticaven una segura i horrible mort prematura), en Harry ja no li tenia tanta simpatia. Durant tota l’estona, la professora Umbridge es va mantenir una mica apartada, apuntant coses al bloc, i quan va sonar el timbre va ser la primera a baixar per l’escala de plata.

Deu minuts més tard, quan van entrar tots a classe de Defensa contra les Forces del Mal, la professora Umbridge ja hi era, somrient i cantant amb la boca tancada. En Harry i en Ron van explicar amb pèls i senyals a l’Hermione, que venia de Magimàtica, el que havia passat a Futurologia mentre treien el llibre Teoria de la màgia defensiva, però abans que l’Hermione els pogués demanar res la professora Umbridge els va cridar a l’ordre i tothom va callar.

—Endrecin les varetes —va ordenar-los amb un somriure, i els il·lusos que les havien arribat a treure les van haver de tornar a ficar a la motxilla amb aire trist—. Com que l’últim dia vam acabar el primer capítol, ara voldria que obrissin el llibre per la pàgina dinou i comencessin a llegir el segon capítol, que es titula «Teories defensives habituals i les seves aplicacions». En silenci, sisplau.

I es va asseure darrere la taula sense deixar d’exhibir el seu somriure ample i suficient. Tota la classe va deixar anar un sospir ben audible quan van obrir el llibre, com si fossin una sola persona, per la pàgina dinou. En Harry va pensar amb avorriment si al llibre n’hi devia haver prou, de capítols, per tenir-los entretinguts llegint durant totes les classes del curs, però quan anava a donar un cop d’ull a l’índex es va adonar que l’Hermione tornava a tenir el braç aixecat.

La professora Umbridge també se n’havia adonat, i, pel que semblava, s’havia empescat una estratègia per a aquesta mena de casos. En lloc de fer veure que no s’havia fixat en l’Hermione, es va aixecar i va recórrer la primera fila de pupitres fins a plantar-se davant d’ella; es va inclinar i li va dir amb un xiuxiueig, perquè la resta de la classe no ho sentís:

—Què vol, ara, senyoreta Granger?

—Ja l’he llegit, el segon capítol —va dir l’Hermione.

—Doncs comenci el tercer.

—També l’he llegit. M’he llegit tot el llibre.

La professora Umbridge va arrufar les celles, però va recobrar l’aplom gairebé a l’acte.

—Si és així, segur que em sabrà dir què diu Slinkhard dels contramaleficis al capítol cinquè.

—Diu que els contramaleficis són anomenats així impròpiament —va dir l’Hermione sense vacil·lar—; diu que «contramalefïci» no és més que un nom que la gent dóna als maleficis per no fer tan mal efecte.

La professora Umbridge va arrufar les celles, cosa que va fer pensar a en Harry que, tot i no voler-ho demostrar, havia quedat impressionada.

—Però jo no hi estic d’acord —va continuar l’Hermione.

La professora Umbridge va arrufar les celles encara més, i la mirada se li va fer més freda.

—No hi està d’acord? —va repetir.

—No —va dir l’Hermione, que, a diferència de la professora Umbridge, no parlava amb un xiuxiueig, sinó amb una veu forta i sonora que havia acabat atraient l’atenció de tota la classe—. Pel que veig, al senyor Slinkhard no li agraden gens els maleficis; jo, en canvi, penso que poden ser molt útils quan es fan servir com a arma defensiva.

—Ah, sí? Això, pensa? —va dir la professora Umbridge, redreçant-se, ja sense pensar a parlar en veu baixa—. Doncs ha de saber que en aquesta classe el que compta no és el que pensi vostè, sinó el que pensa el senyor Slinkhard.

—Però… —va començar a dir l’Hermione.

—No hi ha però que valgui —va dir la professora Umbridge, que va tornar a posar-se davant de tota la classe sense ni rastre de la suficiència que havia mostrat al començament—. Senyoreta Granger, em veig obligada a treure cinc punts a Gryffindor.

Allò va desencadenar una onada de murmuris.

—Per què, si es pot saber? —va dir en Harry, amb ràbia.

—No t’hi fiquis! —va dir-li l’Hermione amb un xiuxiueig autoritari.

—Per haver trencat el ritme de la classe amb interrupcions injustificades —va dir la professora Umbridge tota melosa—. Sóc aquí per instruir-los seguint un mètode homologat per la Conselleria que no preveu que els alumnes donin la seva opinió sobre matèries de les quals coneixen ben poca cosa. Potser els professors que han tingut prèviament en aquesta assignatura els han donat més llibertat, però estic convençuda que cap (amb la possible excepció del professor Quirrell, que sembla que va ser l’únic que es va cenyir a temes adequats a la seva edat) hauria superat satisfactòriament una inspecció de la Conselleria…

—Sí, el professor Quirrell era molt bo —va dir en Harry, aixecant la veu—; llàstima que tingués Lord Voldemort enganxat al clatell…

El seu comentari va anar seguit del silenci més sepulcral que en Harry havia sentit mai. De cop la professora Umbridge va dir, sorneguera:

—Em sembla que no li anirà gens malament passar una altra setmana castigat.

El tall del dors de la mà encara no se li havia curat del tot, i l’endemà al matí li tornava a sagnar. Durant l’estona de càstig no s’havia queixat gens; estava decidit a no donar aquella satisfacció a la professora Umbridge; havia escrit «No diré mentides» una vegada i una altra sense que se li escapés ni un so dels llavis, tot i que el tall se li feia més fondo a cada lletra que escrivia.

El pitjor d’aquella segona setmana de càstig va ser, com en George havia predit, la reacció de l’Angelina. Va anar-lo a trobar així que es va asseure a la taula de Gryffindor dimarts al matí a l’hora d’esmorzar, i el va escridassar de tal manera que la professora McGonagall va baixar de la taula de professors com una exhalació i es va plantar davant de tots dos.

—Senyoreta Johnson, com gosa armar aquest escàndol aquí al Gran Saló? Cinc punts menys per a Gryffindor!

—Però, professora McGonagall, és que s’ha tornat a fer castigar…

—Com és això, Potter? —va dir la professora McGonagall en to autoritari, adreçant-se a en Harry—. Una altra vegada? Qui l’ha castigat, ara?

—La professora Umbridge una altra vegada —va murmurar en Harry sense mirar els ulls petits i brillants de la professora McGonagall, que l’observaven des de darrere els vidres quadrats de les ulleres.

—Què em diu ara! —va exclamar, abaixant la veu perquè el grup tafaner d’alumnes de Ravenclaw que tenia al darrere no la sentís—. Ha tornat a perdre la calma a classe de la professora Umbridge tot i l’advertència que li vaig fer dilluns de la setmana passada?

—Sí —va murmurar en Harry, mirant a terra.

—Potter, s’ha de saber dominar més! Se l’està buscant! Cinc punts menys per a Gryffindor!

—Però per què? No és just, professora McGonagall! —va dir en Harry, enfurismat per aquella injustícia—. Si ella ja m’ha castigat, per què ara m’ha de treure punts?

—Perquè sembla que els càstigs no li facin efecte! —va dir la professora McGonagall, eixuta—. I no el vull sentir queixar-se més, Potter! Pel que fa a vostè, senyoreta Johnson, li aconsello que es reservi els crits per al camp de quidditch si no vol deixar de dirigir l’equip!

La professora McGonagall va tornar amb pas decidit cap a la taula de professors. L’Angelina va fulminar en Harry amb la mirada i se’n va anar a grans gambades per anar a seure al costat d’en Ron, sulfurada.

—Ha tret cinc punts a Gryffindor perquè m’esqueixen la mà cada tarda! Com s’entén?

—No hi pensis més —li va dir en Ron per consolar-lo mentre posava una mica de cansalada al plat d’en Harry—; està sonada.

L’Hermione, per la seva banda, es limitava a fullejar el seu Periòdic Profètic, sense obrir la boca.

—Tu deus pensar que la professora McGonagall té raó, oi? —va dir en Harry, disgustat, mirant la fotografia d’en Cornelius Fudge que ocultava la cara de l’Hermione.

—M’hauria estimat més que no t’hagués tret punts, però penso que fa molt ben fet de dir-te que miris de no perdre la paciència amb la professora Umbridge —va dir la veu de l’Hermione mentre el senyor Fudge gesticulava amb vehemència a la pàgina de portada, com si fes un discurs.

En Harry no va dirigir la paraula a l’Hermione en tota la classe d’Encanteris, però quan van entrar a la de Transfiguració va oblidar de cop que estava enfadat amb ella. En un racó hi havia la professora Umbridge asseguda, amb el seu bloc de notes, i el fet de veure-la li va esborrar de la memòria tot el que havia passat a l’hora d’esmorzar.

—Que bé —va dir en veu baixa en Ron en el moment d’asseure’s al lloc de sempre—; la professora Umbridge tindrà per fi el que es mereix.

La professora McGonagall va entrar a l’aula sense demostrar haver-se adonat que la professora Umbridge hi era.

—Si fan el favor… —va dir, i tothom va callar a l’acte—. Senyor Finnigan, si és tan amable d’acostar-se a recollir els deures de tothom i repartir-los… Senyoreta Brown, si té la bondat d’agafar aquesta capsa amb ratolins… No tingui por, dona, que no li faran res… I doni’n un a cada alumne…

—Ehem, ehem —va fer la professora Umbridge, fent servir el mateix estossec ridícul que havia utilitzat per interrompre en Dumbledore la nit del primer dia de curs. La professora McGonagall va fer com qui sent ploure. En Seamus va tornar a en Harry el seu treball, i en Harry el va agafar sense mirar en Seamus. Alleujat, va veure que havia tret un aprovat.

—Aviam; si volen fer el favor d’escoltar-me amb atenció… Dean Thomas, si torna a fer això al ratolí el castigo després de classe… Quasi tots han aconseguit fer desaparèixer els cargols, i fins i tot aquells a qui encara els queda algun fragment de closca han agafat la traça al sortilegi. Avui començarem…

—Ehem, ehem —va fer la professora Umbridge.

—Sí, digui —va fer la professora McGonagall, que es va girar de cop cap a ella amb les celles tan arrufades que semblava que només en tingués una.

—Només voldria saber, professora McGonagall, si ha rebut la nota en què li comunicava el dia i l’hora de la visita d’inspec…

—Evidentment que l’he rebut, perquè si no li hauria demanat què feia a la meva classe —va dir la professora McGonagall, que tot seguit va donar l’esquena a la professora Umbridge amb decisió. Molts estudiants es van mirar enriolats—. Com els deia, avui començarem a practicar una mena de volatilització molt més difícil: la de ratolins. El sortilegi volatilitzador…

—Ehem, ehem.

—M’agradaria saber —va dir la professora McGonagall en un to de ràbia continguda, girant-se cap a la professora Umbridge— com vol formar-se una idea del meu mètode docent si no para d’interrompre’m! Ha de saber que, quan parlo jo, no acostumo a permetre que els altres parlin.

Va semblar ben bé que la professora Umbridge hagués rebut una bufetada en plena cara. No va dir res, però va posar-se bé el bloc a la falda i va començar a gargotejar-hi furiosament. Amb un posat d’absoluta indiferència, la professora McGonagall va tornar-se a dirigir a la classe.

—Com els deia, el sortilegi volatilitzador esdevé més i més difícil com més complex és l’animal que es vol volatilitzar. El cargol, pel fet de ser un invertebrat, no ofereix gaires dificultats; però el ratolí, pel fet de ser un mamífer, en presenta moltes més. No es tracta d’un encanteri que es pugui fer, doncs, amb el pensament posat en l’hora de sopar. Bé; el sortilegi ja el coneixen; ara és qüestió de veure com ho fan…

—Com gosa renyar-me perquè perdo la calma amb la professora Umbridge? —va murmurar en Harry a en Ron a sota veu, però amb un somriure a la boca, perquè la ràbia que tenia a la professora McGonagall li havia desaparegut del tot.

La professora Umbridge no va seguir la professora McGonagall per tota l’aula tal com havia fet amb la professora Trelawney, potser veient a venir que la professora McGonagall no l’hi toleraria; el que va fer, en canvi, va ser prendre moltes més notes sense moure’s del seu racó. Finalment, quan la professora McGonagall va dir a la classe que podien recollir, va aixecar-se amb expressió adusta.

—Per començar no està malament —va dir en Ron, que va agafar una cua de ratolí que no parava d’agitar-se i la va tirar a la capsa que la Lavender passava per tota la classe.

Quan sortien de l’aula, en Harry va veure que la professora Umbridge es dirigia cap a la taula del professor; va clavar un cop de colze a en Ron, que al seu torn va clavar un cop de colze a l’Hermione, i tots tres van quedar-se al final de la fila per escoltar.

—Quant temps fa que fa classes a Hogwarts? —va demanar la professora Umbridge a la professora McGonagall.

—Aquest desembre farà trenta-nou anys —va dir la professora McGonagall en to eixut mentre tancava la cartera de cop.

La professora Umbridge va apuntar una cosa al seu bloc.

—Molt bé —va dir—. Rebrà els resultats de la visita d’inspecció d’aquí deu dies.

—Els esperaré amb impaciència —va dir la professora McGonagall amb veu freda i indiferent, i es va encaminar cap a la porta—. Vinga, vostès tres, caminin —va afegir, empenyent en Harry, en Ron i l’Hermione.

En Harry no va poder evitar adreçar-li un dèbil somriure, i li va semblar ben bé que ella el corresponia.

Es pensava que no tornaria a veure la professora Umbridge fins a la tarda, a l’hora del càstig, però s’equivocava. Quan travessaven els prats que baixaven cap al bosc prohibit per fer classe de Criança de Criatures Màgiques, van veure que era al costat de la professora Grubbly-Plank, amb el bloc de notes a la mà.

—Vostè aquesta classe normalment no la fa, oi? —va sentir en Harry que demanava en el moment que arribaven davant de la taula de cavallets on els ballestrincs de l’altre dia formiguejaven com branquillons dotats de vida buscant porquets de Sant Antoni.

—No senyora —va dir la professora Grubbly-Plank, amb les mans a l’esquena i gronxant-se sobre les puntes dels peus—. Substitueixo el professor Hagrid.

En Harry, en Ron i l’Hermione es van mirar amb inquietud. En Malfoy parlava en veu baixa amb en Crabbe i en Goyle; segur que estava encantat amb aquella oportunitat que l’atzar li brindava d’explicar anècdotes d’en Hagrid a una funcionària de la Conselleria.

—Ja… —va dir la professora Umbridge en veu més baixa, però no prou fluix perquè en Harry no la continués sentint perfectament—. Li voldria demanar una cosa que, no sé per què, el senyor director sembla resistir-se a aclarir-me: vostè em sabria dir la causa de l’absència tan prolongada del professor Hagrid?

En Harry va veure que en Malfoy aixecava el cap encuriosit i fixava els ulls en la professora Umbridge i la professora Grubbly-Plank.

—Em sap greu, però no —va dir francament la professora Grubbly-Plank—. No en sé més coses que vostè. Un dia em va arribar un mussol de part d’en Dumbledore que em proposava una substitució de dues setmanes, i vaig acceptar. Només sé això. Què, puc començar?

—Sí, faci, faci —va dir la professora Umbridge mentre gargotejava alguna cosa al bloc.

La professora Umbridge va adoptar una estratègia diferent en aquesta assignatura, i es va dedicar a voltar entre els alumnes fent-los preguntes sobre éssers màgics. La majoria les hi van saber respondre bé, cosa que va animar una mica en Harry, perquè així no deixaven malament en Hagrid.

—Vostè, en conjunt —va demanar novament la professora Umbridge a la professora Grubbly-Plank després d’haver fet un interrogatori exhaustiu a en Dean Thomas—, en tant que membre temporal del cos de professors, i com a jutge imparcial, per dir-ho d’alguna manera, com veu Hogwarts? Troba que rep prou suport de la direcció de l’escola?

—Sí, i tant; en Dumbledore és una bellíssima persona —va dir la professora Grubbly-Plank de tot cor—. I m’agrada molt la línia que segueix l’escola; molt.

Amb expressió educadament incrèdula, la professora Umfcridge va apuntar una nota molt breu al bloc i va continuar:

—I quin programa té previst de seguir en aquesta assignatura, durant el curs, en cas que el professor Hagrid no torni?

—Sí, ves; els faré conèixer els éssers que surten més sovint al GNOM —va dir la professora Grubbly-Plank—. Això que no els en queden gaires per mirar: ja han estudiat els unicorns i els ensums, o sigui que miraríem els porlocks i els kneazles, i faria que aprenguessin a reconèixer els crups i els knarls sense perill d’equivocar-se, i alguna altra cosa més…

—Almenys vostè sembla que sap el que té entre mans —va dir la professora Umbridge, que va fer una marca molt visible al bloc. A en Harry no li va agradar gens l’èmfasi que la professora Umbridge va posar en aquell «vostè», i encara li va agradar menys quan va adreçar la seva següent pregunta a en Goyle—: Tinc entès que hi ha hagut algun alumne que s’ha fet mal en aquesta assignatura. És veritat?

En Goyle va fer una rialla de babau. En Malfoy va afanyar-se a respondre ell.

—Sí, jo —va dir—. Em va atacar un hipogrif.

—Un hipogrif? —va dir la professora Umbridge, que es va posar a gargotejar com una desesperada.

—Perquè va ser burro de no voler fer cas del que en Hagrid li deia que fes —va dir en Harry, enrabiat.

En Ron i l’Hermione van riure per sota el nas. La professora Umbridge va girar el cap lentament cap on era en Harry.

—Una altra tarda castigat —va dir amb dolçor—. Moltes gràcies per tot, professora Grubbly-Plank; amb això ja en tindré prou. Rebrà els resultats de la visita d’inspecció d’aquí deu dies.

—Molt rebé —va dir la professora Grubbly-Plank, i la professora Umbridge va enfilar prats enllà en direcció al castell.

Quan en Harry va sortir del despatx de la professora Umbridge ja era quasi mitjanit, i la mà li sagnava tan profusament que li va tacar tot el mocador amb què se l’havia embolicat. S’esperava que la sala comunitària seria buida quan hi arribés, però en Ron i l’Hermione s’havien quedat esperant-lo. Va alegrar-se de trobar-los, sobretot quan va veure que l’Hermione es mostrava amb ell més comprensiva que no crítica.

—Té —li va dir en to sol·lícit, i li va acostar un bol amb un líquid groc—. Remulla-hi la mà; és una solució de tentacles de murtlap esqueixats i escabetxats que segur que t’anirà bé.

En Harry va ficar dintre el bol la mà ensangonada i adolorida i va experimentar una sensació d’alleujament extraordinària. En Malifet se li va cargolar entre les cames, roncant molt fort, li va saltar a la falda i s’hi va arraulir.

—Gràcies —va dir en Harry, agraït, mentre gratava la part de fora de les orelles d’en Malifet amb la mà esquerra.

—M’imagino que avui tampoc has obert la boca per queixar-te —li va dir en Ron en veu baixa.

—No —es va limitar a respondre-li en Harry.

—La professora McGonagall es posaria feta una fúria, si ho sabés…

—Segurament —va dir en Harry amb veu apagada—. Però llavors, quant creus que trigaria la professora Umbridge a fer que aprovessin un altre decret on es digués que s’expulsarà immediatament qualsevol que es queixi de la figura del gran inquisidor?

En Ron va obrir la boca per replicar-li, però no li va sortir res, i va tornar-la a tancar al cap d’un moment, desarmat.

—És una dona dolenta —va dir l’Hermione amb un fil de veu—; dolenta de debò. Ara l’hi comentava a en Ron, abans que arribessis: n’hi hem de fer alguna.

—Jo he proposat d’emmetzinar-la —va dir en Ron, amb un somriure tètric.

—No; alguna cosa per demostrar que és molt mala professora, i que amb ella no aprenem gens ni mica de Defensa contra les Forces del Mal —va dir l’Hermione.

—I això, com ho vols fer? —va dir en Ron amb un badall—. Ara ja no hi ha res a fer; té la plaça, i no se’n mourà; ja se’n cuidarà el senyor Fudge, que no se’n vagi.

—Mireu —va dir l’Hermione, indecisa—; precisament avui pensava… —Va dirigir una mirada una mica aprensiva a en Harry, però va prosseguir—: Pensava que… que potser comença a ser hora que ho fem pel nostre compte.

—Que fem què, pel nostre compte? —va dir en Harry, recelós, encara amb la mà submergida en l’essència de tentacles de murtlap.

—Doncs… aprendre Defensa contra les Forces del Mal —va dir l’Hermione.

—Vinga, va —va remugar en Ron—. Encara ens vols fer treballar més? Que no veus com tornem a anar d’endarrerits de deures en Harry i jo, i això que només som a la segona setmana de curs?

—Però això és molt més important que els deures! —va dir l’Hermione.

En Harry i en Ron se’n van riure.

—Em pensava que la cosa més important d’aquest món eren els deures! —va dir en Ron.

—No siguis burro; és clar, que ho són —va dir l’Hermione; i en Harry va veure, amb una esgarrifança, que l’Hermione tenia la cara il·luminada per aquella mena de fervor que sempre li inspirava el PET—. Es tracta de preparar-nos, com en Harry va dir el primer dia que vam tenir classe amb la professora Umbridge, pel que ens pugui esperar fora de l’escola. Es tracta d’aprendre a defensar-nos sols. Si no aprenem res en tot un any…

—Tots sols no podem fer gaire cosa —va dir en Ron amb veu desanimada—. És clar que podem anar a mirar maleficis a la biblioteca i mirar de fer-los, però…

—En això estic d’acord amb tu: a aquestes altures ja no podem aprendre a partir del que diuen els llibres i prou —va dir l’Hermione—. Necessitem un mestre, i que sigui bo, que ens ensenyi a fer sortilegis i ens corregeixi quan ens equivoquem.

—Si penses en en Llopin… —va començar a dir en Harry.

—No, no penso en en Llopin —va dir l’Hermione—. Va massa enfeinat amb tot això de l’orde, i a més a més només el podríem veure els caps de setmana que baixéssim a Hogsmeade, que és molt poc.

—En qui penses, doncs? —va dir en Harry mirant-la amb expressió sorruda.

L’Hermione va deixar anar un gran sospir.

—No hi caus? —va dir—. En tu, penso, Harry!

Va haver-hi un moment de silenci. L’aire nocturn va fer vibrar els vidres de la finestra de darrere en Ron, i les flames van tremolar.

—En mi? Per fer què? —va dir en Harry.

—Perquè ens ensenyis Defensa contra les Forces del Mal.

En Harry se la va quedar mirant, i tot seguit va buscar els ulls d’en Ron, esperant veure-hi l’expressió exasperada que sovint hi trobava quan l’Hermione s’empescava projectes estrambòtics com el PET. Però en Harry va quedar sorprès de veure que en Ron no semblava gens ni mica exasperat; tal com arrufava les celles, més aviat semblava que pensés. De cop va dir:

—No és cap bestiesa, no.

—Què no és cap bestiesa? —va dir en Harry.

—Que ens n’ensenyis —va dir en Ron.

—Però què dieu? —Ara en Harry somreia, convençut que els seus dos amics li estaven prenent el pèl—. Jo no sóc cap professor; no puc…

—Harry, ets el millor alumne del curs en Defensa contra les Forces del Mal —va dir l’Hermione.

—Jo? —va dir en Harry, amb un somriure encara més franc que abans—. Això no és veritat; tu has tret més bona nota que jo en tots els exàmens…

—Això sí que no és veritat —va dir l’Hermione sense alterar-se—. Tu vas treure més bona nota que jo a tercer, que ha sigut l’únic any que tots dos vam fer l’examen i vam tenir un professor que hi entengués de veritat. De totes maneres, Harry, no parlo de notes; pensa en tot el que has fet!

—Què vols dir?

—No sé si tinc ganes que em faci classes una persona que li costa tant entendre les coses —va dir en Ron a l’Hermione, amb l’ombra d’un somriure a la boca, i va mirar en Harry—. Aviam… Deixa’m rumiar… —va dir, imitant la cara d’en Goyle quan es concentrava—. Aviam… A primer… a primer vas arrencar la pedra filosofal de les mans de l’Innominable.

—Però va ser per casualitat —va dir en Harry—, no per mèrits meus…

—A segon —va interrompre’l en Ron— vas matar el basilisc i et vas desfer d’en Rodlel.

—Sí, però si en Fawkes no arriba a aparèixer…

—A tercer —va dir en Ron, alçant la veu— vas enfrontar-te a tot un exèrcit de demèntors…

—Allò va ser sort, perquè si el reculatemps no hagués…

—L’any passat —va dir en Ron, quasi a crits— et vas tornar a enfrontar a l’Innominable…

—Escolteu-me! —va dir en Harry, quasi enfadat, perquè ara somreien burletes tant en Ron com l’Hermione—. Em voleu escoltar, sisplau? Tal com ho has dit queda molt bé, però va ser tot sort… La meitat de les vegades no sabia què feia; no tenia res planejat; vaig limitar-me a fer la primera cosa que se m’acudia, i quasi sempre vaig comptar amb l’ajuda d’algú…

En Ron i l’Hermione se’l continuaven mirant amb un somriure, i en Harry va notar que començava a perdre la paciència, tot i no saber què el feia estar enfadat.

—Què rieu? Què heu de saber? Sóc jo, que m’hi he trobat! —va dir amb vehemència—. Sóc jo, el que sé com va anar tot! I si me’n vaig sortir no va ser perquè en sabés molt, de Defensa contra les Forces del Mal, sinó perquè… perquè vaig rebre ajuda en el moment oportú o perquè la vaig encertar; però anava a cegues, no sabia ben bé què feia… Pareu de riure d’una vegada!!!

El bol d’essència de murtlap va caure a terra i es va trencar. En Harry es va adonar que estava dret, tot i no recordar haver-se aixecat. En Malifet es va esmunyir sota un sofà. En Ron i l’Hermione havien deixat de somriure.

—No us en podeu fer una idea! Cap de vosaltres no us hi heu hagut d’enfrontar mai! Què us penseu, que només és qüestió d’aprendre’s de memòria un grapat de sortilegis i fer-los, com si fóssim a classe? Quan t’hi trobes, no deixes de ser conscient en tota l’estona que t’hi pots quedar en qualsevol moment, que de la mort només et separa la sang freda, o el valor, o jo què sé; no pots pensar amb serenitat quan volen matar-te, o torturar-te, o quan veus morir un amic; a classe aquestes coses no ens les han ensenyat mai, no ens han ensenyat mai com t’hi has d’enfrontar; i vosaltres us penseu que sóc un prodigi perquè estic viu, i que en Cedric era un inútil i la va cagar… No enteneu res; m’hauria pogut tocar a mi perfectament, i m’hauria tocat si en Voldemort no m’hagués necessitat…

—Això no ho hem dit, Harry —va dir en Ron, amb expressió esgarrifada—. Amb en Cedric no ens hi hem ficat per res; has entès el que no era…

Va mirar impotent l’Hermione, que feia una cara molt trista.

—Harry —va dir l’Hermione amb timidesa—, que no ho veus, que és precisament per això que et necessitem? Necessitem saber què passa quan t’enfrontes de veritat a en… a en Voldemort.

Era la primera vegada que pronunciava el nom de Voldemort; i això, més que cap altra cosa, va ser el que va calmar en Harry. Respirant encara agitadament, va tornar-se a deixar caure a la butaca, i en aquell moment va notar que la mà li tornava a fer molt mal. Va penedir-se d’haver trencat el bol d’essència de murtlap.

—Tu mateix; pensa-t’ho —li va dir l’Hermione amb un fil de veu—. T’ho pensaràs?

En Harry no va saber què dir-li. Estava avergonyit del rampell que havia tingut. Va fer que sí amb el cap, sense ser del tot conscient del compromís que adquiria.

L’Hermione es va aixecar.

—Me’n vaig a dormir —va dir, en un to de veu que va procurar que li sortís natural—. Bona nit.

En Ron també s’havia posat dret.

—Véns? —va dir a en Harry amb timidesa.

—Sí —va dir en Harry—. De seguida; deixa’m només recollir això.

Va assenyalar el bol trencat a terra. En Ron va fer un gest d’assentiment amb el cap i se’n va anar.

—Reparo —va murmurar en Harry, apuntant amb la vareta els fragments de terrissa, que es van ajuntar i van recompondre el bol com si no s’hagués trencat mai. L’essència de murtlap, però, no va tornar al recipient.

De cop i volta li va venir un cansament tan gran que va estar temptat de tornar-se a arrepapar a la butaca i quedar-s’hi a dormir, però va fer l’esforç d’aixecar-se i de pujar l’escala darrere en Ron. Va passar una nit inquieta, poblada una altra vegada de somnis on sortien passadissos interminables i portes tancades, i quan l’endemà es va despertar la cicatriu li tornava a coure.





16. Reunió al Cap de Senglar


Després d’aquella primera proposta, l’Hermione no va tornar a comentar res més a en Harry sobre la possibilitat que els fes classes de Defensa contra les Forces del Mal durant dues setmanes. Les sessions de càstig d’en Harry amb la professora Umbridge es van acabar per fi (amb la frase gravada tan profundament al dors de la mà que en Harry tenia por que no li arribés a desaparèixer mai del tot); en Ron va fer quatre entrenaments de quidditch, i als dos últims no el van escridassar; i, quan tots tres ja havien aconseguit fer volatilitzar els seus ratolins respectius a classe de Transfiguració (l’Hermione, de fet, havia arribat a fer volatilitzar pollastres), el tema va tornar a sortir, un dia rúfol de finals de setembre, mentre tots tres eren a la biblioteca mirant ingredients de pocions per a la classe de l’Snape.

—Harry, et volia demanar una cosa —va dir de cop l’Hermione—. Hi penses, en les classes de Defensa contra les Forces del Mal?

—És clar que hi penso —va dir en Harry de mal humor—; com vols que no hi pensi, amb aquella bruixa que tenim de professora?

—No, em refereixo a la idea que vam tenir en Ron i jo… —En Ron li va clavar una mirada esfereïda i amenaçadora alhora, i l’Hermione se’l va mirar amb mala cara—. Bé, vull dir aquella idea que vaig tenir, que ens en fessis classes tu.

En Harry no va respondre de seguida. Va fer veure que llegia amb atenció una pàgina del llibre Contraverins de l’Àsia, perquè no volia manifestar el que pensava.

Aquelles dues últimes setmanes hi havia estat donant moltes voltes. A estones li semblava una bogeria, com l’hi havia semblat la nit que l’Hermione n’hi havia fet la proposta, però altres vegades es posava a pensar sense voler en els sortilegis que més bé li havien anat en les diverses topades que havia tingut amb les forces del mal i amb els cavallers de la mort, com si inconscientment es preparés les classes…

—Doncs, sí —va dir, arrossegant la veu, quan va veure que no podia continuar fingint que estava captivat per la lectura de Contraverins de l’Àsia—; sí que hi he pensat.

—I què? —va fer l’Hermione, impacient.

—No ho veig clar —va dir en Harry, provant de guanyar temps, i va mirar en Ron.

—A mi m’ha semblat una gran idea des del primer moment —va dir en Ron, que semblava més predisposat a participar a la conversa ara que havia vist que en Harry no es posaria a cridar com l’altra vegada.

En Harry es va regirar incòmode a la cadira.

—El que us vaig dir de com hi pot influir la sort ho vau entendre, oi?

—És clar que sí, Harry —va dir l’Hermione amb dolçor—, però no vull que continuïs dient que no tens ni idea de Defensa contra les Forces del Mal, perquè en saps molt. L’any passat vas ser l’únic que va saber fer un malefici imperatiu complet; saps conjurar el teu patró; fas molts sortilegis que molts bruixots adults no saben fer; en Viktor sempre ha dit que…

En Ron va girar el coll tan de cop per mirar l’Hermione que va semblar que se li hagués de partir. Mentre se’l fregava, va dir:

—Què diu, el nostre amic Viktor?

—Molt graciós —va dir l’Hermione, fastiguejada—. Diu que en Harry sap fer sortilegis que ell no coneix, i això que fa l’últim any a Durmstrang.

En Ron es va quedar mirant l’Hermione amb recel.

—Que t’hi continues relacionant?

—Què n’has de fer, tu? —va dir amb displicència l’Hermione, que tot i així es va posar una mica vermella—. Sóc lliure d’escriure’m amb qui vulgui!

—Escriure’s amb tu no deu ser l’única cosa que vol, per això, ell… —va dir en Ron en to acusador.

L’Hermione va sacsejar el cap amb exasperació, i sense fer cas d’en Ron, que continuava amb els ulls clavats en ella, va dir a en Harry:

—Què decidiràs? Ens faràs classes?

—A vosaltres dos i prou, per això, no?

—Home… —va dir l’Hermione, amb cara recelosa una altra vegada—. Ara no et tornis a enfadar, eh? La veritat és que havia pensat que podries fer classes a tothom qui tingui ganes d’aprendre’n. Pensa que es tracta d’aprendre a defensar-se d’en… d’en Voldemort. Sisplau, Ron, no facis aquesta cara. No trobaria just que no donéssim l’oportunitat d’aprendre’n a qui ho vulgui.

En Harry va estar una estona pensant-s’ho, i al final va dir:

—D’acord; però no crec que a part de vosaltres dos hi hagi ningú que vulgui tenir-me de professor. Però si tothom diu que estic com un llum!

—Doncs a mi em sembla que quedaràs parat quan vegis quanta gent està interessada a sentir tot el que els hi pots dir —va dir l’Hermione, en to molt seriós—. Fem una cosa —va dir, i es va inclinar cap a ell, cosa que va fer que en Ron, que encara se la mirava amb el front arrufat, també s’inclinés endavant per escoltar—. Saps que el primer cap de setmana d’octubre ens toca anar a Hogsmeade, oi?

—Per què ho hem de fer fora de l’escola? —va dir en Ron.

—Perquè —va dir l’Hermione mentre es tornava a posar a copiar el dibuix de la col mossegaire xinesa— no crec que a la professora Umbridge li agradés gaire saber què tramem.

En Harry tenia ganes que arribés el cap de setmana que havien d’anar a Hogsmeade, però hi havia una cosa que el tenia capficat. En Sírius havia mantingut un silenci absolut des del dia que se’ls havia aparegut a la llar de foc a primers de setembre; en Harry estava convençut que l’havien fet enfadar dient-li que no volien que vingués, però a estones encara patia per si a en Sírius se li acudia cometre la imprudència de presentar-s’hi. Què farien si a Hogsmeade se’ls acostava corrents pel carrer aquell gossàs negre davant de la mirada d’en Draco Malfoy?

—Home, no se li pot retreure, que tingui ganes de sortir a esbargir-se —va dir en Ron quan en Harry va fer saber les seves temences a l’Hermione i a ell—. Pensa que ha viscut com un fugitiu durant dos anys, que reconec que no deu ser una vida regalada, però com a mínim se sentia lliure, mentre que ara està tot el dia tancat en aquella casa amb aquell elf fastigós.

L’Hermione va mirar en Ron amb mala cara, però el seu disgust per l’ofensa que havia fet a en Kreacher no va passar d’aquí.

—El problema —va dir l’Hermione a en Harry— és que, fins que en… en Voldemort… (per l’amor de Déu, Ron!) no es tregui la careta, en Sírius haurà de continuar amagat… A la Conselleria són tan inútils que no reconeixeran que en Sírius és innocent fins que no vegin que en Dumbledore tenia la raó en tot des del primer moment. I, quan aquests imbècils tornin a posar-se a detenir els autèntics cavallers de la mort, quedarà clar que en Sírius no n’és un… En primer lloc, perquè no té la marca…

—No crec que cometi la bestiesa de venir —va dir en Ron en to optimista—. En Dumbledore es posaria fet una fúria; i en Sírius sempre fa cas d’en Dumbledore, encara que pugui no estar-hi d’acord.

Com que veia que en Harry continuava sense tenir-les totes, l’Hermione li va dir:

—Escolta, en Ron i jo hem estat sondejant uns quants companys que hem pensat que els hi agradaria aprendre de veritat Defensa contra les Forces del Mal, i n’hi ha un parell o tres que s’hi apuntarien. Els hi hem dit que se’ns podrien afegir a Hogsmeade.

—Molt bé —va dir en Harry distret, encara amb en Sírius al cap.

—No pateixis, Harry —li va dir l’Hermione amb dolçor—; ja tens prous maldecaps per haver de preocupar-te a sobre per en Sírius.

L’Hermione tenia tota la raó, perquè tot just ara començava a treure’s de sobre els deures pendents; també era veritat, però, que últimament rendia molt més perquè no havia d’anar cada tarda castigat al despatx de la professora Umbridge. En Ron encara anava més endarrerit de feina que ell, perquè, a més a més de fer dos entrenaments de quidditch a la setmana com en Harry, també havia de complir les seves obligacions de delegat. L’Hermione, en canvi, tot i cursar més assignatures que ells dos, no només tenia tots els deures fets sinó que fins i tot li quedava temps per continuar fent peces de mitja per als elfs. En Harry havia de reconèixer que n’havia après: ara quasi sempre es podia distingir el que eren barrets del que eren mitjons.

El dia que havien d’anar a Hogsmeade feia un temps serè però ventós. En acabat d’esmorzar van fer fila davant d’en Filch, que comprovava que el nom de cada un aparegués a la llarga llista dels alumnes que tenien permís dels pares o dels tutors per baixar al poble. Amb una mica de rau-rau, en Harry va recordar que, si no hagués sigut per en Sírius, no hi hauria pogut anar.

Quan en Harry es va plantar davant d’en Filch, el zelador de Hogwarts el va ensumar com si volgués descobrir-li alguna olor. Va fer un gest brusc de conformitat que li va tornar a deixar la mandíbula desencaixada, i en Harry va continuar en direcció a la graonada de pedra disposat a viure al màxim aquell dia fred i assolellat.

—Escolta, per què t’ha ensumat, en Filch? —li va demanar en Ron mentre ell, en Harry i l’Hermione caminaven amb pas decidit pel passeig que conduïa a la reixa de l’entrada.

—M’imagino que mirava si feia pudor de bombes fètides —li va respondre en Harry amb una rialla—. És una cosa que no us he explicat…

Els va explicar el que li havia passat quan havia anat a enviar la carta a en Sírius i en Filch hi havia arribat corrents just després, exigint-li que li ensenyés la carta, i va quedar una mica parat de veure que l’Hermione trobava que era un cas molt curiós, molt més que no l’hi havia trobat ell.

—I et va dir que un ocellet li havia dit que volies fer una comanda de bombes fètides? Qui devia ser?

—Ni idea —va dir en Harry, arronsant les espatlles—. Potser en Malfoy, que va voler riure una mica a costa nostra.

Van passar entre les altes columnes de pedra coronades per un senglar alat i van trencar a l’esquerra per anar a trobar el camí del poble, tota l’estona amb els cabells a la cara per culpa del vent.

—En Malfoy? —va dir l’Hermione, escèptica—. Podria ser…

I va quedar sumida en els seus pensaments fins que van arribar als afores de Hogsmeade.

—Per cert, on anem? —va voler saber en Harry—. A Les Tres Escombres?

—No —va dir l’Hermione sortint del seu somieig—; sempre està molt ple, i hi ha molt soroll. He dit als altres de quedar al Cap de Senglar, l’altra taverna. Sabeu quina vull dir, no? Sí; aquella que no està al carrer principal. Reconec que és una mica… no ho sé… tronada, però els estudiants no hi acostumen a anar, o sigui que crec que no ens sentirà ningú.

Van tirar carrer major avall. Van passar per davant de Zonko’s, el Palau del Bromista, on no els va venir gens de nou veure-hi en Fred, en George i en Lee Jordan; per correus d’on no paraven de sortir mussols, i van agafar un carrer lateral al capdavall del qual hi havia una petita taverna. D’un ganxo rovellat de la paret penjava un atrotinat cartell de fusta, amb un dibuix d’un cap de senglar degollat que havia tenyit de sang les estovalles blanques on reposava, que el vent feia cruixir i grinyolar. Tots tres es van quedar dubtant davant de la porta.

—Va, som-hi —va dir l’Hermione, una mica nerviosa. En Harry va entrar el primer.

Era completament diferent de Les Tres Escombres, que, amb la seva àmplia sala, es veia un establiment net i agradable. El Cap de Senglar es reduïa a una habitació petita, llòbrega i sòrdida que feia una pudor que recordava molt la fortor de boc. Les finestres tenien els vidres tan llardosos que quasi no hi entrava claror de dia, i el local estava il·luminat amb els culs d’espelma que hi havia a les taules, que eren de fusta massissa. A primer cop d’ull, el terra semblava de terra piconada, però quan en Harry hi va entrar va comprovar que, a sota d’un gruix de pols i brutícia que devia tenir segles, hi havia pedra.

En Harry va recordar que, a primer, en Hagrid els havia parlat d’aquella taverna. «Hi va molta gent estrafolària, al Cap de Senglar», els havia dit, i els havia explicat com havia obtingut un ou de drac d’un desconegut encaputxat que hi havia trobat. En aquell moment, en Harry s’havia estranyat que en Hagrid no hagués trobat sospitós que el desconegut no s’hagués descobert durant tota l’estona que havien estat junts, però ara va veure que al Cap de Senglar anar amb el cap tapat era una mena de costum. Al taulell hi havia un home que tenia tot el cap embolicat amb unes benes grises i ronyoses, però que tot i així no parava de tirar-se coll avall un got darrere l’altre d’un líquid fumejant d’un vermell viu a través d’una escletxa que tenia a l’altura de la boca; i, en una taula de vora una de les finestres, hi havia dues figures encaputxades que, si no hagués sentit que parlaven amb un marcat accent de Yorkshire, en Harry hauria pres per demèntors. Finalment, en un racó fosc de vora la llar de foc, hi havia una bruixa amb un vel negre de tela gruixuda que la cobria fins als peus; només se li distingia la punta del nas, que feia que el vel li sobresortís una mica.

—No ho veig clar, Hermione —va murmurar en Harry mentre s’encaminaven cap al taulell. Mirava sobretot la bruixa del vel de tela gruixuda—. No has pensat que podria ser la professora Umbridge disfressada?

L’Hermione va examinar la figura del vel.

—La professora Umbridge és més baixa que aquesta dona —va dir amb un fil de veu—. A més a més, ni que la professora Umbridge es presentés aquí no ens podria fer res. M’he mirat i remirat les regles de l’escola, i no n’infringim cap. Vaig demanar concretament al professor Flitwick si els alumnes podíem venir al Cap de Senglar, i em va dir que sí, però em va aconsellar vivament que hi portéssim els gots. I m’he estudiat tot el que he trobat sobre grups d’estudi i grups de treball, i estan totalment permesos. L’únic que no hem de fer és «fer-nos veure».

—No —va dir en Harry, amb una punta d’ironia—, sobretot quan el que vols formar no és precisament un grup de treball…

El cambrer va sortir de la rebotiga i se’ls va acostar per darrere el taulell. Era un home gran d’aire sorrut amb una cabellera i unes barbes llargues i grises. Era alt i prim, i a en Harry li va resultar vagament familiar.

—Què voleu? —va remugar.

—Tres batuts de bescuit, sisplau —va dir l’Hermione.

L’home va trastejar per darrere del taulell i en va treure tres ampolles molt llardoses i empolsinades que va deixar sobre el taulell amb un cop sec.

—Sis sicles —va dir.

—Ja pago jo —va afanyar-se a dir en Harry, i li va allargar les monedes. El cambrer va escorcollar en Harry amb la mirada, i la va fixar un instant en la cicatriu del front. Fet això es va girar i va tirar els diners d’en Harry en un antic calaix de botiga de fusta que es va obrir tot sol perquè hi caiguessin a dintre.

En Harry, en Ron i l’Hermione van anar cap a la taula més retirada de la barra i s’hi van instal·lar sense deixar de mirar al seu voltant. L’home de les benes grises i ronyoses va picar al taulell amb els nusos dels dits i el cambrer li va portar un altre got fumejant.

—Sabeu què penso? —va murmurar en Ron, mirant tot animat cap al taulell—. Que aquí podríem demanar qualsevol cosa que volguéssim. Segur que aquest paio ens ho serviria sense fer escarafalls. Sempre m’ha fet il·lusió provar l’aigua de foc…

—Que no veus que ets delegat? —li va retreure l’Hermione.

—Ai —va dir en Ron, que va deixar de somriure a l’acte—; és veritat…

—Qui vau dir que ha de venir més? —els va demanar en Harry, que va destapar l’ampolla de coll rovellat del seu batut de bescuit i en va fer un glop.

—Un parell o tres de companys —va repetir l’Hermione, mentre mirava el rellotge i aixecava els ulls amb inquietud cap a la porta—. Els hi vaig dir que vinguessin cap a aquesta hora, i juraria que han de saber on és… Mira, potser són ells.

La porta de la taverna s’acabava d’obrir. Una ampla faixa polsosa de claror de dia va partir l’habitació en dos durant un instant i va desaparèixer a l’acte, tapada per un tropell de gent que entrava.

Primer van entrar en Neville, en Dean i la Lavender, seguits immediatament per la Parvati i la Padma Patil, en companyia (a en Harry se li va fer un nus a la gola quan ho va veure) de la Xo i d’una de les seves amiguetes rialleres, i, darrere (tota sola, i amb una expressió tan somiosa que hauria pogut fer pensar que hi entrava per casualitat), la Luna Lovegood, seguida per la Katie Bell, l’Alicia Spinnet i l’Angelina Johnson, en Pau Parra i el seu germà, l’Ernie Macmillan, en Justin Finch-Fletchley, la Hannah Abbott, una noia de Hufflepuff amb una trena fins a la cintura que en Harry no sabia com es deia, tres nois de Ravenclaw que li sonava que es deien Anthony Goldstein, Michel Corner i Terry Boot, la Ginny, darrere d’ella un noi ros i esprimatxat de nas arremangat del qual en Harry només sabia que era de l’equip de quidditch de Hufflepuff i, tancant la comitiva, en Fred i en George Weasley amb el seu amic Lee Jordan, tots tres carregats amb una gran paperina plena fins dalt d’articles de Zonko’s.

—Un parell o tres? —va dir en Harry a l’Hermione amb veu ronca—. Un parell o tres, has dit?

—La veritat és que la proposta ha despertat bastant entusiasme —va dir l’Hermione amb veu animada—. Ron, que podries portar més cadires?

El cambrer, mentre eixugava un got amb una baieta tan bruta que feia tot l’efecte que no l’haguessin rentat mai, havia quedat petrificat. Segur que no havia vist mai la taverna tan plena.

—Bon dia —va dir en Fred, que va arribar el primer al taulell i va comptar en un moment quants eren—. Que ens podria posar vint-i-cinc batuts de bescuit, sisplau?

El cambrer, després de traspassar-lo un moment amb la mirada, va llançar la baieta amb irritació, com si l’haguessin interromput enmig d’una ocupació molt important, i va començar a treure ampolles empolsinades de batut de bescuit de sota el taulell.

—Salut —va dir en Fred mentre les repartia—. I ara, tothom a esquitxar, que no en tinc prou per pagar-les totes…

En Harry es va quedar mirant absort com tota aquella colla animada agafaven els batuts de bescuit que repartia en Fred i es grataven la butxaca. D’entrada no es va saber imaginar per a què devien haver vingut tots aquells companys seus, però de cop es va esgarrifar de pensar que potser esperaven que els faria algun discurs, i va interpel·lar l’Hermione.

—Què has explicat, a tothom? —li va demanar en veu baixa—. Què s’esperen?

—Ja t’ho vaig dir; estan interessats a sentir tot el que els hi puguis dir —li va respondre l’Hermione en to conciliador. Com que en Harry continuava mirant-se-la enfadat, però, es va afanyar a afegir—: Tu d’entrada no hauràs de fer res; ja els hi parlaré jo primer.

—Hola, Harry —va dir en Neville, i se li va asseure al davant amb un somriure radiant.

En Harry va tornar-li el somriure, però no va dir res; es notava la boca molt seca. La Xo, que l’havia saludat també amb un somriure, es va asseure a la dreta d’en Ron. La seva amiga, que tenia els cabells arrissats de color castany clar, no li va somriure, sinó que li va adreçar una mirada de recel tan absolut que en Harry es va adonar que, si aquella noia hagués pogut triar, no hi hauria anat de cap de les maneres.

Els nouvinguts es van anar acomodant al voltant d’en Harry, en Ron i l’Hermione en grups de dos o de tres, uns amb cara d’emoció, altres amb cara de curiositat, la Luna Lovegood amb la mirada perduda. Per fi, quan tothom va estar assegut a la seva cadira, la xerradissa va parar. Tots els ulls estaven clavats en en Harry.

—Aviam… —va dir l’Hermione, alçant la veu una mica més del compte per culpa dels nervis—. Daixò… Hola a tothom.

El grup va concentrar la seva atenció en l’Hermione, però de tant en tant encara hi havia algun ull que es desviava cap a en Harry.

—Aviam… Daixò… Aviam; tots sabeu per què heu vingut. Daixò… Resulta que en Harry ha tingut la idea… Bé —va rectificar, quan va veure la mirada amb què en Harry la va fulminar—, en realitat ha sigut idea meva… que estaria bé que tothom que estigués interessat a aprendre Defensa contra les Forces del Mal, vaja, a aprendre’n de debò, no aquest rotllo que ens ensenya la professora Umbridge —va prosseguir, amb veu molt mes forta i segura—, perquè el que ens ensenya no mereix el nom de Defensa contra les Forces del Mal… —i l’Hermione encara es va envalentir més quan l’Anthony Goldstein va dir «És veritat!»—. Doncs bé, he pensat que podia estar bé que hi poséssim remei nosaltres mateixos. —Va callar, va mirar en Harry de reüll, i va continuar—: El que vull dir amb això és que hauríem d’aprendre a defensar-nos practicant, no fent teoria sinó fent sortilegis de veritat.

—Però suposo que també deus voler treure’t el GNOM de Defensa contra les Forces del Mal, no? —li va demanar en Michael Corner, que no li treia l’ull de sobre.

—És clar que ho vull —va afanyar-se aclarir l’Hermione—; però el que vull per sobre de tot és aprendre a defensar-me bé, perquè… perquè… —i va inspirar profundament per acabar la frase— perquè Lord Voldemort ha tornat.

La reacció va ser immediata i previsible. L’amiga de la Xo va deixar anar un xisclet i es va vessar el batut de bescuit a sobre; en Terry Boot va tenir un espasme involuntari; a la Padma Patil li va agafar una esgarrifança, i a en Neville se li va escapar un crit que va aconseguir convertir en una mena d’estossec.

Tot i així, tots van continuar amb els ulls clavats en en Harry, expectants.

—Doncs bé, la idea és aquesta —va dir l’Hermione—. Si hi voleu participar, hem de decidir com ens ho…

—Quina prova tenim que l’Innominable ha tornat? —va voler saber el jugador ros de Hufflepuff en un to de veu bastant agressiu.

—En Dumbledore ho creu, i… —va començar a dir l’Hermione.

—Digues més aviat que en Dumbledore se’l creu —va dir el noi ros, assenyalant en Harry amb el cap.

—Tu qui ets? —li va demanar en Harry en to brusc.

—En Zacharias Smith —va dir el noi—, i considero que tenim tot el dret de saber què li fa creure que l’Innominable ha tornat.

—Aviam —va afanyar-se a intervenir l’Hermione—; aquesta reunió no és per discutir d’això…

—Deixa-ho córrer, Hermione —va dir en Harry.

Acabava d’entendre per què hi havia anat tanta colla. Va pensar que l’Hermione ho hauria hagut de veure a venir; n’hi havia uns quants, potser la majoria, que s’hi havien presentat esperant sentir com en Harry explicava personalment tot el que havia passat.

—Que què em fa creure que l’Innominable ha tornat? —va repetir, mirant en Zacharias als ulls—. Doncs que el vaig veure. Ara bé, com que a final de curs en Dumbledore ja va explicar a tota l’escola el que havia passat, i no us el vau creure, no crec que ara em cregueu a mi, o sigui que no penso perdre la tarda mirant de convèncer a ningú.

Tot el grup va escoltar el parlament d’en Harry amb l’alè contingut. A en Harry li va semblar que fins i tot el cambrer l’escoltava. Continuava eixugant el mateix got amb la baieta llardosa, i cada vegada el deixava més brut.

En Zacharias va dir, amb displicència:

—L’únic que en Dumbledore ens va dir a final de curs va ser que l’Innominable havia mort en Cedric Diggory i que tu havies tornat a Hogwarts carregant el cadàver d’en Cedric. No ens en va donar més detalls; no ens va explicar com va morir exactament en Cedric, per exemple, que és una cosa que a tots ens agradaria saber…

—Si heu vingut per sentir en detall com mata la gent en Voldemort, no us penso satisfer —va dir en Harry. La ràbia, que tenia tan a flor de pell aquells últims dies, el tornava a dominar. No va apartar la mirada en cap moment del rostre agressiu d’en Zacharias Smith, decidit a no mirar la Xo—. No penso parlar d’en Cedric Diggory, ho heu entès? O sigui que si heu vingut per això ja us en podeu anar.

Va dirigir una mirada d’enuig cap on era l’Hermione. Tot era culpa seva, va pensar; havia volgut exhibir-lo com un fenomen de circ, i, com era de preveure, tothom hi havia anat per saber que esgarrifós que era el cas que tenia per explicar. Però ningú es va aixecar de la cadira; ni tan sols en Zacharias Smith, que continuava mirant en Harry fit a fit.

—Doncs això… —va dir l’Hermione, una altra vegada alçant la veu més del compte—. Això que us deia: si voleu aprendre a defensar-vos, haurem de decidir com ens ho farem, quan ens trobarem i on…

—És veritat que pots conjurar el teu patró? —va interrompre-la la noia de la trena llarga mirant en Harry.

—Sí —va dir en Harry, una mica a la defensiva.

—I és un patró corpori?

Aquella frase va fer venir un record a la memòria d’en Harry.

—Que coneixes la senyora Bones, per casualitat? —li va demanar.

La noia va somriure.

—És tia meva —va dir—. Em dic Susan Bones. Em va explicar com va anar la vista oral. És veritat, doncs, que vas fer un patró en forma de cérvol?

—Sí —va dir en Harry.

—Ostres, Harry! —va dir en Lee, profundament impressionat—. No ho sabia!

—La nostra mare va dir a en Ron que no ho escampés —va dir en Fred, somrient a en Harry—. Va dir que la gent ja estava prou per tu.

—I té raó —va murmurar en Harry, i un parell o tres dels reunits van riure.

La bruixa solitària del vel es va regirar una mica a la cadira.

—I és veritat que vas matar un basilisc amb aquella espasa del despatx d’en Dumbledore? —va voler saber en Terry Boot—. És el que em va explicar un dels retrats de la paret quan hi vaig ser l’any passat…

—Doncs… Sí, sí que és veritat —va dir en Harry.

En Justin Finch-Fletchley va fer un xiulet d’admiració, els germans Parra es van mirar esbalaïts, i la Lavender Brown va dir «Ostres!» molt fluixet. A en Harry li va començar a pujar la mosca al nas; mirava a tothom tret de la Xo.

—I a primer —va dir en Neville a tot el grup— va recuperar la pedra filològica…

—Filosofal —li va dir l’Hermione amb un xiuxiueig.

—Això, aquesta… de les mans de l’Innominable —va acabar en Neville.

La Hannah Abbott feia uns ulls com unes taronges.

—I això per no parlar —va dir la Xo (i els ulls d’en Harry se’n van anar de dret cap a ella, que el mirava i li somreia, i a la gola se li va tornar a fer un nus)— de totes les proves que va haver de passar al Torneig dels Tres Bruixots de l’any passat, enfrontant-se amb dracs i sirenes i acromàntules i no sé què més…

Va haver-hi un murmuri admirat de reconeixement a tota la taula. En Harry no cabia a la pell, però va fer un esforç perquè no se li notés a la cara que se sentia afalagat. El fet que la Xo l’hagués elogiat d’aquella manera li va fer molt més difícil dir el que havia jurat interiorment que els diria.

—Escolteu una cosa —va dir, i tothom va callar a l’instant—. No voldria que ara penseu que peco de falsa modèstia, però en tots aquests casos he rebut una ajuda o una altra…

—En el cas del drac no —va afanyar-se a dir en Michael Corner—. Allà sí que vas demostrar que sabies volar!

—Home… —va dir en Harry, que va considerar de mal gust negar-ho.

—I aquest estiu tampoc ningú et va ajudar a desfer-te d’aquells demèntors —va dir la Susan Bones.

—D’acord —va dir en Harry—, d’acord; és veritat que alguna vegada m’he espavilat sol, però el que vull dir és que…

—Què, ara fas el ronsa per no ensenyar-nos tot això que dius que saps? —va dir en Zacharias Smith.

—Escolta —va dir en Ron aixecant la veu abans que en Harry tingués temps d’obrir la boca—, per què no calles una mica?

Potser la resposta d’en Ron es va deure sobretot a la paraula ronsa, però el fet és que a partir d’aquell moment es va quedar mirant en Zacharias com si esperés el moment propici per donar-li un cop de puny. En Zacharias es va posar vermell.

—És que tots hem vingut perquè ens n’ensenyi, i ara sembla que ens digui que no sap fer res —va dir.

—Ell això no ho ha dit —li va replicar en Fred.

—Vols que et netegem les orelles? —li va demanar en George, i d’una de les paperines de Zonko’s va treure un instrument metàl·lic llarg i d’aspecte amenaçador.

—O qualsevol altra part del cos; a nosaltres no ens fa gens d’escrúpol ficar-ho on convingui —va dir en Fred.

—Aviam —va afanyar-se a dir l’Hermione—, anem al gra; la qüestió és si els que som aquí volem o no que en Harry ens faci classes…

Va haver-hi un murmuri general d’acceptació. En Zacharias es va plegar de braços i no va dir res, però potser ho va fer perquè estava massa pendent de l’instrument que en Fred tenia a la mà.

—Molt bé —va dir l’Hermione, alleujada perquè almenys s’havien posat d’acord en alguna cosa—. I ara la qüestió següent és cada quan ho fem. Personalment, penso que, si no ens trobem una vegada a la setmana com a mínim, no val la pena que ens hi posem.

—Una cosa —va dir l’Angelina—; hauríem de mirar que no coincidís amb els nostres entrenaments de quidditch.

—Ni amb els nostres —va dir la Xo.

—Ni tampoc amb els nostres —va dir en Zacharias Smith.

—Segur que trobarem algun dia al vespre que ens anirà bé a tots —va dir l’Hermione, que començava a perdre la paciència—, però penseu que estem parlant d’una cosa molt important, que és aprendre a defensar-se dels cavallers de la mort d’en… d’en Voldemort.

—Tens tota la raó —va exclamar l’Ernie Macmillan, que en Harry feia estona que esperava que obrís la boca—. Jo també penso que és una cosa molt important, segurament més que qualsevol altra de les que puguem fer aquest any, per molt que aquest any ens hàgim de treure els GNOM! —Va passejar els ulls tot al voltant amb aire desafiador, com si esperés que algú hagués d’exclamar «I ara!». Com que ningú va obrir la boca, però, va prosseguir—: Personalment, no acabo de veure per què la Conselleria ens ha hagut d’encolomar aquesta inútil en un any tan decisiu. És clar que neguen que l’Innominable hagi tornat; però això de posar-nos una professora que ens prohibeixi explícitament fer servir sortilegis defensius…

—Creiem que, si la professora Umbridge no vol que practiquem Defensa contra les Forces del Mal —va dir l’Hermione—, és perquè té l’absurda sospita que en Dumbledore podria utilitzar els alumnes de l’escola com una mena d’exèrcit particular. Creu que ens podria posar en peu de guerra contra la Conselleria.

Aquesta notícia va deixar tothom de pedra; tothom, tret de la Luna Lovegood, que va prendre la paraula inesperadament:

—No seria cap disbarat; en Cornelius Fudge bé té el seu exèrcit particular.

—Què dius? —va dir en Harry, absolutament desconcertat per aquella afirmació inesperada.

—I tant; té un exèrcit d’heliòpates —va dir la Luna, tota solemne.

—No és veritat —li va replicar l’Hermione.

—Sí que ho és —va dir la Luna.

—Què són això dels heliòpates? —va demanar en Neville, que no entenia res.

—Són esperits del foc —va dir la Luna, que va obrir tant els seus ulls protuberants que va agafar un aire més llunàtic que mai—, éssers flamejants molt alts que corren per la terra cremant tot el que troben…

—No existeixen, Neville —va dir l’Hermione en to categòric.

—I tant, si existeixen! —va dir la Luna enfadada.

—Hi ha cap prova que demostri que existeixen? —li va replicar l’Hermione.

—Hi ha una pila de testimonis oculars. El problema que tu tens és que tot ho has de tenir davant del nas per creure-t’ho…

—Ehem, ehem —va fer la Ginny, i la seva imitació de la professora Umbridge va ser tan bona que uns quants dels reunits van mirar al seu voltant esglaiats abans de posar-se a riure—. Que no estàvem decidint quan ens hem de trobar per fer classes de defensa?

—És veritat —va afanyar-se a dir l’Hermione—. Sí, Ginny; tens tota la raó.

—Una vegada a la setmana està bé —va dir en Lee Jordan.

—Amb la condició que… —va començar a dir l’Angelina.

—Ja ho hem entès, allò del quidditch —va dir l’Hermione amb veu tensa—. Ara la cosa que ens falta decidir és on quedarem…

Això va ser bastant més difícil; tot el grup va quedar callat.

—Què us sembla a la biblioteca? —va proposar la Katie Bell al cap d’un moment.

—No crec que a la senyora Pince li faci gaire gràcia que ens posem a fer maleficis a la biblioteca —va dir en Harry.

—I en una aula que no es faci servir? —va dir en Dean.

—Això potser sí —va dir en Ron—. La professora McGonagall podria deixar-nos fer servir la seva, tal com ho va fer perquè en Harry s’entrenés de cara al Torneig dels Tres Bruixots.

Però en Harry va manifestar el seu convenciment que aquesta vegada la professora McGonagall no els faria aquell favor. Encara que l’Hermione tingués constància que es podien formar grups d’estudi i grups de treball, li feia molt l’efecte que aquell el considerarien massa revolucionari.

—Doncs ja mirarem de trobar un altre lloc —va dir l’Hermione—. Us passarem un avís a tots quan tinguem hora i lloc per a la primera trobada. —Va buscar dintre la motxilla, va treure’n pergamí i ploma i es va quedar indecisa, com si s’estigués armant de valor per dir alguna cosa—. Daixò… Penso que hauríem de firmar tots en una llista per tenir constància dels qui hem vingut. I també penso —va dir, respirant fondo— que hauríem de comprometre’ns a no esbombar això que fem. Firmant ens comprometem a no dir ni a la professora Umbridge ni a ningú res del que tramem.

En Fred va agafar el pergamí i hi va estampar la seva firma de bona gana, però en Harry es va adonar que uns quants dels presents no feien cara d’estar gaire convençuts d’haver-se d’apuntar a la llista.

—Daixò… —va dir en Zacharias arrossegant la veu, sense agafar el pergamí que en George li allargava—. A mi ja m’ho dirà l’Ernie, el dia que ens hàgim de trobar…

Però l’Ernie també es va mostrar indecís a l’hora de firmar.

L’Hermione se’l va mirar amb expressió interrogativa.

—És que… és que sóc delegat; i tu també —va acabar dient l’Ernie—. I, si descobreixen aquesta llista… Ja m’entens; tu mateixa ho has dit; si la professora Umbridge ho descobreix…

—Fa un moment has dit que aquest grup era una cosa molt important, més que qualsevol altra que poguessis fer aquest any —li va recordar en Harry.

—Sí, ja ho sé —va dir l’Ernie—, i ho mantinc; però és que…

—Ernie, tu creus que deixaré aquesta llista tirada a qualsevol lloc? —va dir l’Hermione de mal humor.

—No; és clar que no —va dir l’Ernie, amb veu una mica menys intranquil·la—. Va, sí que firmo.

Després de l’Ernie ningú hi va posar objeccions, però en Harry va veure que l’amiga de la Xo se la mirava amb expressió recriminatòria en el moment que la Xo incloïa el seu nom a la llista. Quan l’últim —en Zacharias— va haver firmat, l’Hermione va tornar a agafar el pergamí i el va guardar amb molts miraments a la motxilla. De cop tots se sentien una mica estranys; era com si acabessin de firmar un contracte.

—Nois, es fa tard —va dir en Fred amb determinació, aixecant-se—, i en George, en Lee i jo hem d’anar a comprar mercaderia perillosa; adéu a tothom.

La resta de la colla també va començar a desfilar en grupets de dos o de tres. La Xo es va entretenir una estona cordant la sivella de la motxilla, amb la cabellera negra tapant-li la cara, però la seva amiga no es va separar del seu costat, plegada de braços i tocant l’ase, de manera que la Xo no va tenir més remei que anar-se’n amb ella. En el moment que l’amiga travessava el llindar, la Xo va mirar enrere i va fer adéu a en Harry amb la mà.

—Ha anat força bé, no? —va dir l’Hermione, contenta, quan en Harry, en Ron i ella ja eren a ple sol, davant de la porta del Cap de Senglar, en Harry i en Ron encara amb l’ampolla de batut de bescuit a la mà.

—Aquest Zacharias és un fantasma —va dir en Ron, que seguia amb la mirada la figura d’en Zacharias Smith mentre s’allunyava.

—A mi tampoc em cau gaire bé —va reconèixer l’Hermione—, però em va sentir mentre parlava amb l’Ernie i la Hannah a la taula de Hufflepuff i es va mostrar molt interessat a venir, i no li vaig poder dir que no. Però com més siguem, millor… En Michael Corner i els seus amics, per exemple, no haurien vingut si ell no sortís amb la Ginny…

En Ron, que escurava l’ampolla de batut de bescuit, es va ennuegar i es va vessar a sobre la mica de batut que hi quedava.

—Si ell què? —va balbucejar, escandalitzat, amb les orelles vermelles com un bitxo—. Que la Ginny surt… que la meva germana surt… amb aquest Michael Corner?

—Em sembla que és per això, que ell ha vingut amb els seus amics; és clar que també els hi interessa aprendre defensar les Forces del Mal, però si la Ginny no li hagués dir a en Michael que això es feia…

—I des de quan… des de quan surten?

—Es van conèixer al ball d’hivern i van començar a sortir cap a final de curs —va dir l’Hermione sense immutar-se. Eren al carrer principal, i es va parar davant de l’aparador del Plomer de l’Escrivent, on hi havia exposada una col·lecció de plomes de faisà molt boniques—. Mira; em podria comprar una ploma nova.

I va entrar a la botiga. En Harry i en Ron la van imitar.

—Quin era, aquest Michael Corner? —va demanar-los en Ron, encès.

—El moreno —va dir l’Hermione.

—No m’ha caigut bé —va dir en Ron a l’acte.

—Que estrany —va dir l’Hermione a sota veu.

—I jo convençut —va dir en Ron, mentre seguia l’Hermione al llarg d’una renglera de plomes que hi havia disposades en copes de coure— que a la Ginny li agradava en Harry!

L’Hermione se’l va mirar amb ulls compassius i va sacsejar el cap.

—A la Ginny en Harry li agradava, però es va desenganyar fa mesos. Això no vol dir que no li caiguis bé, per això —va afegir amb veu melosa dirigint-se a en Harry mentre es mirava una ploma negra i daurada.

En Harry, que continuava amb el pensament posat en la salutació de comiat de la Xo, no va trobar l’assumpte tan digne d’interès com en Ron, que tremolava literalment d’indignació, però sí que es va adonar d’una cosa de la qual no havia sigut conscient fins aleshores.

—És per això que ara parla en presència meva, doncs? —va demanar a l’Hermione—. Perquè abans davant meu no obria mai la boca…

—Exacte —va dir l’Hermione—. Em sembla que em quedaré aquesta…

Va anar cap al taulell, on va desembutxacar quinze sicles i dos knuts encara amb en Ron al darrere.

—Ron —li va dir l’Hermione amb veu severa mentre tombava cap a ell i li trepitjava un peu sense voler—, si la Ginny no t’ha dit que sortia amb en Michael Corner és precisament perquè sabia que t’ho agafaries a la valenta. I ara no li donis la tabarra, eh?

—Què insinues? Qui s’agafa res a la valenta? Jo no dono la tabarra a ningú… —va anar remugant en Ron a sota veu al llarg de tot el carrer.

L’Hermione va buscar els ulls d’en Harry i li va dir en veu baixa, mentre en Ron continuava murmurant renecs contra en Michael Corner:

—Parlant d’en Michael i la Ginny… Com us va, a la Xo i a tu?

En Harry va sentir com si de cop li hagués començat a bullir tota la sang del cos, i li va pujar una escalfor a les galtes que encara li va fer percebre més la fredor de l’aire. Tant se li notava?

—Ella, almenys —va dir l’Hermione, amb l’ombra d’un somriure a la boca—, no t’ha tret els ulls de sobre en tota l’estona.

A en Harry, de cop i volta, el poble de Hogsmeade li va semblar més bonic que mai.





17. El decret d’ensenyament número 24


En Harry va passar el que faltava de cap de setmana amb el cor més alegre de com l’havia tingut en tot aquell començament de curs. En Ron i ell van estar quasi tot el diumenge fent els deures pendents, i, encara que això no fos ben bé divertir-se, el sol de tardor es va resistir encara a abandonar-los, i en lloc d’haver de clavar els colzes a les taules de la sala comunitària van poder emportar-se la feina a fora i jeure a l’ombra del gran bedoll de la vora de l’estany. L’Hermione, que evidentment tenia tota la feina al dia, va agafar més llana i va embruixar les agulles de fer mitja perquè li anessin fent barrets i bufandes mentre llampeguejaven i s’entrexocaven suspeses a l’aire al seu costat.

El fet de saber que estaven fent passos per oposar-se a la professora Umbridge i a la Conselleria, i que ell era un element clau en aquella revolta, causava a en Harry una satisfacció immensa. No podia deixar de rememorar la reunió de dissabte: aquella multitud de condeixebles que acudia a ell per aprendre Defensa contra les Forces del Mal, i els ulls que feien mentre escoltaven com els explicava alguna de les coses que havia fet, i la Xo elogiant el seu comportament en el Torneig dels Tres Bruixots… I saber que cap d’ells el considerava un llunàtic i un mentider, sinó una persona digna d’admiració, el va animar tant que dilluns al matí, tot i saber que li tocaven algunes de les assignatures que li agradaven menys, encara estava content.

En Ron i ell van sortir de l’habitació i van baixar l’escala comentant la idea que havia tingut l’Angelina de practicar una nova jugada, coneguda com «la presa del peresós», durant l’entrenament que havien de fer a la tarda, i fins que no van ser al nug de la sala comunitària inundada de sol no es van fixar en una novetat que ja havia atret l’atenció d’un grupet d’alumnes.

Al tauler d’avisos de Gryffindor hi havia penjat un gran cartell, tan gran que cobria tots els altres que hi havia, que eren: les llistes de llibres d’encanteris de segona mà en venda, els recordatoris habituals de l’Argos Filch sobre les normes per les quals es regia l’escola, l’horari d’entrenaments de l’equip de quidditch, les ofertes per canviar cromos de les granotes de xocolata, l’últim anunci dels bessons Weasley per trobar degustadors, les dates de les sortides de cap de setmana a Hogsmeade i els avisos d’objectes trobats i objectes perduts. El nou cartell estava imprès en caràcters grossos en negreta, i a baix, al costat d’una firma florida i elegant, hi havia un segell d’aire oficial.

LA GRAN INQUISIDORA DE HOGWARTS FA SABER QUE

A partir de la data d’avui queden dissolts tots els equips, grups, clubs, organitzacions i associacions d’alumnes.

A partir de la data d’avui es considerarà equip, grup, club, organització o associació qualsevol reunió de tres alumnes o més.

Tota sol·licitud per reconstituir-ne un s’haurà d’adreçar a la gran inquisidora (la professora Umbridge).

No hi pot haver cap equip, grup, club, organització o associació d’alumnes sense el coneixement i l’aprovació de la gran inquisidora.

Qualsevol alumne que constitueixi o integri un equip, grup, club, organització o associació que no hagi rebut el vistiplau de la gran inquisidora serà expulsat.

La qual cosa s’estableix per virtut del decret d’ensenyament número 24.

Firmat: Dolors Jane Umbridge, gran inquisidora



En Harry i en Ron van llegir la notificació per sobre dels caps d’una colla d’alumnes intranquils de segon.

—Això vol dir que tancaran el Club del Joc de Balabaves? —va demanar un a un seu company.

—No crec que hagis de patir, pel Club del Joc de Balabaves —va dir en Ron, amb una veu lúgubre que va fer fer un bot a l’alumne de segon—. No tindrem aquesta sort, eh que no? —va comentar a en Harry mentre els alumnes de segon se n’anaven escapats.

En Harry es va llegir l’anunci una altra vegada. L’alegria que l’omplia des de dissabte havia fugit. El cor li bategava de ràbia.

—Això no és una coincidència —va dir, amb els punys tancats—. La professora Umbridge n’està al corrent.

—No pot ser —va dir en Ron a l’acte.

—Segur que allà a la taverna hi havia algú escoltant. I hem de reconèixer que, de tota la gent que va venir, no sabem de qui ens podem refiar i de qui no… Qualsevol pot haver corregut a xerrar-ho a la professora Umbridge…

I havia sigut tan burro de pensar que se’l creien, que l’admiraven i tot…

—Segur que ha sigut en Zacharias Smith —va dir de cop en Ron, que es va clavar un cop de puny a la palma de la mà amb el puny tancat de l’altra—. Espera, espera; també em va semblar que aquell Michael Corner tenia una pinta una mica maquiavèl·lica…

—Tu creus que l’Hermione ho deu haver vist, ja, això? —va dir en Harry girant-se cap a la porta que conduïa a les habitacions de les noies.

—Anem-l’hi a dir —va dir en Ron, i s’hi va encaminar, va obrir la porta i va començar a pujar l’escala de cargol.

Quan era al sisè esglaó es va sentir un so fort i agut de sirena els esglaons es van ajuntar de cop i es van convertir en un llarg i fi tobogan de pedra en espiral. En un primer moment, en Ron va intentar continuar pujant, fent molinets amb els braços com un desesperat, però va desplomar-se enrere, va caure sobre aquell tobogan sorgit del no-res i va acabar ajagut de panxa enlaire als peus d’en Harry.

—Daixò… Em sembla que no ens està permès anar a les habitacions de les noies —va dir en Harry, que va mirar d’ajudar en Ron a aixecar-se sense que se li escapés el riure.

Dues noies de quart van baixar rossolant enriolades pel tobogan de pedra.

—Ai, ai, ai… Qui és el dolent que ha volgut pujar? —van dir rient mentre es posaven dretes d’un salt i miraven en Harry i en Ron amb picardia.

—Jo —va dir en Ron, que encara estava tot despentinat—. No m’ho esperava, això. No hi ha dret! —va dir a en Harry mentre les noies s’allunyaven en direcció a l’obertura del quadre rient encara com boges—. L’Hermione pot venir a la nostra habitació; com és que nosaltres no podem anar a la seva?

—Mira, és una tradició passada de moda —va dir l’Hermione, que acabava de baixar amb molta elegància pel tobogan amb una estora i s’havia aixecat després d’haver frenat als seus peus— segons la qual, tal com s’afirma a Història de Hogwarts, els fundadors van considerar que els nois eren menys dignes de confiança que les noies. Per què veníeu, si es pot saber?

—Per veure’t; mira això! —va dir en Ron, i la va arrossegar cap al tauler d’avisos.

Els ulls de l’Hermione van recórrer el text de la notificació en un moment. La cara li va agafar una expressió hieràtica.

—Deu tenir un espia! —va dir en Ron amb ràbia.

—Segur que no —va dir l’Hermione en veu baixa.

—No siguis innocent —va dir en Ron—; perquè ets complidora i lleial et penses que els altres també ho han de ser…

—No, segur que no ha sigut cap d’ells, perquè vaig embruixar el pergamí que vam firmar —va dir l’Hermione amb expressió sorruda—. Si algú hagués corregut a xerrar-ho tot a la professora Umbridge, sabríem exactament qui és o qui són, i t’asseguro que se’n penedirien.

—Què els hi passaria? —va voler saber en Ron.

—T’ho explicaré amb un exemple —va dir l’Hermione—: si fos l’Eloise Midgeon, els barbs que té se li tornarien com pigues. Va, baixem a esmorzar, que veurem què en diuen els altres… Creieu que això ho deuen haver penjat a totes les residències?

Així que van entrar al Gran Saló van poder apreciar que el cartell de la professora Umbridge no havia aparegut a la torre de Gryffindor i prou. El volum de la remor de les converses era inusualment alt, i a tot el Gran Saló hi havia molt més tràfec de gent que circulava amunt i avall de les taules comentant el que havien llegit. Quan en Harry, en Ron i l’Hermione s’acabaven d’entaular, en Neville, en Dean, en Fred, en George i la Ginny els van abordar.

—Ho heu vist?

—Creieu que n’està al corrent?

—Què farem?

Tots tenien els ulls posats en en Harry, que va mirar al seu voltant per comprovar que no tenien cap professor a la vora.

—Ho farem igualment, només faltaria —va dir en veu baixa.

—No esperava menys de tu —va dir en George, que va donar un copet a en Harry al braç amb la cara radiant.

—Els delegats també? —va dir en Fred, mirant amb expressió burleta en Ron i l’Hermione.

—És clar —va dir l’Hermione sense alterar-se.

—Mira, vénen l’Ernie i la Hannah Abbott —va dir en Ron mirant enrere—; i també aquells fantasmes de Ravenclaw, i l’Smith; i no en veig cap de pigat.

L’Hermione va fer cara d’esglai.

—Deixa’t estar de pigues, tu, ara; el que han de fer aquests poca-soltes és no venir, perquè ens farem notar massa… Seieu, —va dir a l’Ernie i a la Hannah, boquejant i gesticulant frenèticament perquè se’n tornessin cap a la taula de Hufflepuff—. Ja… parlarem… després!

—Ja l’hi diré jo a en Michael —va dir la Ginny, irritada, i va fer mitja volta per tornar-se’n a la seva taula—. Són curts, t’ho juro…

I se’n va anar corrents cap a la taula de Ravenclaw. En Harry se la va quedar mirant; la Xo estava entaulada no gaire lluny, parlant amb l’amiga de cabells arrissats que l’havia acompanyat al Cap de Senglar. Podia ser que l’avís de la professora Umbridge la fes desistir de tornar a venir?

Però les repercussions més greus de l’avís no les van notar fins que no van sortir del Gran Saló per anar a classe d’Història de la Màgia.

—Harry! Ron!

Era l’Angelina, que se’ls acostava corrents amb una expressió de desesperació absoluta.

—Tranquil·la —va dir en Harry en veu baixa, quan va tenir l’Angelina prou a prop perquè el sentís—; ho farem igualment…

—Creieu que també hi inclou el quidditch, en això? —va interrompre’l ella—. Hem d’anar ara mateix a demanar permís per reconstituir l’equip de Gryffindor!

—Què dius! —va dir en Harry.

—Apa —va dir en Ron, esgarrifat.

—Que no heu llegit el cartell? També parla d’equips! De manera que, Harry, sisplau, i no t’ho diré més, fes el favor de no tornar a perdre la paciència amb la professora Umbridge, perquè si no no ens deixarà jugar mai més!

—Sí, dona, sí —li va dir en Harry, perquè semblava que l’Angelina estigués a punt d’arrencar a plorar—. No pateixis, que ja em comportaré…

—Ja veuràs com la professora Umbridge és a Història de la Màgia —va dir en Ron amb veu lúgubre abans d’entrar a la classe del professor Binns—. Encara no li ha fet la visita d’inspecció, a en Binns; ja veuràs com la trobem a dintre.

Però es va equivocar; l’únic professor que hi havia a l’aula quan hi van entrar era el professor Binns, levitant com sempre a cosa d’un dit de la cadira i a punt per reprendre la seva monòtona sonsònia sobre les guerres dels gegants. Aquell dia en Harry ni tan sols va fer l’esforç d’escoltar el que deia; va matar el temps fent gargots al pergamí sense fer cas de les mirades i els cops de colze que l’Hermione no parava de clavar-li, fins que un cop especialment dolorós a les costelles li va fer aixecar el cap enfadat.

—Què passa?

L’Hermione li va assenyalar la finestra. En Harry es va girar. A l’ampit hi havia la Hedwig, que el mirava a través del gruix del vidre amb una carta lligada a la pota. En Harry no ho acabava d’entendre; com era que no li havia portat la carta a l’hora d’esmorzar? Molts dels seus condeixebles van començar a assenyalar també la Hedwig perquè els seus companys de pupitre s’hi fixessin.

—Sempre m’ha agradat molt, aquest mussol; és maquíssim —va sentir en Harry que la Lavender deia a la Parvati.

Va girar-se per mirar el professor Binns, i va veure que continuava llegint els seus apunts sense adonar-se en absolut que la classe li dedicava encara menys atenció del que era habitual. En Harry es va aixecar de la cadira sense fer soroll, es va ajupir, va anar fins a la finestra per darrere de la seva renglera de pupitres, va aixecar la balda i va obrir la finestra molt a poc a poc.

Comptava que la Hedwig li allargaria la pota perquè ell li agafés la carta i que tot seguit se n’aniria volant cap a la mussoleria, però quan la finestra va estar prou oberta va saltar a dintre amb un esgarip trist. Més mort que viu, va tancar la finestra sense apartar els ulls del professor Binns, es va ajupir una altra vegada i va tornar corrents cap a la seva cadira amb la Hedwig a l’espatlla. Va tornar-s’hi a asseure, va posar-se la Hedwig a la falda i va anar per deslligar la carta que tenia subjecta a la pota.

Aleshores es va adonar que la Hedwig tenia el plomatge disposat estranyament, amb algunes plomes entregirades i una ala torçada.

—Està ferida! —va dir en Harry amb un xiuxiueig inclinant el cap sobre la Hedwig. En Ron i l’Hermione es van decantar cap a ell; l’Hermione va arribar a deixar la ploma i tot—. Mireu; té l’ala malament…

La Hedwig tremolava; quan en Harry li va tocar l’ala, va tenir un petit sobresalt, es va estarrufar tota ella i li va dirigir una mirada de retret.

—Professor Binns —va dir en Harry en veu alta, cosa que va fer que tota la classe es tombés cap a ell—, no em trobo bé.

El professor Binns va aixecar la vista dels apunts i va quedar admirat, com sempre, de trobar l’aula plena de gent.

—No es troba bé? —va repetir amb veu somiosa.

—No, no em trobo gens bé —va dir en Harry amb veu ferma, i es va aixecar amb la Hedwig a l’esquena—. Hauria d’anar a la infermeria.

—És clar… —va dir el professor Binns, a qui allò agafava del tot desprevingut—. És clar, a la infermeria… Faci, faci, doncs, Perkins…

Quan va ser fora de l’aula, en Harry es va tornar a posar la Hedwig a l’espatlla, va enfilar el passadís corrents i no va parar de córrer per reflexionar fins que no va haver perdut de vista la porta de la classe del professor Binns. A qui primer hauria portat la Hedwig perquè la curés hauria sigut a en Hagrid, naturalment; però, com que no sabia on parava, l’única alternativa que li quedava era localitzar la professora Grubbly-Plank i resar perquè el volgués ajudar.

Va mirar per la finestra el dia ennuvolat i rúfol. Pels voltants de la cabanya d’en Hagrid no hi era; si no feia classe, havia de ser a la sala de professors. Va baixar l’escala, amb la Hedwig a l’espatlla queixant-se a cada salt.

La porta de la sala de professors estava flanquejada per dues gàrgoles de pedra. Quan van tenir en Harry davant, una va dir amb veu ronca:

—Hauries de ser a classe, milhomes.

—Vinc per una urgència —va dir en Harry secament.

—Una urgència, dius? —va dir l’altra gàrgola amb veu d’espinguet—. Haurem de callar, doncs!

En Harry va picar a la porta. Va sentir passos, la porta es va obrir i es va trobar cara a cara amb la professora McGonagall.

—No et deuen haver castigat una altra vegada! —va dir immediatament, amb els ulls brillant-li d’esglai darrere els vidres de les seves ulleres de muntura quadrada.

—No, professora McGonagall! —va afanyar-se a aclarir en Harry.

—Com és que no ets a classe, doncs?

—Es veu que ve per una urgència —va dir burleta la gàrgola de la veu d’espinguet.

—Busco la professora Grubbly-Plank —va explicar en Harry—; és que el meu mussol està ferit.

—Porta un mussol ferit, diu?

La professora Grubbly-Plank va aparèixer de cop al costat de la professora McGonagall fumant una pipa i amb el Periòdic Profètic a la mà.

—Sí —va dir en Harry, que es va treure la Hedwig de l’espatlla amb molta delicadesa—; ha arribat més tard que els altres mussols del correu del matí amb una ala desllorigada; miri…

La professora Grubbly-Plank va estrènyer la pipa entre les dents i va agafar la Hedwig de les mans d’en Harry sota la mirada atenta de la professora McGonagall.

—Sí… —va fer la professora Grubbly-Plank, amb la pipa tremolant-li a la boca—. Sembla que l’hagin atacat; però no se què pot haver sigut. És veritat que a vegades els vesprals ataquen ocells, però en Hagrid té els vesprals de Hogwarts prou ben ensenyats perquè ataquin cap mussol.

En Harry no sabia què eren els vesprals ni tenia ganes de saber-ho; l’únic que volia saber és si la Hedwig es refaria. La professora McGonagall, però, va mirar en Harry fixament i li va demanar:

—Em pots dir d’on ve aquest mussol, Potter?

—Doncs… de Londres, suposo —va dir en Harry.

Va mirar-la als ulls un moment, i va veure, per la manera com arrufava les celles, que havia entès que «Londres» volia dir «plaça Grimmauld, dotze».

La professora Grubbly-Plank es va treure un monocle de la túnica i se’l va encaixar a l’ull per examinar amb deteniment l’ala de la Hedwig.

—Deixi-me-la i la deixaré com nova, Potter —va dir—. No hauria de volar gaire durant uns quants dies, per això.

—Moltes gràcies —va dir en Harry en el moment que sonava el timbre de final de classe.

—De res —va dir amb veu enrogallada la professora Grubbly-Plank, que va fer mitja volta per tornar a entrar a la sala de professors.

—Un moment, Guillermina! —va dir la professora McGonagall—. La carta d’en Potter!

—Ai, és veritat! —va dir en Harry, que per un moment s’havia oblidat del pergamí que la Hedwig portava cargolat a la pota. La professora Grubbly-Plank l’hi va allargar i va acabar d’entrar a la sala de professors amb la Hedwig, que es mirava en Harry com si no s’acabés de creure que fos capaç de deixar-la abandonada d’aquella manera. Amb una vaga sensació de culpa, en Harry va girar cua per anar-se’n, però la professora McGonagall el va cridar.

—Potter!

—Mani, professora McGonagall.

La professora McGonagall va donar una llambregada a banda i banda del passadís, i va veure que tant de l’una com de l’altra venien alumnes.

—No deixi de tenir present —li va dir de pressa i en veu baixa, amb els ulls posats en el pergamí que en Harry tenia a la mà— que les vies de comunicació amb Hogwarts i des de Hogwarts poden estar sotmeses a vigilància. Hi pensarà?

—És que… —va començar a dir en Harry, però ja tenia quasi a sobre el formiguer d’alumnes que circulaven amunt i avall del passadís. La professora McGonagall va fer-li adéu amb una imperceptible inclinació de cap i va entrar a la sala de professors, i en Harry es va deixar portar per la riuada de gent fins al pati. Va veure que en Ron i l’Hermione ja hi eren, arrecerats en un racó, amb el coll de la capa aixecat per protegir-se del vent. En Harry va descloure el pergamí mentre corria cap a ells i hi va trobar cinc paraules amb lletra d’en Sírius:

«Avui, mateix lloc, mateixa hora».

—Com està la Hedwig? —va demanar-li l’Hermione, preocupada, quan el va tenir prou a prop.

—On l’has portat? —li va demanar en Ron.

—L’he deixat amb la professora Grubbly-Plank —va dir en Harry—. I m’he trobat la professora McGonagall… Escolteu…

I els va explicar el que la professora McGonagall li havia dit. Va quedar parat de veure que cap dels dos semblava sorprendre-se’n, i que es miraven l’un a l’altre amb aire còmplice.

—Què passa? —va voler saber en Harry, mirant primer en Ron, després l’Hermione i en acabat en Ron una altra vegada.

—Res, que ara li deia a en Ron que potser algú ha volgut interceptar la Hedwig; de fet, fins ara no s’havia fet mal en cap vol, no?

—Per cert, de qui és la carta? —va demanar en Ron a en Harry, i li va arrencar la nota de les mans.

—D’en Quisso —va dir en Harry a sota veu.

—«Mateix lloc, mateixa hora». Quin lloc vol dir? La llar de foc de la sala comunitària?

—És clar —va dir l’Hermione mentre llegia la nota amb cara de neguit—. Espero que no ho hagi llegit ningú mes…

—M’ha arribat segellada —va dir en Harry, amb ganes de convèncer-la tant a ella com a si mateix—. A més a més, són paraules que no pot entendre ningú que no les hagi sentit abans, no trobeu?

—Vés a saber —va dir l’Hermione, capficada, i amb el so del timbre va tornar a carregar-se la motxilla a l’espatlla—. D’entrada, per art d’encantament no és gaire difícil tornar a segellar un pergamí; i, si hi ha algú que espiï la xarxa migratòria… De totes maneres, no se m’acut com el podem avisar perquè no vingui sense que també ens puguin interceptar l’avís!

Van baixar amb pas cançoner l’escala de pedra que conduïa a les masmorres per anar a classe de Pocions, tots tres encaboriats, però quan van arribar a baix la veu d’en Draco Malfoy els va fer tornar a la realitat. Van trobar-se’l davant de la porta de l’aula, agitant un pergamí d’aire oficial i parlant més alt del compte perquè tots tres el poguessin sentir perfectament.

—Doncs això, que la professora Umbridge ha donat permís a l’equip de quidditch de Slytherin per tornar a jugar quan vulgui; és la primera cosa que li he anat a demanar aquest matí. Ha sigut automàtic; resulta que són molt amics amb el meu pare, perquè el meu pare es passa la vida a la Conselleria i coneix a tothom… Ara s’haurà de veure si a l’equip de Gryffindor el deixen tornar a jugar…

—No us sulfureu —va xiuxiuejar l’Hermione en to suplicant a en Harry i a en Ron quan va veure que tots dos s’havien quedat mirant en Malfoy amb cara de pomes agres i amb els punys tancats—. És el que busca.

—Perquè —va dir en Malfoy alçant una mica més la veu mentre dirigia amb malevolència els seus ullets grisos i brillants cap on eren en Harry i en Ron—, si depèn de tenir influència o no a la Conselleria, ho tenen negre… Segons el meu pare, fa anys que busquen un pretext per despatxar l’Arthur Weasley… I, pel que fa a en Potter, el meu pare diu que la Conselleria no trigarà gaire a enviar-lo a Sant Mungo, on es veu que tenen una unitat especial per a gent a qui la màgia ha fet perdre el seny.

En Malfoy va fer una ganyota, estirant la boca cap avall i girant els ulls en blanc. En Crabbe i en Goyle van fer les seves riallades de garrí, i la Pansy Parkinson va deixar anar un xisclet d’entusiasme.

De sobte en Harry va rebre un cop fort a l’espatlla que el va fer tentinejar cap a un costat. A l’acte es va adonar que havia sigut en Neville, que li havia passat pel costat com una exhalació i anava de dret contra en Malfoy.

—Neville, para!

En Harry va fer un bot endavant i va agafar en Neville per l’uniforme. En Neville es va debatre com un boig, clavant cops de puny al buit en direcció a en Malfoy, que d’entrada va quedar petrificat.

—Ajuda’m! —va demanar en Harry a en Ron amb un crit, mentre finalment aconseguia engrapar en Neville pel coll i l’arrossegava enrere per apartar-lo de la colla d’alumnes de Slytherin. En Crabbe i en Goyle s’havien posat en guàrdia cobrint en Malfoy, disposats a anar a cops. En Ron va agafar en Neville pels braços, i entre ell i en Harry van poder tornar-lo a les files de Gryffindor. En Neville estava vermell com un tomàquet; la força que en Harry li aplicava al coll feia que no se l’entengués, però va arribar a articular alguna paraula escadussera:

—No… gens… gràcia… Mungo… t’arreglaré…

De cop es va obrir la porta de les masmorres i en va sortir l’Snape. Els seus ulls negres van recórrer les files de Gryffindor i es van aturar en en Harry i en Ron, que continuaven aguantant en Neville.

—Potter, Weasley, Longbottom; que potser es barallen? —va dir l’Snape amb la seva veu freda i despectiva—. Deu punts menys per a Gryffindor. Deixi anar en Longbottom, Potter, o l’hauré de castigar. Tothom a classe.

En Harry va deixar anar en Neville, que es va aixecar sense alè mirant-lo amb ràbia.

—T’havia de parar —va dir en Harry, esbufegant, mentre recollia la motxilla—; en Crabbe i en Goyle t’haurien destrossat.

En Neville no va dir res; es va limitar a agafar la motxilla de terra d’una revolada i va entrar tot tibat a la masmorra.

—En nom de Merlí! —va dir en Ron arrossegant la veu mentre entraven darrere en Neville—. Es pot saber què li ha agafat?

En Harry no li va respondre. Sabia perfectament per què qualsevol referència a la gent que estava internada a Sant Mungo a causa d’alguna mena d’alienació mental deguda a la màgia afectava en Neville tan profundament, però havia jurat a en Dumbledore que no diria el secret d’en Neville a ningú. Ni tan sols en Neville sabia que en Harry n’estava al corrent.

En Harry, en Ron i l’Hermione es van asseure com de costum darrere de tot de la classe, i van agafar pergamí, ploma i el llibre Mil i una herbes i bolets màgics. Tothom del seu voltant comentava en veu baixa el que en Neville acabava de fer, però en el moment que l’Snape va tancar la porta de la masmorra amb un cop sec tots van callar a l’acte.

—Com poden apreciar —va dir l’Snape amb la seva veu greu i mofeta—, avui tenim una visita.

Va assenyalar cap a un racó en penombra de la masmorra, i en Harry va veure que hi havia la professora Umbridge amb el bloc de notes a la falda. En Harry va mirar en Ron i l’Hermione de reüll, amb les celles arrufades: el professor Snape i la professora Umbridge, els professors a qui més tírria tenia, junts! No hauria sabut dir quin s’estimava més que triomfés sobre l’altre.

—Avui continuarem treballant amb la solució enfortidora. Trobaran la seva poció tal com la van deixar l’últim dia de classe; si estava ben feta, durant el cap de setmana s’hauria hagut d’assaonar bé. Segueixin les instruccions —va agitar la vareta de la pissarra. Poden començar.

La professora Umbridge va passar la primera mitja hora de classe prenent notes al seu racó. En Harry tenia curiositat per sentir com interrogava l’Snape; tanta, que va tornar a distreure’s mentre elaborava la poció.

—Sang de salamandra, Harry! —va exclamar-se amb un fil de veu l’Hermione, que el va engrapar pel puny per tercera vegada per impedir que hi posés un ingredient que no tocava—. Suc de magrana no!

—D’acord —va dir absent en Harry, i va deixar el flascó i va continuar observant el racó on hi havia la professora Umbridge, que s’acabava d’aixecar—. Ara, ara… —va fer en veu baixa, quan va veure que passava entre dues rengleres de pupitres en direcció a l’Snape, que estava inclinat sobre la marmita d’en Dean Thomas.

—Veig que la classe té un bon nivell, pel curs que és —va dir amb franquesa a l’Snape, que li donava l’esquena—. Tot i així, no sé si és convenient que se’ls ensenyi a fer una poció com la solució enfortidora; crec que la Conselleria s’estimaria més que s’eliminés del programa de l’assignatura.

L’Snape es va redreçar amb parsimònia i es va girar per mirar-la.

—Daixò… Quant temps fa que ensenya a Hogwarts? —li va demanar la professora Umbridge, amb la ploma sobre el bloc de notes.

—Catorze anys —li va respondre l’Snape, amb expressió inescrutable. En Harry, mentre l’observava, va deixar caure unes quantes gotes de més a la poció, que va xiular amenaçadorament i va passar del turquesa al taronja.

—D’entrada va sol·licitar la plaça de professor de Defensa contra les Forces de Mal, si no m’equivoco —va dir la professora Umbridge a l’Snape.

—Sí —va dir l’Snape sense alterar-se.

—I no l’hi van concedir?

L’Snape va contreure els llavis.

—Ja ho veu.

La professora Umbridge va gargotejar alguna cosa al bloc.

—I és veritat que ha anat sol·licitant periòdicament la plaça de professor de Defensa contra les Forces del Mal des del dia que va entrar a Hogwarts?

—Sí —va dir l’Snape sense alterar-se, quasi sense moure els llavis. Se’l veia molt picat.

—Té idea de per què en Dumbledore s’ha negat sistemàticament a concedir-l’hi? —li va demanar la professora Umbridge.

—Per què no l’hi demana a ell? —va dir l’Snape, eixut.

—Ja ho faré, ja —va dir la professora Umbridge amb un dolç somriure.

—Vol dir que tot això fa gaire al cas? —li va demanar l’Snape amb ulls escèptics.

—I tant, si fa al cas —va dir la professora Umbridge—. La Conselleria vol estar perfectament informada de… de l’historial dels professors.

Va fer mitja volta, va acostar-se a la Pansy Parkinson i es va posar a fer-li preguntes sobre les classes. L’Snape va dirigir la vista cap on era en Harry i es van entremirar un moment. En Harry va abaixar els ulls cap a la poció, que se li agrumollava i exhalava una pudor molt forta de pneumàtic cremat.

—Li haig de tornar a posar un zero, Potter —va dir l’Snape amb malevolència, i va buidar la marmita d’en Harry d’un cop de vareta—. M’haurà de fer un treball sobre la composició correcta d’aquesta poció, assenyalant com i per què s’ha equivocat, que m’haurà de lliurar el pròxim dia. D’acord?

—Sí —va dir en Harry, desencaixat. L’Snape li acabava de posar deures, i aquella tarda tenia entrenament de quidditch, de manera que li tocaria passar un parell de nits més sense dormir. Li semblava impossible que aquell matí s’hagués despertat feliç de la vida; ara l’únic que desitjava era que el dia s’acabés.

—Em sembla que em saltaré Futurologia —va dir amb abatiment a en Ron i l’Hermione al pati havent dinat, mentre el vent els aixecava els faldons de la túnica i les ales del barret.

—Faré veure que em trobo malament i me n’aniré a fer el treball de l’Snape, i així no m’hauré de passar la meitat de la nit despert.

—No te la pots saltar, Futurologia —li va dir l’Hermione amb veu severa.

—Mira qui parla! Però si li tens mania, a la professora Trelawney! Però si un dia vas arribar a sortir de classe i tot! —va dir en Ron amb indignació.

—Jo no n’hi tinc, de mania —va dir l’Hermione amb altivesa—, però penso que com a professora és una calamitat i una farsant. El que passa és que en Harry ja s’ha saltat Història de la Màgia, avui, i trobo que no s’hauria de perdre cap classe més!

Era un argument massa carregat de raó per no fer-ne cas, de manera que, mitja hora després, enrabiat amb tothom, en Harry ocupava el seu seient en el recinte enxubat i carregat de perfum de l’aula de Futurologia. La professora Trelawney va tornar a distribuir el llibre L’oracle dels somnis. En Harry va pensar que hauria aprofitat molt millor el temps fent el treball de càstig de l’Snape que no allà intentant trobar un sentit a tot de somnis inventats.

Pel que es va veure, però, no era l’única persona a classe de Futurologia que estava de mal humor. La professora Trelawney va deixar caure amb un cop sord un exemplar de L’oracle a la taula que compartien en Harry i en Ron i els va passar pel costat amb aire ofès i amb els llavis contrets; a la taula d’en Seamus i en Dean en va rebotre un altre que per poc no pica al cap d’en Seamus, i l’últim que li quedava el va llançar contra el pit d’en Neville amb tanta força que el va fer caure del puf.

—Vinga, a treballar! —va dir la professora Trelawney amb un crit agut pròxim a la histèria—. No cal que els digui què han de fer, oi? O és que sóc una professora tan dolenta que no els he sabut ensenyar ni com s’obre un llibre?

Tots els alumnes es van quedar primer mirant-se-la amb perplexitat, i després es van mirar entre ells. En Harry, però, de seguida es va imaginar de què anava la cosa. En el moment que la professora Trelawney es deixava caure a la seva cadira de braços, amb els ulls ampliats pels vidres de les ulleres negats de llàgrimes de ràbia, va acostar el cap al d’en Ron i li va dir a l’orella:

—Em sembla que ja ha rebut els resultats de la visita d’inspecció.

—Professora… —va dir la Parvati Patil amb un fil de veu (ella i la Lavender sempre havien sentit una gran admiració per la professora Trelawney)—. Professora, què li passa?

—Que què em passa? —va exclamar la professora Trelawney amb la veu vibrant d’emoció—. Ara l’hi dic, què em passa! M’han insultat; han malparlat de mi; han fet acusacions sense fonament en contra meva; però no passa res, no passa res!

Va respirar fondo amb un estremiment i va desviar la mirada de la Parvati, amb les llàgrimes caient-li galtes avall.

—Setze anys de dedicació absoluta —va sanglotar— no compten per a res… Es veu que és una cosa que no han tingut en compte… Però que m’insultin… això sí que no ho penso permetre!

—Però, professora, qui l’ha insultat? —va demanar-li la Parvati amb timidesa.

—L’Autoritat! —va dir la professora Trelawney amb un greu trèmolo teatral—. Tal com ho senten; tots aquells que tenen els ulls massa ofuscats per les coses mundanes per veure el que jo veig, per saber el que jo sé… És clar que a la gent clarivident sempre se’ns ha temut i perseguit; és, pobres de nosaltres, el nostre destí!

Va empassar-se la saliva, es va eixugar les galtes molles amb la vora del xal, va treure’s de la màniga un mocadoret brodat de butxaca i es va mocar molt fort, com quan en Peeves clavava un crit.

En Ron va riure per sota el nas, i la Lavender el va traspassar amb la mirada.

—Professora —va dir la Parvati—, que és res que la professora Umbridge…?

—No me’n parli, d’aquesta dona! —va cridar la professora Trelawney, que es va posar dreta d’un salt amb els ulls encesos fent dringar collarets i braçalets—. I faci el favor de continuar fent el que ha de fer!

I es va passar el que quedava de classe rondant enmig d’ells, encara amb les galtes enllagrimades i murmurant amenaces entre dents:

—… que puc optar a la renúncia… quin ultratge… un temps de prova… que s’esperi… com gosa…

—La professora Umbridge i tu teniu una cosa en comú —va dir en Harry a l’Hermione en veu baixa quan es van retrobar a Defensa contra les Forces del Mal—. Ella també considera que la professora Trelawney és una farsant; es veu que li farà passar un temps de prova.

La professora Umbridge va entrar a l’aula en aquell moment, guarnida amb el seu llaç negre i amb molta cara de suficiència.

—Bona tarda a tothom…

—Bona tarda, professora Umbridge —van salmodiar tots a cor.

—Tinguin la bondat d’endreçar les varetes.

Aquesta vegada l’ordre ja no va causar gens d’enrenou, perquè ningú s’havia molestat a treure-les.

—Tinguin la bondat d’obrir Teoria de la màgia defensiva per la pàgina 34 i de llegir el tercer capítol, titulat «Respostes no agressives a un atac màgic». En si…

—… lenci, sisplau —van dir alhora en Harry, en Ron i l’Hermione a sota veu.

—Ens hem quedat sense entrenament de quidditch —va dir l’Angelina amb veu cavernosa en el moment que en Harry, en Ron i l’Hermione entraven a la sala comunitària havent sopat.

—Però si no he perdut la paciència! —va dir en Harry, desesperat—. No li he dit res, Angelina, t’ho juro…

—Ja ho sé, ja ho sé —va dir l’Angelina amb veu abatuda—. S’ha limitat a dir que necessita temps per considerar-ho.

—Per considerar què? —va dir en Ron amb ràbia—. Si ha donat el vistiplau a Slytherin, per què no ens l’ha de donar a nosaltres?

Però a en Harry, que s’imaginava perfectament el plaer que devia obtenir la professora Umbridge amb aquella amenaça de deixar Gryffindor sense equip de quidditch, no li va venir gens de nou que no volgués renunciar així com així a tenir-los el peu al coll.

—Mira-t’ho pel costat bo —va dir l’Hermione—; així ara tindràs temps per fer el treball de l’Snape!

—No veig que tingui res de bo, quedar-te sense entrenament de quidditch i haver de fer deures de més per a la classe de Pocions —li va replicar en Harry mentre en Ron mirava l’Hermione amb ulls incrèduls.

En Harry es va deixar caure en una butaca, va treure amb desgana el treball de Pocions de la motxilla i es va posar a escriure. Se li feia molt difícil concentrar-se; encara que sabia que en Sírius no se’ls havia d’aparèixer a la llar de foc fins al cap de molta estona, no podia evitar anar donant llambregades a les flames de tant en tant per si de cas. A més a més, a la sala hi havia molt enrenou; pel que semblava, en Fred i en George havien aconseguit elaborar un tipus de caramel per fer campana els efectes del qual demostraven per torns davant d’un nombrós grup d’alumnes engrescats i enfervorits.

Primer, en Fred feia una mossegada de l’extrem de color taronja, i tot seguit es posava a vomitar espectacularment en una galleda que tenien davant. A continuació, es feia baixar coll avall l’extrem porpra del caramel, cosa que li aturava el vòmit de cop. En Lee Jordan, que presenciava la demostració, anava fent desaparèixer les vomitades amb el mateix sortilegi volatilitzador que l’Snape feia servir sempre amb les pocions d’en Harry.

Entre les convulsions del vòmit, les exclamacions d’admiració i les veus d’en Fred i d’en George agafant comandes dels alumnes, a en Harry se li feia quasi impossible reflexionar sobre el mètode adequat per fer la solució enfortidora. L’Hermione tampoc li facilitava les coses; els aplaudiments dels presents i els patatxaps de les vomitades d’en Fred i d’en George contra el fons de la galleda tenien com a contrapunt els seus forts esbufecs de desaprovació, que en Harry trobava que el distreien (per no dir una altra cosa).

—Fes que parin, doncs! —va dir empipat després d’esborrar per quarta vegada una mesura equivocada d’urpa de griu.

—No puc; tècnicament no fan res mal fet —va dir l’Hermione estrenyent les dents—. Tenen el dret de menjar qualsevol porqueria que els hi vingui de gust, i no he trobat cap norma que digui que tots aquests estaquirots que se’ls miren no puguin comprar-los-hi, si no és que es demostra que són substàncies nocives; i no sembla que ho siguin.

L’Hermione, en Ron i en Harry van veure com en George vomitava dintre la galleda fent una paràbola, es menjava la resta de caramel i es redreçava amb un somriure radiant i els braços oberts demanant un aplaudiment.

—No entenc com és que en Fred i en George només es van treure tres GNOM cada un —va dir en Harry mentre observava com en Fred, en George i en Lee recollien diners dels seus entusiastes admiradors—. Se saben espavilar molt bé.

—La llàstima és que només se saben espavilar en coses sense profit —va dir l’Hermione amb menyspreu.

—Sense profit? —va dir en Ron fent un gall—. En aquesta estona han guanyat cosa de vint-i-sis galions, Hermione.

La pinya d’alumnes que envoltava els bessons Weasley va trigar encara una bona estona a desfer-se, i aleshores en Fred, en Lee i en George es van quedar encara una estona més comptant els guanys que havien tingut, de manera que en Harry, en Ron i l’Hermione no van tenir la sala per a ells sols fins bastant passada la mitjanit. Al final en Fred va tancar la porta que donava a les habitacions dels nois, no sense fer dringar abans ostentosament la caixa plena de galions per fer arrufar el nas a l’Hermione. En Harry, tot i haver avançat molt poc el treball per a la classe de Pocions, va decidir deixar-ho córrer. Mentre endreçava els llibres, en Ron, que estava mig endormiscat en una cadira de braços, va fer un ronc ofegat, es va despertar i es va quedar mirant el foc amb ulls ensonyats.

—Sírius! —va dir.

En Harry es va girar en rodó. A la llar de foc hi tornava a haver el cap de cabells negres i despentinats d’en Sírius.

—Hola —els va dir amb un somriure.

—Hola —van fer a cor en Harry en Ron i l’Hermione mentre s’agenollaven tots tres alhora a l’estora de davant de la llar. En Malifet va roncar d’alegria i es va acostar al foc, com si volgués, tot i l’escalfor, refregar-se amb en Sírius.

—Com va tot? —va dir en Sírius.

—No gaire bé —va dir en Harry mentre l’Hermione aguantava en Malifet perquè no se socarrimés els bigotis—. La Conselleria ha aprovat un altre decret que ens impedeix formar equips de quidditch…

—O grups secrets per aprendre defensa contra les forces del mal… —va dir en Sírius.

Va haver-hi un silenci.

—Com ho saps, tu, això? —va voler saber en Harry.

—Hauríeu de vigilar més a l’hora de triar els llocs on us reuniu —va dir en Sírius amb un somriure encara més ample—; em refereixo al Cap de Senglar.

—Bé era millor que Les Tres Escombres —va dir l’Hermione, justificant-se—. Sempre està com un ou…

—Precisament per això, hauria sigut més difícil que us sentís ningú —va dir en Sírius—. Encara has d’aprendre moltes coses, Hermione.

—I qui ens va sentir? —va voler saber en Harry.

—En Mundungus; qui volies que us sentís? —va dir en Sírius, que va riure quan va veure amb quina sorpresa es miraven tots tres—. Era la bruixa del vel.

—Aquella bruixa era en Mundungus? —va dir en Harry, ben parat—. I què hi feia, al Cap de Senglar?

Què diríeu que hi devia fer? —va exclamar en Sírius—. Doncs vigilar-vos, evidentment.

—Encara em vigileu? —va voler saber en Harry, de mal humor.

—Sí, encara —va dir en Sírius—; i amb raó, em sembla a mi, si la primera cosa que feu el primer cap de setmana lliure que teniu és organitzar un grup de defensa il·legal.

Tot i aquest comentari, no semblava que estigués enfadat ni preocupat; i la manera com mirava en Harry era més aviat de predilecció.

—Com és que en Mundungus no es va donar a conèixer? —li va demanar en Ron en to decebut—. Ens hauria agradat saludar-lo.

—Fa vint anys el van fer fora del Cap de Senglar —va dir en Sírius—, i aquell cambrer té molt bona memòria. Vam perdre la capa que fa invisible d’en Murri quan van detenir l’Sturgis, i últimament en Mundungus s’ha hagut de disfressar de bruixa bastant sovint… Però anem per feina; primer de tot, Ron, he promès a la teva mare que et passaria un encàrrec de part seva.

—Vaja! —va dir en Ron amb veu recelosa.

—Diu que de cap de les maneres t’incorporis a cap grup secret il·legal de Defensa contra les Forces del Mal. Diu que si ho fas t’expulsaran segur, i que compromets tot el teu futur. Diu que més endavant tindràs tant temps com vulguis per aprendre a defensar-te, i que ets massa jove per preocupar-te’n ara. I a vosaltres —va dir, girant els ulls cap a en Harry i l’Hermione— us aconsella que no continueu amb això del grup, tot i que reconeix no tenir cap mena d’autoritat sobre vosaltres i es limita a pregar-vos que recordeu que només vol el vostre bé. Li hauria agradat fer-vos arribar tot això per escrit, però si haguessin interceptat el mussol us l’hauríeu carregat de valent, i no us ho pot dir personalment perquè aquesta nit té feina.

—Feina de què? —va saltar en Ron.

—No pateixis; una cosa de l’orde —va dir en Sírius—. De manera que m’ha correspost a mi fer d’emissari; i us demanaria que li digueu que us he passat l’encàrrec, perquè no crec que s’acabi de refiar de mi.

Va haver-hi un altre moment de silenci, durant el qual en Malifet, miolant, va provar d’esgarrapar el cap d’en Sírius, i en Ron es va posar a jugar amb un estrip de l’estora.

—Què vols que et digui, doncs? Que no m’incorporaré al grup de Defensa contra les Forces del Mal? —va acabar murmurant.

—Jo? De cap manera! —va dir en Sírius, amb cara de sorpresa—. Jo ho trobo una idea estupenda!

—De veritat? —va dir en Harry, que va sentir que se li eixamplava el cor.

—És clar! —va dir en Sírius—. Que potser et penses que el teu pare i jo hauríem doblegat l’esquena i abaixat el cap davant d’una mala bruixa com la Dolors Umbridge?

—Però si tot el curs passat em vas estar dient que anés amb compte i que no me la jugués!

—L’any passat, Harry, tot indicava que algú de Hogwarts et volia matar! —va dir en Sírius, perdent la paciència—. Aquest any, en canvi, sabem que algú de fora de Hogwarts voldria matar-nos a tots, i per això penso que aprendre a defensar-nos amb eficàcia és una idea molt bona!

—I si ens expulsen? —li va demanar l’Hermione amb expressió de desconfiança.

—Hermione, però si tot això ha sigut idea teva! —va dir en Harry mirant-la.

—Ja ho sé. Només volia saber què en pensava en Sírius —va dir arronsant les espatlles.

—Home, val més que t’expulsin i que et sàpigues defensar sol que no continuar a l’escola i estar als llimbs —va dir en Sírius.

—Sí senyor —van dir en Harry i en Ron amb entusiasme.

I —va dir en Sírius— com el teniu organitzat, aquest grup? On us reuniu?

—És el problema que ara tenim —va dir en Harry—, que no sabem on trobar-nos.

—Per què no aneu a Ca l’Alfred? —els va suggerir en Sírius.

—Bona idea! —va dir en Ron, engrescat, però l’Hermione va tocar l’ase i tots tres se la van quedar mirant, en Sírius amb el cap girat enmig de les flames.

—Sírius, pensa que quan vosaltres us trobàveu a Ca l’Alfred només éreu quatre —va dir l’Hermione—, i tots quatre us podíeu transformar en animals, i segur que us hauríeu pogut amagar sota una capa que fa invisible si hagués calgut. Però nosaltres som vint-i-vuit, i cap de nosaltres és un animàgic, i, més que una capa, el que ens caldria és una vela que fa invisible…

—Tens raó —va dir en Sírius, una mica desanimat—. Però segur que trobeu algun lloc… Recordo que darrere el mirall de cos sencer del quart pis hi havia un passadís secret bastant espaiós, on potser hi cabríeu tots per fer maleficis.

—En Fred i en George m’han dit que no s’hi pot passar —va dir en Harry, remenant el cap—. Es veu que s’ha ensorrat.

—Vaja… —va dir en Sírius, i va arrufar les celles—. Deixeu-me pensar…

Va deixar la frase a mitges. La cara li va agafar de cop una expressió tensa i alarmada. Va girar-la cap a un costat, com si mirés la paret massissa de maó de la llar de foc.

—Sírius! —va dir en Harry, angoixat.

Però en Sírius ja no hi era. En Harry es va quedar contemplant les flames un moment, i de cop es va girar cap a en Ron i l’Hermione.

—Com és que…?

L’Hermione va reprimir un crit i es va posar dreta d’un bot, sense deixar de mirar el foc.

Enmig de les flames havia aparegut una mà que palpava l’aire com si volgués atrapar alguna cosa; una mà gruixuda i molsuda amb els dits carregats d’anells vells i carrinclons.

Tots tres van fugir cames ajudeu-me. Al llindar de la porta que conduïa a les habitacions dels nois, en Harry va mirar enrere. La mà de la professora Umbridge continuava buscant a les palpentes enmig de les flames, com si sabés exactament on havia estat feia un moment la cabellera d’en Sírius i estigués decidida a agafar-la.





18. L’Exèrcit d’en Dumbledore


—La professora Umbridge t’ha llegit la correspondència, Harry; no hi ha cap altra explicació.

—Tu creus que va ser la professora Umbridge qui va atacar la Hedwig? —va dir en Harry, indignat.

—N’estic convençuda —va dir l’Hermione amb expressió sorruda—. Vigila, que se t’escapa la granota.

En Harry va apuntar amb la vareta la seva granota, que havia començat a saltar amb ànsies de llibertat cap a l’altra punta del pupitre (Appropinquet!), i va tornar-li a la mà solcant l’aire com una fletxa.

Encanteris era una de les assignatures on anava més bé fer petar la xerrada; hi acostumava a haver tant tràfec i tanta activitat que hi havia molt poc perill que et sentissin. Avui, amb l’aula plena de granotes que raucaven i de corbs que no paraven de grallar, i el xàfec que batia i tamborinava contra les finestres, la discussió en veu baixa d’en Harry, en Ron i l’Hermione sobre el fet que la professora Umbridge hagués estat a punt d’enxampar en Sírius va passar del tot desapercebuda.

—És una cosa que sospito des del dia que en Filch et va acusar d’haver fet una comanda de bombes fètides, perquè és una acusació absurda —va dir l’Hermione amb un xiuxiueig—. Un cop llegida la carta hauria quedat demostrat que no n’encarregaves, i no t’haurien pogut acusar de res, oi que no? Però la cosa deixa de semblar una broma de mal gust quan penses que és una excusa perfecta perquè algú et pugui llegir la correspondència. I qui pot ser aquest algú, sinó la professora Umbridge? Et delata falsament a en Filch, que fa la feina bruta de confiscar-te la carta, i després s’empesca alguna manera d’agafar-l’hi, o bé li exigeix de veure-la… No crec que en Filch s’hi negués; quan ha donat la cara, en Filch, per cap alumne? Harry, que aixafaràs la granota.

En Harry es va mirar la mà on la tenia, va veure que l’agafava amb tanta força que els ulls semblaven voler-li sortir de les òrbites i es va afanyar a deixar-la sobre el pupitre.

—Ahir a la nit ens va anar de ben poc —va dir l’Hermione—. Tu creus que la professora Umbridge sap que va estar tan a punt d’enxampar-nos? Silentio.

La granota amb què practicava el sortilegi silenciador va emmudir a mig raucar i se la va quedar mirant amb aire dolgut.

—Si arriba a atrapar en Quisso…

En Harry va acabar la frase en lloc d’ella:

—… segurament ara tornaria a ser a Azkaban. —Va agitar la vareta sense concentrar-se, i tot el que va aconseguir va ser que la seva granota s’inflés com un globus verd i emetés un xiulet agut.

—Silentio! —es va afanyar a dir l’Hermione apuntant amb la vareta la granota d’en Harry, que es va desinflar en un moment sense dir ni piu—. En tot cas, no ho hem de tornar a fer. Però no sé com l’hi podem fer saber, perquè un mussol no l’hi podem enviar.

—No crec que se la torni a jugar —va dir en Ron—. No és burro, i segur que sap que la professora Umbridge va estar a punt d’agafar-lo. Silentio.

El corb gros i lleig que tenia davant seu va deixar anar un xiscle burleta.

—Silentio. Silentio!!!

El corb es va posar a grallar encara més fort.

—És per com mous la vareta —va dir l’Hermione, mirant en Ron amb gravetat—. No l’has d’agitar, sinó que has de fer un cop sec.

—Els corbs són més repatanis que les granotes —va dir en Ron entre dents.

—Aviam, canviem-nos-els —va dir l’Hermione mentre agafava el corb d’en Ron i li deixava la seva granota—. Silentio! —El corb va continuar obrint i tancant el seu bec esmolat, però sense que en sortís cap so.

—Molt bé, senyoreta Granger! —va dir el professor Flitwick amb la seva veueta estrident, que va causar un sobresalt tant a l’Hermione com a en Ron i en Harry—. A veure com ho fa vostè, senyor Weasley.

—Jo? Aviam… —va dir en Ron, tot nerviós—. Aviam… Silentio!

Va apuntar a la granota amb la vareta amb tant d’ímpetu que l’hi va ficar a l’ull, cosa que va fer que la granota deixés anar un rauc eixordador i saltés del pupitre.

No va venir de nou a ningú que el professor Flitwick posés un treball sobre sortilegis silenciadors a en Harry i a en Ron com a deures.

A l’hora del pati es van haver de quedar a dintre perquè queia un xàfec. Van trobar lloc en una aula sorollosa i atapeïda en la qual en Peeves surava plàcidament de panxa enlaire a tocar del llum de sostre, des d’on de tant en tant disparava un balí de tinta al cap d’algú. Quan tot just s’acabaven d’asseure va arribar l’Angelina obrint-se pas entre els grups d’alumnes que xerraven.

—Tenim el vistiplau per reconstituir l’equip de quidditch! —va dir.

—Que bé! —van dir en Harry i en Ron alhora.

—Oi? —va fer l’Angelina, radiant—. Vaig anar a veure la professora McGonagall, que jo diria que ha parlat amb en Dumbledore. Sigui com sigui, la professora Umbridge ha hagut de cedir. Què us sembla? Avui a les set vull que sigueu al camp sens falta, que hem de recuperar el temps perdut. Suposo que hi penseu, que només falten tres setmanes pel primer partit, oi?

Va esmunyir-se entre els grups d’alumnes que els envoltaven, va esquivar per poc un balí de tinta que li va tirar en Peeves i que va encertar de ple un alumne de primer que tenia al costat, i van perdre-la de vista.

A en Ron se li va apagar el somriure una mica quan va mirar cap a la finestra plena de regalims de pluja.

—Esperem que escampi. Hermione, què et passa?

L’Hermione també mirava cap a la finestra, però com si no la veiés. Tenia la mirada perduda i una expressió taciturna a la cara.

—Res; només pensava… —va dir, sense deixar de mirar la finestra batuda per la pluja amb les celles arrufades.

—En en Sí… en en Quisso? —va dir en Harry.

No; no ben bé… —va dir l’Hermione, arrossegant la veu—. Més aviat pensava si… si fem ben fet… No ho sé… Vosaltres com ho veieu?

En Harry i en Ron es van mirar.

—Sort que t’expliques tan bé —va dir en Ron—, perquè si no no t’hauríem entès.

L’Hermione el va mirar com si acabés d’adonar-se que el tenia al davant.

—Pensava —va dir, ara amb veu més ferma— si fem ben fet d’organitzar aquest grup de Defensa contra les Forces del Mal.

—Què dius! —van dir en Harry i en Ron alhora.

—Hermione, però si va ser idea teva! —va dir en Ron, indignat.

—Ja ho sé —va dir l’Hermione, retorcent-se els dits—. Però després d’haver parlat amb en Quisso…

—Però si ell hi està a favor! —va dir en Harry.

—Ja ho sé —va dir l’Hermione, amb els ulls clavats una altra vegada en la finestra—; i precisament per això penso que potser no és bona idea…

En Peeves va passar surant per sobre d’ells de cap per avall amb la sarbatana a punt, i tots tres van tenir el reflex de tapar-se el cap amb la motxilla fins que es va haver allunyat.

—Aviam si ens entenem —va dir en Harry disgustat mentre tornaven a deixar les motxilles a terra—. Resulta que, ara que en Sírius es mostra d’acord amb el que fem, tu trobes que ho hauríem de deixar córrer!

L’Hermione tenia un aire entre apesarat i torbat. Va dir, mirant-se les mans:

—Te’n refies, del seu criteri?

—És clar, que me’n refio! —va saltar en Harry—. Sempre ens ha donat bons consells!

Un balí de tinta els va passar brunzint pel costat i va anar a tocar la Katie Bell en plena orella. L’Hermione es va quedar mirant com la Katie es posava dreta d’un salt i començava a tirar objectes a en Peeves, i va trigar una mica a tornar a parlar, però quan ho va fer va semblar que mesurés molt les paraules.

—No et sembla que s’ha tornat una mica… temerari… des que està reclòs a la plaça Grimmauld? No et sembla que el que vol és… sentir-se viu a costa nostra?

—Com vols dir «sentir-se viu a costa nostra»? —li va replicar en Harry.

—Aviam si m’explico… Estic convençuda que li encantaria formar associacions secretes de Defensa contra les Forces del Mal davant del nas de segons quines persones de la Conselleria, i que se sent impotent perquè allà tancat pot fer ben poca cosa, i que per això ens… ens incita a fer-ho a nosaltres.

En Ron feia cara d’absoluta perplexitat.

—En Sírius és enrotllat —va murmurar—. Parles exactament igual que la meva mare.

L’Hermione es va mossegar els llavis i no li va respondre. El timbre va sonar just en el moment que en Peeves s’abalançava sobre la Katie i li vessava tota una ampolla de tinta al cap.

El temps no va canviar en tot el dia. A les set de la tarda en Harry i en Ron van baixar cap al camp de quidditch a fer l’entrenament, patinant i relliscant tota l’estona amb l’herba molla, i hi van arribar xops. El cel era ben negre, i van agrair l’escalfor i la claror del vestidor tot i saber que només es tractava d’una treva. En Fred i en George ja hi eren, discutint sobre si recórrer o no a algun dels seus caramels per fer campana per no haver de volar.

—… però segur que sabria que ho hem fet —deia en Fred entre dents—, perquè justament ahir li vaig dir si volia comprar-me alguna pastilla vomitòria.

—Podríem prendre el confit enfebrador —va dir en George—, que encara no el coneix ningú…

—Va bé? —va demanar en Ron, esperançat, quan va sentir que el tamborineig de la pluja a la teulada redoblava i el vent udolava tot al seu voltant.

—Home —va dir en Fred—, la temperatura et pujarà segur.

—Però també et sortiran uns bons grans carregats de pus —va dir en George— i encara no sabem com eliminar-los.

—No us en veig, de grans —va dir en Ron mentre examinava els seus germans bessons.

—Ni ens en veuràs cap —va dir en Fred en to misteriós—, perquè els tenim en una part del cos que no s’acostuma a ensenyar en públic.

—Però quan seus a l’escombra et toquen ben bé els…

—Aviam, nois, una mica d’atenció —va dir amb veu forta l’Angelina, que acabava de sortir del despatx de l’entrenador—. Reconec que no fa un temps ideal, però podria ser que haguéssim de jugar contra l’equip de Slytherin en aquestes condicions atmosfèriques, i per això he pensat que estaria bé definir l’estratègia que seguirem. Harry, oi que vas fer alguna cosa perquè les ulleres no se t’entelessin amb la pluja quan vam jugar contra Hufflepuff enmig d’aquella tempesta?

—Ho va fer l’Hermione —va dir en Harry. Va treure la vareta, es va picar les ulleres i va dir—: Impervius!

—Proposo que ens ho fem tots —va dir l’Angelina—. Si la pluja no ens pica a la cara tindrem molt més bona visió… Vinga, tots alhora… Impervius! Molt bé. Som-hi.

Van tornar a guardar-se tots les varetes a la butxaca interior de la túnica, van carregar-se l’escombra a l’espatlla i van sortir del vestidor darrere l’Angelina.

Van patollar pel mig del fang fins a arribar al centre del camp. La visibilitat era dolentíssima tot i el sortilegi impermeabilitzador; la claror minvava per moments i les ratxes de pluja no paraven de succeir-se.

—Quan toqui el xiulet comencem —va dir l’Angelina cridant.

En Harry va envolar-se projectant fang cap a totes bandes, i mentre s’enlairava va veure que el vent el feia anar una mica de tort. No creia que amb aquell temps pogués distingir la papallona daurada; amb prou feines distingia la bala amb què s’entrenaven, que al cap de ben poc d’haver començat va estar a punt de fer-lo caure de l’escombra i el va obligar a recórrer a la presa del peresós per esquivar-la. Per desgràcia, l’Angelina no ho va veure. De fet, segurament no veia res; cap d’ells tenia ni idea del que feia l’altre. El vent va refermar; tot i ser lluny, en Harry arribava a sentir com la pluja batia contra la superfície de l’estany.

Després de fer-los perseverar quasi una hora, l’Angelina va acabar plegant banderes. Va fer tornar tot l’equip, malhumorat i calat fins als ossos, cap al vestidor, sense parar de voler-los fer veure (sense gaire convenciment, tot s’ha de dir) que l’entrenament no havia sigut cap pèrdua de temps. A en Fred i en George se’ls veia especialment disgustats; tots dos anaven garrells i feien una ganyota de dolor a cada pas. Mentre s’eixugava els cabells amb la tovallola, en Harry va sentir-los queixar-se en veu baixa:

—A mi em sembla que se me n’han rebentat uns quants —va dir en Fred amb veu cavernosa.

—A mi cap —va dir en George, estrenyent les dents—, però em fan unes fiblades que no m’hi veig… Me’ls noto més grossos que mai.

—Ai!!! —va fer en Harry.

Va oprimir-se la cara amb la tovallola, amb els ulls contrets de dolor. La cicatriu del front li havia tornat a fer una punyida, la més dolorosa d’aquelles últimes setmanes.

—Què tens? —van dir unes quantes veus.

En Harry es va treure la tovallola de la cara; veia el vestidor borrós perquè no portava les ulleres, però va arribar a distingir que tothom tenia la cara girada cap a ell.

—Res —va murmurar—; és que m’he ficat el dit a l’ull.

Tot i així, va poder fer una mirada de complicitat a en Ron, i tots dos van quedar-se al vestidor fent el ronsa mentre els altres anaven sortint, ben embolicats amb la capa i amb el barret enfonsat fins a les orelles.

—Què t’ha passat? —li va demanar en Ron així que l’Alicia va haver desaparegut per la porta—. T’ha fet mal la cicatriu?

En Harry va assentir amb el cap.

—Però no pot ser que… —va començar a dir amb cara d’esglai en Ron, que es va acostar a grans gambades a la finestra per mirar a través del vidre i de la pluja—. No pot ser que el tinguem a prop, oi que no?

—No —va murmurar en Harry, i es va deixar caure en un banc fregant-se la cicatriu—. Segur que és molt lluny. Si m’ha fet mal és perquè… perquè està enrabiat.

En Harry va dir aquelles paraules sense cap intenció de dir-les, i les va sentir com si les hagués pronunciat un desconegut; però tot i així va saber de seguida que eren certes. No hauria sabut dir com era que ho sabia, però ho sabia: en Voldemort, fos on fos, fes el que fes, estava fora de si.

—Que l’has vist? —va dir en Ron, amb cara d’horror—. Que has tingut una visió, o una cosa així?

En Harry va quedar callat, mirant a terra, deixant que el pensament i la memòria es refessin d’aquella sotragada.

Un confús garbuix d’ombres, un clamor de veus…

—Vol que passi una cosa, i no passa tan aviat com voldria —va dir.

En Harry va tornar a quedar parat de sentir les paraules que li acabaven de sortir de la boca, però tot i així no va dubtar gens que no fossin veritat.

—Com ho saps? —va dir en Ron.

En Harry va remenar el cap, es va tapar els ulls amb les mans i se’ls va oprimir amb les palmes obertes. Va començar a veure pampallugues. Va notar que en Ron s’asseia al banc al seu costat i va tenir la certesa que l’observava.

—Va ser igual l’altre dia, quan la cicatriu et va fer mal al despatx de la professora Umbridge? —va dir en Ron amb un xiuxiueig—. També era perquè l’Innominable estava enrabiat?

En Harry va fer que no amb el cap.

—Per què va ser, doncs?

En Harry va fer un esforç per recordar. Havia estat mirant la professora Umbridge fixament a la cara; la ferida li havia fet una fiblada; i li havia vingut una mena de buidor a l’estómac, una estranya sensació de vertigen, un sentiment d’exultació… Però aleshores no l’havia identificat com a tal, i l’havia fet quedar tot abatut…

—L’altre dia va ser perquè estava content —va dir—; molt content. Va pensar… que estava a punt de passar una cosa bona. I, la nit abans de venir a Hogwarts —va dir, rememorant el moment en què la cicatriu li va fer tant mal a l’habitació de casa en Sírius que compartien en Ron i ell—, estava furiós…

Va girar el cap per mirar en Ron, que tenia els ulls clavats en ell.

—Podries ocupar la plaça de la professora Trelawney, nano —va dir amb veu admirada.

—No sé fer profecies, jo —va dir en Harry.

—No; però t’adones de què saps fer? —va dir en Ron, meravellat i esfereït alhora—. Saps llegir el pensament de l’Innominable, Harry!

—No —va dir en Harry remenant el cap—. El que més aviat sé llegir és… el seu estat d’ànim. Rebo com impressions de l’estat d’ànim en què es troba. En Dumbledore va dir que l’any passat em passava una cosa semblant; va dir que, sempre que tenia en Voldemort a prop, o quan en Voldemort estava enfadat, jo ho notava. Doncs ara també noto quan està content…

Va haver-hi un silenci. El vent i la pluja batien contra l’edifici.

—Ho hauries d’explicar a algú —va dir en Ron.

—L’altra vegada ho vaig explicar a en Sírius.

—Doncs explica-l’hi també ara!

—No puc; que no te’n recordes? —va lamentar-se en Harry—. L’Umbridge vigila els mussols i les llars de foc…

—A en Dumbledore, doncs.

—T’acabo de dir que ja ho sap —va respondre-li en Harry secament, i es va aixecar, va agafar la capa del penjador i s’hi va embolicar—. És absurd que l’hi torni a explicar.

En Ron es va cordar la capa observant en Harry amb aire pensatiu.

—A en Dumbledore li agradaria saber-ho —va dir.

En Harry va arronsar les espatlles.

—Va, anem, que encara ens queden uns quants sortilegis silenciadors per fer de deures.

Van tornar cap a l’escola enmig de la foscor de la nit, relliscant i entrebancant-se pels prats enfangats, sense dir res, en Harry cavil·lant tota l’estona què devia ser el que en Voldemort volia que passés i que no passava tan aviat com voldria.

«Té altres plans… plans que pot portar a terme sense moure soroll… una cosa que només pot obtenir furtivament… una mena d’arma. Una cosa que l’altra vegada no tenia».

En Harry no pensava en aquelles paraules des de feia setmanes; havia estat massa pendent del que passava a Hogwarts, massa enfeinat plantant cara contínuament a la professora Umbridge i a aquella intromissió intolerable de la Conselleria… Però ara li havien tornat a la memòria, i el van fer rumiar; la còlera d’en Voldemort s’explicava si l’«arma», fos el que fos, era fora del seu abast. Podia ser que l’orde hagués desbaratat el seu pla i li hagués impedit d’apoderar-se’n? On estava amagada? Qui la tenia en aquells moments?

—Mimbulus mimbletonia —va dir la veu d’en Ron, i en Harry va tornar a la realitat en el moment que s’esquitllava a través del forat del quadre i entrava a la sala comunitària.

L’Hermione, pel que semblava, se n’havia anat a dormir d’hora, i havia deixat en Malifet cargolat en una butaca amb tota una informe col·lecció de barrets d’elf de mitja al costat, en una taula de la vora de la llar de foc. En Harry va agrair que no hi fos, perquè li hauria hagut de parlar de la fiblada que li havia fet la cicatriu i ella també l’hauria instat a anar a veure en Dumbledore. En Ron no parava de llançar-li mirades plenes de neguit, però en Harry va treure els llibres de Pocions i es va disposar a acabar el treball; tot i així, només va fer veure que s’hi concentrava, i, quan en Ron va dir que també se n’anava a dormir, amb prou feines havia escrit res.

Pels volts de mitjanit, en Harry llegia i rellegia un paràgraf sobre les aplicacions de la cocleària, l’api bord i la camamilla de muntanya sense entendre’n ni una paraula.

«Aquestes plantes són molt eficaces per inflamar el cervell, i per això s’utilitzen sovint per fer beuratges atordidors i confusionaris quan el bruixot vol causar rampells d’ofuscació i temeritat…».

… l’Hermione havia dit que en Sírius s’estava tornant un temerari de tant estar reclòs a la plaça Grimmauld…

«… molt eficaces per inflamar el cervell, i per això s’utilitzen sovint…».

… al Periòdic Profètic dirien que tenia el cervell inflamat si descobrien que sabia el que en Voldemort sentia…

«… i per això s’utilitzen sovint per fer beuratges atordidors i confusionaris…».

… confusionari era la paraula justa, certament; com era que sabia el que en Voldemort sentia? Quina mena de relació estranya hi havia entre ells, que en Dumbledore no li havia sabut aclarir mai?

«… quan el bruixot vol…».

… quines ganes tenia en Harry de dormir…

«… causar rampells d’ofuscació…».

… a la butaca, vora el foc, s’estava calent i tou, mentre la pluja continuava batent amb força els vidres de les finestres, i en Malifet roncava, i les flames crepitaven…

A en Harry se li va escapar el llibre de les mans i li va caure sobre l’estora amb un cop sord. El cap li va caure de costat…

Tornava a caminar per un llarg passadís sense finestres, amb el trepig dels seus peus ressonant enmig del silenci. Com més gran es feia la porta del capdavall del passadís, més de pressa li bategava el cor de nervis… Aviam si la podia obrir i entrar-hi… Va allargar la mà… Quasi l’acariciava amb les puntes dels dits…

—Senyor Harry Potter!

Va despertar-se amb un sobresalt. Totes les espelmes de la sala comunitària s’havien apagat, però molt a prop va veure una forma que es movia.

—Qui hi ha? —va dir en Harry, redreçant-se a la butaca. Al foc quasi no hi havia flama, i la sala era pràcticament a les fosques.

—En Dobby té el seu mussol, senyor! —va dir una veu d’espinguet.

—Dobby! —va dir en Harry amb veu pastosa, buscant en la penombra l’amo de la veu.

En Dobby, l’elf domèstic amic d’en Harry, era al costat de la taula on l’Hermione havia deixat una colla dels seus barrets de mitja. Les seves orelles grosses acabades en punta li sortien per fora del que devien ser tots els barrets de mitja que l’Hermione havia fet en tot aquell temps; els portava un sobre l’altre, de tal manera que semblava que fos un metre més alt del que era, i al capdamunt de l’última borla hi tenia la Hedwig, que va fer un esgarip suau amb l’aire d’estar del tot refeta.

En Dobby s’ha ofert a tornar el mussol a en Harry Potter —va dir l’elf amb veu estrident i amb una expressió d’adoració absoluta a la cara—. La professora Grubbly-Plank diu que ja esta restablerta del tot, senyor. —I li va fer una reverència tan profunda que la punta del nas li va fregar la superfície esmolada de l’estora. La Hedwig, després de deixar anar un crit d’indignació, va volar cap al braç de la butaca d’en Harry.

—Gràcies, Dobby! —va dir en Harry mentre acariciava el cap de la Hedwig i tancava i obria els ulls amb força per desprendre’s de la imatge de la porta del somni, que, de tan vívida, no li acabava de fugir del cap. Després d’observar en Dobby amb més atenció, va veure que també portava unes quantes bufandes, i també una pila de mitjons, que li feien els peus desproporcionats respecte al cos.

—Escolta… Que has arreplegat totes les peces d’abric que l’Hermione ha anat deixant?

—No, no senyor —va dir en Dobby tot content—; en Dobby també n’ha portat unes quantes a la Winky.

—Tens raó, què fa la Winky? —va voler saber en Harry. A en Dobby se li van abaixar una mica les orelles.

—La Winky continua bevent molt, senyor —va dir amb recança, acalant els seus grans ulls rodons de color verd, grossos com pilotes de tenis—. Continua sense voler-se vestir, Harry Potter. I els altres elfs domèstics també. No n’hi ha cap que pensi a tornar a fer neteja a la torre de Gryffindor, i encara menys amb tots aquests barrets i aquests mitjons amagats pertot arreu. Ho veuen com un insult, senyor. En Dobby ho ha de fer tot, senyor, però a en Dobby no li sap greu, senyor, perquè sempre espera trobar en Harry Potter, i avui, senyor, ha vist complert el seu desig! —En Dobby li va fer una altra profunda reverència—. Però no sembla que en Harry Potter esagui content —va continuar en Dobby, redreçant-se i mirant tímidament en Harry als ulls—. En Dobby l’ha sentit murmurar en somnis. Que potser en Harry Potter tenia un malson?

—No ben bé un malson —va dir en Harry, badallant i fregant-se els ulls—. He tingut somnis pitjors.

L’elf va fitar en Harry amb els seus ulls grossos com plats de cafè. Tot seguit va dir, amb les orelles caigudes i una veu molt seriosa:

—A en Dobby li agradaria ajudar en Harry Potter, perquè en Harry Potter va alliberar en Dobby i ara en Dobby és molt més feliç.

En Harry va somriure.

—No em pots ajudar, Dobby, però t’agraeixo l’oferiment.

Va ajupir-se i va agafar de terra el llibre de Pocions. Miraria d’acabar el treball l’endemà. Va tancar el llibre, i de cop es va veure al dors de la mà, a la claror de les brases, les cicatrius primes i blanques filles dels càstigs de la professora Umbridge…

—Espera… Sí que em podries fer un favor, Dobby —va dir en Harry amb veu pensativa.

L’elf va tornar a mirar cap a ell, radiant.

—Mani, senyor Harry Potter!

—Necessito trobar un lloc on vint-i-vuit persones puguem practicar Defensa contra les Forces del Mal sense por que cap professor ens pugui descobrir, i, menys que ningú, la professora Umbridge.

Donava per descomptat que a l’elf li desapareixeria el somriure de la boca i se li abaixarien les orelles, que li diria que no el podia complaure, o que ja pensaria algun lloc, però no s’esperava res. En tot cas, el que menys s’esperava era que en Dobby fes un saltiró, amb les orelles tremolant-li d’alegria, i es posés a picar de mans.

—En Dobby sap el lloc ideal, senyor! —va dir tot content—. En Dobby va sentir-ne parlar per primera vegada als altres elfs domèstics quan va arribar a Hogwarts, senyor. Nosaltres la coneixem com la Sala Fugissera, senyor, o, també, com la Sala de la Necessitat!

—Per què? —va voler saber en Harry.

—Perquè és una cambra on només s’hi pot entrar —va dir en Dobby tot seriós— quan se’n té necessitat de veritat. A vegades hi és i a vegades no; quan apareix, però, sempre està equipada amb tot el que el demandant necessita. En Dobby l’ha fet servir, senyor —va dir l’elf, que va abaixar la veu amb cara contrita—, sempre que la Winky ha estat molt borratxa; l’ha amagat a la Sala de la Necessitat i a dintre hi ha trobat antídots a base de batut de bescuit i un llit d’elf molt bonic perquè hi dormi fins que li passi la mona, senyor… I en Dobby sap que el senyor Filch hi ha trobat material de neteja sempre que s’ha quedat sense existències, i…

—I, si necessites un lavabo —va dir en Harry, que de cop va recordar una cosa que en Dumbledore li havia dit durant el ball d’hivern del Nadal del curs passat—, pot ser que s’ompli de gibrelletes?

—En Dobby hi posaria la mà al foc, senyor —va dir en Dobby, assentint amb el cap amb vehemència—. És una habitació singular, senyor.

—Quanta gent la coneix? —va voler saber en Harry, redreçant-se encara més a la butaca.

—Molt poca, senyor. La majoria de gent hi topa per casualitat quan la necessita, senyor, però sovint no la torna a trobar mai més perquè no sap que sempre està a la disposició de qui la invoca, senyor.

—Això promet —va dir en Harry, amb el cor accelerat—. Realment és el lloc ideal, Dobby. Quan em podries ensenyar on és?

—Quan vostè vulgui, senyor Harry Potter —va dir en Dobby, encomanat de l’entusiasme d’en Harry—. Hi podem anar ara mateix, si vol!

Per un moment, en Harry va estar temptat d’anar-hi amb en Dobby. Quan ja estava a punt d’aixecar-se amb la intenció de córrer a dalt a buscar la capa que fa invisible, una veu molt semblant a la de l’Hermione (com ja li havia passat alguna altra vegada) li va dir a l’orella: «Temerari…». La veritat és que era molt tard i estava molt cansat.

—Ara no, Dobby —va dir en Harry a contracor, i es va tornar a deixar caure a la butaca—. Això és massa important per fer-ho amb presses i sense planificació. No em podries explicar on és exactament, aquesta Sala de la Necessitat, i com s’hi entra?

Van travessar l’hort negat d’aigua xipollejant, amb l’uniforme que els voleiava i se’ls cargolava al cos, per anar a classe de Botànica, però dintre l’hivernacle amb prou feines van sentir el que deia la professora Coliflor per culpa d’un xàfec que més aviat semblava una pedregada. La classe de Criança de Criatures Màgiques que tenien a la tarda la van traslladar a una aula lliure de la planta baixa per no fer-la a la intempèrie, i tots van treure’s un pes de sobre quan l’Angelina els va venir a trobar a l’hora de dinar per comunicar-los que l’entrenament de quidditch s’havia suspès.

—Millor —va dir en Harry en veu baixa quan l’hi va haver dit—, perquè he trobat un lloc per fer la nostra primera classe de Defensa. Aquest vespre, a les vuit, al setè pis, davant d’aquell tapís d’en Bernabè el Tastaolletes bastonejat per uns trolls. Els hi diràs a la Katie i a l’Alicia?

L’Angelina va quedar una mica contrariada, però li va prometre que els ho diria. En Harry va tornar-se a abalançar, amb una fam de llop, sobre les salsitxes i el puré. Al cap d’una mica va aixecar la vista per fer un glop de suc de carbassa, i va veure que l’Hermione el mirava.

—Què passa? —va dir amb la boca plena.

—No res; només pensava que… a vegades les idees d’en Dobby no són del tot assenyades. Te’n recordes, quan vas perdre tots els ossos d’un braç?

—Aquesta habitació no és cap bajanada d’en Dobby; en Dumbledore també la coneix, perquè me’n va parlar al ball d’hivern.

A l’Hermione se li va il·luminar la cara.

—En Dumbledore te n’ha parlat?

—Només de passada —li va dir en Harry arronsant les espatlles.

—Si és així no hi ha problema —va dir l’Hermione, alegre, i va deixar de posar-hi objeccions.

Amb en Ron havien passat quasi tot el dia buscant els condeixebles que havien estampat la seva firma a la llista al Cap de Senglar per convocar-los a la reunió d’aquell vespre. En Harry va tenir un petit desengany, i va ser que la Ginny va trobar abans que ell la Xo Xang i la seva amiga. A part d’això, va acabar de sopar amb la certesa que la informació havia arribat als vint-i-cinc alumnes que s’havien presentat al Cap de Senglar.

A dos quarts de vuit, en Harry, en Ron i l’Hermione van sortir de la sala comunitària de Gryffindor, en Harry amb un pergamí vell a la mà. Els alumnes de cinquè tenien permís per voltar pels passadissos fins a les nou, però tots tres anaven pel setè pis sense parar de mirar amb neguit a dreta i esquerra.

—Espereu —va manar-los en Harry mentre desplegava el pergamí al capdamunt de l’últim tram d’escales, el picava amb la vareta i murmurava—: «Juro solemnement que en tramo alguna».

A la superfície en blanc del pergamí va aparèixer un plànol de Hogwarts. Tot de puntets negres en moviment, amb el nom a sota, indicaven per on corrien alguns dels habitants de l’escola.

—En Filch és al segon pis —va dir en Harry, amb el plànol davant del nas—, i la senyora Norris al quart.

—I la professora Umbridge? —va demanar l’Hermione, inquieta.

—Al seu despatx —va dir en Harry, i la va assenyalar—. Vinga, som-hi.

Va tirar passadís enllà fins a arribar a l’indret que en Dobby havia descrit a en Harry, un pany de paret buit davant d’un tapís enorme que representava l’esforç infructuós d’en Bernabè el Tastaolletes per ensenyar uns trolls a fer ballet.

—Aviam —va dir en Harry en veu baixa mentre un troll ratat per les arnes parava de bastonejar sense pietat el malaguanyat professor de ballet per observar-los—. En Dobby va dir que havíem de passar per davant d’aquest pany de paret tres vegades pensant amb intensitat en el que necessitàvem.

Van fer-ho així, girant en rodó ara davant de la finestra que hi havia just després del pany de paret buit, ara davant del gerro de quasi dos metres d’alt de l’altra banda. En Ron anava amb els ulls quasi tancats per concentrar-se més, l’Hermione murmurava alguna cosa a sota veu i en Harry caminava mirant endavant amb els punys tancats.

«Necessitem un lloc per aprendre a lluitar…», pensava.

«Deixa’ns un racó per practicar, un lloc on no ens trobin…».

—Harry! —va cridar l’Hermione de cop, quan feien la volta després d’haver acomplert el recorregut per tercera vegada.

Al mig de la paret havia aparegut una porta molt ben envernissada. En Ron se la va quedar mirant amb cara de no tenir-les totes. En Harry s’hi va acostar, va posar la mà al mànec de llautó, va obrir la porta cap a ell i va entrar el primer a una gran sala il·luminada amb teieres com les que il·luminaven les masmorres de vuit pisos més avall. Les parets estaven revestides de prestatgeries de fusta amb llibres, i a terra, en lloc de cadires, hi havia escampats tot de grans coixins de seda. Al fons de la sala hi havia unes lleixes plenes d’aparells de tota mena, com ara dolentoscopis, sensors de secrets i un mirall antienemics esquerdat que en Harry hauria jurat que era el mateix que l’any anterior penjava de la paret del despatx del Murri impostor.

—Això anirà molt bé quan practiquem estaborniment —va dir en Ron, entusiasmat, empenyent un dels coixins amb el peu.

—I mireu quins llibres hi ha! —va dir l’Hermione ben emocionada mentre passava el dit pel llom d’uns grans volums enquadernats en pell—. Compendi de maleficis corrents i dels seus contramaleficis… Com doblegar les forces del mal… Tractat de sortilegis defensius… Ostres! —Es va tombar i es va quedar mirant en Harry amb la cara radiant, i en Harry va interpretar que la presència d’aquella pila de llibres havia acabat convencent l’Hermione que feien ben fet—. Harry, això és una passada; hi ha tot el que necessitem!

I, sense fer cap altre comentari, va treure Embruixos per a embruixats del prestatge on era, es va acomodar al primer coixí que va trobar i es va posar a llegir.

Van sentir un truc discret a la porta. En Harry va girar el cap. Havien arribat la Ginny, en Neville, la Lavender, la Parvati i en Dean.

—Que guapo… —va dir en Dean, mirant embadalit tot al voltant—. Què és aquesta habitació?

En Harry els ho va començar a explicar, però abans que acabés va arribar més colla i va haver de començar de nou. Quan van ser les vuit, tots els coixins tenien ocupant. En Harry va anar cap a la porta i va girar la clau que hi havia al pany, que va fer un clac prou sonor perquè tothom callés i fixés els ulls en ell.

L’Hermione va posar un punt a la pàgina Embruixos per a embruixats que estava llegint i va deixar el llibre de banda.

—Bé —va dir en Harry, una mica nerviós—; aquest és el lloc que hem trobat per fer les nostres classes pràctiques, que espero que sigui del gust de tothom.

—És genial! —va dir la Xo, i uns quants més van mostrar-s’hi d’acord amb un murmuri.

—És curiós… —va dir en Fred, donant-hi una ullada amb estranyesa—. Una vegada ens vam amagar d’en Filch aquí; te’n recordes, George? Però aquella vegada era un quarto de mals endreços.

—Escolta, Harry, què és això? —li va demanar en Dean des del fons de la sala, assenyalant els dolentoscopis i el mirall antienemics.

—Detectors de les forces del mal —va dir en Harry, que s’hi va acostar esquivant coixins—. En essència, tots indiquen quan hi ha algun bruixot dolent o algun enemic a prop, però no te’n pots refiar gaire perquè es poden inutilitzar…

Va quedar-se un moment mirant el mirall antienemics esquerdat; a dintre s’hi movien tot de siluetes borroses, totes impossibles d’identificar. Va girar-s’hi d’esquena.

—Aviam; he estat pensant amb què podíem començar, i… —Va veure una mà aixecada—. Digues, Hermione.

—Penso que hauríem d’elegir un cap —va dir l’Hermione.

—Ja ho és en Harry —va saltar la Xo, mirant l’Hermione com si no hi toqués.

A en Harry se li va fer un nus a l’estómac per enèsima vegada.

—D’acord, però trobo que ho hauríem de formalitzar —va dir l’Hermione, sense immutar-se—. Així la cosa és més oficial, i li dóna autoritat. Aviam, qui pensa que hem de tenir en Harry com a cap?

Tots van aixecar la mà; fins i tot en Zacharias Smith, tot i fer-ho una mica de mala gana.

—Daixò… Moltes gràcies —va dir en Harry, que notava que la cara li bullia—. I ara… Digues, Hermione!

—També penso que hauríem de tenir un nom —va dir amb energia, encara amb la mà enlaire—. Ens donaria unitat i esperit d’equip, no us sembla?

—I si ens diguéssim «Lliga anti-Umbridge»? —va dir l’Angelina, il·lusionada.

—O bé: Grup «la Conselleria d’Afers Màgics són uns imbècils»… —va proposar en Fred.

—Jo pensava més aviat —va dir l’Hermione, fent mala cara a en Fred— en un nom que no donés cap pista a ningú de fora sobre el que fem, i que fora d’aquí ens hi poguéssim referir sense perill.

—Què tal «Equip de Defensa»? —va dir la Xo—. L’ED, per abreviar, perquè ningú sabés de què parlem…

—Sí, ED està bé —va dir la Ginny—. Però podríem fer que volgués dir «Exèrcit d’en Dumbledore», perquè això és el que fa més por a la Conselleria, no?

La proposta va causar un murmuri de conformitat i unes quantes rialles.

—Tothom està d’acord amb el nom d’ED? —va dir l’Hermione amb rotunditat, posant-se de genolls sobre el coixí per fer el recompte—. Hi ha majoria; moció aprovada!

Va penjar el pergamí amb les firmes de tothom a la paret i al capdamunt va escriure en lletres grosses:

EXÈRCIT D’EN DUMBLEDORE

—Què? —va dir en Harry quan l’Hermione es va haver tornat a asseure—. Us sembla bé que comencem a practicar? He pensat que el primer que hauríem de fer és l’expulsiarmus, és a dir, el sortilegi desarmador. Ja sé que és força senzill, però a mi m’ha resultat molt útil…

—Per favor —va dir en Zacharias Smith, plegat de braços i amb els ulls girats en blanc—; no crec que un expulsiarmus ens pugui servir de gaire contra l’Innominable!

—Jo l’he utilitzat contra ell —va dir en Harry amb un fil de veu—. Al juny em va salvar la vida.

En Zacharias Smith va obrir la boca com un babau. La resta de la colla estaven tots ben callats.

—Si algú ho troba d’un nivell massa baix, però, és lliure d’anar-se’n —va dir en Harry.

En Zacharias Smith no es va moure, ni ningú mes.

—Comencem, doncs —va dir en Harry amb la boca més seca que de costum, nerviós de tenir els ulls de tothom clavats en ell—. Podeu repartir-vos per parelles per practicar.

Se li feia molt estrany donar instruccions, però encara se li va fer més estrany veure que les seguien. Tots es van aixecar immediatament i es van repartir per parelles. Com era previsible, en Neville va quedar desaparellat.

—Practicaràs amb mi —li va dir en Harry—. Aviam; quan digui tres, eh? Un, dos i tres…

La sala es va omplir de cop de crits d’expulsiarmus. Van començar a sortir varetes disparades en totes direccions, però alguns sortilegis mal dirigits van anar a parar als llibres de les prestatgeries i els van fer saltar enlaire. En Harry va ser més ràpid que en Neville, la vareta del qual li va sortir giravoltant de la mà, va picar contra el sostre enmig d’una pluja d’espurnes i va anar a caure amb estrèpit a sobre d’un prestatge, d’on en Harry la va fer baixar amb un encantament atraient. En Harry va donar un cop d’ull a la sala i va pensar que havia fet ben fet de començar pels sortilegis més senzills, perquè la majoria hi tenien bastant poca traça. Molts no podien desarmar el seu adversari, i només aconseguien que saltés enrere un parell de metres, o que s’arrupís, i en aquest últim cas el sortilegi li passava brunzint per sobre sense força.

—Expulsiarmus! —va dir en Neville, i en Harry, que estava distret, va notar que la vareta se li escapava volant de la mà.

M’ha sortit!!! —va dir en Neville, exultant—. No m’havia sortit mai… M’ha sortit!!!

—Molt bé! —va dir en Harry felicitant-lo, sense dir-li que, en un duel de veritat, no hauria tingut mai l’adversari mirant cap a una altra banda i agafant la vareta amb la mà inerta—. Neville, ara practica una estona amb en Ron i l’Hermione fent torns, que jo faré un volt per veure com els hi surt als altres, d’acord?

En Harry va anar cap al mig de la sala. A en Zacharias Smith li passava una cosa molt estranya: cada vegada que obria la boca per desarmar l’Anthony Goldstein, li sortia la vareta disparada de la mà a ell, i això que l’Anthony no emetia cap so. En Harry, però, no va haver de mirar gaire per aclarir el misteri: en Fred i en George eren a poca distància d’en Zacharias Smith i es rellevaven per apuntar-lo amb la vareta per l’esquena.

—Perdona’ns, Harry —es va afanyar a disculpar-se en George quan en Harry se’l va quedar mirant amb severitat—. No hem pogut resistir a la temptació.

En Harry va anar passant per veure com els anava a les altres parelles, mirant de corregir els que feien el sortilegi malament. La Ginny, que estava aparellada amb en Michael Corner, se’n sortia molt bé, mentre que en Michael o no en sabia gens o li sabia greu embruixar la Ginny. L’Ernie Macmillan feia brandar innecessàriament la vareta, i donava ocasió al seu company de trobar-lo amb la guàrdia aixecada. Els germans Parra eren entusiastes però irregulars, i eren ells els qui havien fet saltar dels prestatges quasi tots els llibres que tenien escampats al voltant. La Luna Lovegood era igualment irregular, perquè tant feia que a en Justin Finch-Fletchley li sortís la vareta giravoltant de la mà com li eriçava els cabells.

—Molt bé, ja n’hi ha prou —va dir en Harry en veu alta—. Pareu! Pareu!!!

«Necessito un xiulet», va pensar, i immediatament en va descobrir un a sobre de la renglera de llibres que tenia més a prop. El va agafar i va xiular amb força. Tots van abaixar la vareta.

—No ha estat malament del tot —va dir en Harry—, però es pot millorar moltíssim. —En Zacharias Smith el va traspassar amb la mirada—. Va, tornem-hi.

Va tornar a voltar per la sala, parant aquí i allà per donar alguna recomanació. De mica en mica, el nivell general va anar millorant. Va trigar una estona a acostar-se on eren la Xo i la seva amiga, però després d’haver passat dues vegades a observar totes les altres parelles va pensar que no podia continuar tenint-les oblidades.

—Ai… —va fer la Xo, atabalada, quan en Harry se’ls va acostar—. Expugnarmius! Ai, no; expurgartorius! Ai, perdona, Marietta!

A l’amiga de cabells arrissats de la Xo se li havia encès una màniga; ella mateixa se la va apagar amb la vareta, i es va quedar mirant en Harry amb mala cara com si hagués sigut culpa seva.

—M’has fet posar nerviosa; fins ara em sortia bé! —va dir la Xo a en Harry amb aire compungit.

—No ho has fet tan malament com això —va mentir en Harry, però quan va veure que ella arrufava les celles es va afanyar a dir—: Bé, la veritat és que ho has fet fatal, però sé que ho saps fer bé perquè t’he estat mirant des de lluny.

La Xo va riure. La seva amiga, la Marietta, se’ls va mirar a tots dos amb cara de pomes agres i els va donar l’esquena.

—No li facis cas —va murmurar la Xo—. No volia venir, però la vaig acabar convencent perquè m’acompanyés. Els seus pares no volen que faci res que pugui contrariar la professora Umbridge; resulta que la seva mare treballa a la Conselleria.

—I els teus pares, què? —li va demanar en Harry.

—Ells tampoc volen que porti la contra a la professora Umbridge —va dir la Xo, redreçant-se amb orgull—; però si es pensen que no penso plantar cara a l’Innominable després del que li va passar a en Cedric…

Va quedar amb la paraula a la boca, torbada, i sobre tots dos va caure un silenci incòmode que la vareta d’en Terry Boots va trencar quan va passar fregant l’orella d’en Harry amb un brunzit i va anar a picar amb força contra al nas de l’Alicia Spinnet.

—Doncs el meu pare està a favor de qualsevol acció contrària a la Conselleria! —va dir amb orgull la Luna Lovegood, que era darrere mateix d’en Harry i que, pel que semblava, havia estat escoltant la conversa mentre en Justin Finch-Fletchley s’escarrassava per desempallegar-se de l’uniforme, que se li havia aixecat i li havia quedat entortolligat al voltant del cap—. Sempre ha dit que el senyor Fudge és capaç de qualsevol cosa; quants gòblins ha matat, per exemple? I és cosa sabuda que utilitza el Departament de Misteris per fer verins letals, que administra secretament a qualsevol que es mostra en desacord amb ell. I després hi ha aquell estiracordetes que té…

—No sé de què parla —va murmurar en Harry a la Xo, que havia obert la boca amb aire desconcertat i havia fet una rialleta.

—Escolta, Harry —li va dir l’Hermione des de l’altra punta de la sala—, has vist quina hora és?

En Harry va mirar el rellotge i va quedar parat de veure que ja eren les nou i deu, i que per tant havien de tornar corrents cap a les sales comunitàries respectives si no volien que en Filch els enxampés i els castigués per haver infringit les normes de l’escola. Va tocar el xiulet, tothom va deixar de cridar «Expulsiarmus» i les dues últimes varetes van caure a terra amb un clac sonor.

—Us felicito —va dir en Harry—, però ens hem passat de l’hora i ho haurem de deixar aquí. Quedem per d’aquí una setmana aquí mateix i a la mateixa hora, d’acord?

—No pot ser abans? —va dir en Dean Thomas amb vehemència, i molts van assentir amb el cap.

Però l’Angelina va saltar:

—Falta molt poc perquè comenci la temporada de quidditch, i també ens hem d’entrenar!

—Quedem per dimecres que ve al vespre, doncs —va dir en Harry—, i llavors ja decidirem quan ens tornem a trobar. Vinga, hauríem de començar a anar tirant.

Va treure el Mapa de Magatotis una altra vegada i va entretenir-se a mirar si hi havia senyals de cap professor al setè pis. Va fer-los anar sortint a tots en grups de tres o de quatre, i es va quedar mirant amb ànsia que els puntets que els representaven al plànol arribessin sense cap entrebanc a les habitacions respectives: els de Hufflepuff, fins al passadís del soterrani que també conduïa a la cuina; els de Ravenclaw, fins a una torre de l’ala oest del castell; i, els de Gryffindor, fins al passadís on hi havia el quadre de la Senyora Grassa.

—Ha anat molt bé, Harry —va dir l’Hermione quan al final només quedaven ella, en Harry i en Ron.

—Molt! —va dir en Ron, entusiasmat, mentre s’esquitllaven per la porta i veien com es tornava a transformar en un pany de paret—. Has vist com he desarmat l’Hermione, Harry?

—Només m’has desarmat una vegada —va dir l’Hermione, picada—; jo t’he agafat desprevingut moltes més vegades…

—No és veritat, que només t’hagi desarmat una vegada; ho he fet tres vegades com a mínim…

—Home, si comptes aquella que t’has entrebancat i m’has fet saltar la vareta de la mà perquè te m’has tirat a sobre…

No van parar de barallar-se en tot el camí de tornada, però en Harry no els escoltava. Tenia un ull posat en el Mapa de Magatotis, i no es treia del cap que la Xo li havia dit que l’havia fet posar nerviosa.





19. El lleó i la serp


Al llarg de les dues setmanes següents, en Harry va tenir la sensació que portava una mena de talismà al cor, un secret inefable que li feia passadores les classes de la professora Umbridge i fins i tot li permetia somriure-li amb placidesa cada vegada que mirava aquells seus repulsius ulls prominents. L’ED, i ell al capdavant, se sostreien a la seva vigilància implacable i feien el que tant ella com la Conselleria més temien, i, durant les classes, mentre figurava que llegia el llibre d’en Wilbert Slinkhard, en Harry es complaïa a recordar amb satisfacció com havien anat les últimes reunions, com en Neville havia aconseguit desarmar l’Hermione, com en Pau Parra havia acabat dominant el conjur d’atur després de tres sessions esgotadores, com la Parvati Patil havia fet un malefici destructor tan efectiu que havia fet miques la taula on hi havia tots els dolentoscopis.

Li resultava molt difícil trobar un dia concret de la setmana perquè l’ED es reunís, perquè no havia de coincidir amb cap dels entrenaments de tres equips de quidditch diferents, que sovint s’havien de posposar a causa del mal temps. Però això no era una cosa que el preocupés, sinó més aviat al contrari, perquè trobava que era més segur no tenir un dia de reunió fix. Si hi havia algú que els vigilava, no li devia ser gens fàcil seguir-los la pista.

L’Hermione no va trigar a empescar-se un sistema molt més útil per comunicar el dia i l’hora de la reunió següent a tots els membres de l’associació en cas que haguessin de canviar-ho a última hora, perquè hauria resultat sospitós que alumnes de residències diferents anessin amunt i avall del Gran Saló per parlar-se a l’orella tan sovint. Va donar un galió fals a cada membre de l’ED (en Ron es va emocionar molt quan d’entrada va veure el cistell i es va pensar que l’Hermione repartia diners de veritat).

—Veieu els números que hi ha a la vora de la moneda? —va dir l’Hermione mentre n’agafava una per ensenyar-la a tothom al final de la quarta reunió. La moneda, daurada i gruixuda, va brillar a la claror de les teieres—. Als galions de veritat només és un número de sèrie que indica el gòblin que l’ha encunyat.

En aquestes monedes falses, en canvi, els números poden canviar per indicar el dia i l’hora de la pròxima reunió. La moneda s’escalfarà quan canviï la data, de manera que si la porteu a la butxaca ho notareu. En tindrem una cada un, i quan en Harry fixi la data de la pròxima reunió canviarà els números de la seva moneda; i, com que he fet un sortilegi metamorfosador a totes, totes canviaran per quedar igual que la seva.

Les paraules de l’Hermione van ser rebudes amb un silenci sepulcral. Va mirar-los a tots, que l’observaven amb aire desconcertat.

—Noi, em pensava que ho trobaríeu bé —va dir, decebuda—. Havia pensat que, encara que la professora Umbridge ens demanés que ens buidéssim les butxaques, no trobaria res de sospitós en el fet que hi portéssim un galió… Però si no les voleu fer servir…

—Saps fer sortilegis metamorfosadors? —va dir en Terry Boot.

—Sí —va dir l’Hermione.

—Però si això és de nivell de MAG! —va dir amb un fil de veu.

—Ah —va fer l’Hermione, amb un gest que volia ser de modèstia—. Sí, potser sí…

—Com és que no ets de Ravenclaw, amb el cap que tens? —li va demanar en Terry Boot, mirant l’Hermione amb admiració.

—La veritat és que el barret que tria va plantejar-se de ferme entrar a Ravenclaw, a l’hora d’assignar-me residència —va dir l’Hermione amb orgull—, però al final es va decidir per Gryffindor. Així, sí que ho trobeu bé, això dels galions?

Va haver-hi un murmuri d’assentiment i tots se li van acostar per agafar-ne un del cistell. En Harry va mirar l’Hermione de reüll.

—Saps en què em fa pensar, això?

—No; en què?

—En les cicatrius dels cavallers de la mort; quan en Voldemort en toca una, els cou a tots, i tots saben que s’han d’anar a trobar amb ell.

—Tens raó —va dir l’Hermione en veu baixa—; és el que m’ha inspirat la idea. Ara que, com has vist, m’he estimat més gravar la data en una peça de metall que no en la pell de cada membre de l’associació.

—Jo també m’ho estimo més —va dir en Harry, amb un somriure, mentre es ficava el galió a la butxaca—. L’únic perill que hi veig és que el puguem gastar per equivocació.

—Jo segur que no —va dir en Ron, que examinava el seu galió fals amb aire una mica trist—, perquè no tinc cap galió de veritat amb què el pugui confondre.

Poc abans del primer partit de quidditch de la temporada, que era Gryffindor contra Slytherin, les reunions de l’ED es van interrompre perquè l’Angelina es va entossudir a entrenar-se quasi cada dia. El fet que el campionat de quidditch no se celebrés des de feia tant temps va donar molt més interès i molta més emoció al primer partit. Els de Ravenclaw i els de Hufflepuff estaven vivament interessats per la confrontació, perquè, com és natural, s’havien d’enfrontar tant amb un equip com amb l’altre al llarg del curs; i els caps de residència dels equips adversaris, tot i que procuraven dissimular-ho exhibint un gran esperit esportiu, volien de totes passades que la seva residència guanyés. En Harry es va adonar de fins a quin punt la professora McGonagall desitjava la derrota de Slytherin quan va veure que deixava de posar-los deures durant tota la setmana anterior al partit.

—Trobo que de moment ja tenen prou feina —els va dir amb rotunditat. Ningú es va creure del tot el que acabava de sentir fins que la professora McGonagall va mirar en Harry i en Ron als ulls i els va dir molt seriosa—: M’he acostumat a veure la copa del campionat de quidditch al meu despatx, i no tinc gens de ganes d’haver-la de lliurar al professor Snape, o sigui que aviam si aprofiten el temps lliure per entrenar-se!

L’Snape era tan fanàtic del seu equip com ella. Havia reservat el camp de quidditch tan sovint perquè hi entrenés Slytherin que els de Gryffindor tenien treballs per anar-hi a jugar. També feia el sord a les denúncies freqüents que es presentaven contra els de Slytherin de voler embruixar jugadors de Gryffindor pels passadissos. Una vegada que l’Alicia Spinnet va haver d’anar a la infermeria amb unes celles que se li havien fet de sobte tan espesses que li impedien veure res i li tapaven la boca, l’Snape va sostenir que segur que ella s’havia volgut fer un sortilegi pelusser i es va negar a escoltar els catorze testimonis oculars que afirmaven haver vist com en Miles Bletchley, el porter de Slytherin, l’atacava per l’esquena amb un sortilegi mentre ella estudiava a la biblioteca.

En Harry tenia esperances que Gryffindor guanyés; de fet, no havien perdut mai davant de l’equip d’en Malfoy. Era cert que en Ron encara no havia arribat al nivell d’en Marc Roure, però feia tots els possibles per millorar. El defecte més gran que tenia era que perdia la confiança cada vegada que feia una pífia; quan li feien una cistella es posava nerviós, cosa que afavoria que n’hi poguessin marcar més. D’altra banda, en Harry havia vist en Ron fer unes quantes parades molt espectaculars quan estava en plena forma; en un entrenament memorable, havia quedat penjat de l’escombra d’una mà i havia rebutjat la bomba des del costat del cèrcol amb tanta força que havia travessat tota la llargada del camp com una bala i havia entrat al cèrcol central de l’altra punta. La resta de l’equip, desfent-se en elogis, va comparar aquella parada amb una que havia fet no feia gaire en Barry Ryan, el porter de la selecció irlandesa, davant del màxim encistellador de la de Polònia, en Ladislaw Zamojski. En Fred va arribar a dir que en George i ell se sentien orgullosos del seu germà petit, i que s’estaven plantejant la possibilitat de reconèixer públicament que hi estaven emparentats, una realitat que segons ells havien estat intentant ocultar durant quatre anys.

L’única cosa que preocupava de veritat en Harry era que a en Ron l’afectessin tant les maniobres que l’equip de Slytherin s’empescava per destarotar-lo abans i tot d’arribar al camp. En Harry havia hagut de suportar les seves bravates durant quatre anys, o sigui que un comentari en veu baixa com ara «Escolta, Pòtol, m’han dit que en Warrington ha jurat que dissabte et farà caure de l’escombra», més que glaçar-li la sang, el feia riure. «En Warrington té tan mala punteria que em faria més por si volgués apuntar el jugador del costat», replicava ell, cosa que feia que en Ron i l’Hermione es partissin de riure i que a la Pansy Parkinson li desaparegués la rialla burleta de la cara.

Però en Ron no havia hagut d’entomar mai cap xàfec d’insults, burles i amenaces. Una vegada que una colla d’alumnes de Slytherin, alguns dels quals eren de setè i per tant força més corpulents que ell, van dir-li amb un xiuxiueig, quan se’l van trobar en un passadís, «Ja has reservat llit a la infermeria, Weasley?», no va riure, i la cara li va agafar un delicat to verdós. Una altra vegada que en Draco Malfoy va imitar en Ron quan se li escapava la bomba de les mans (cosa que li passava sempre que es miraven als ulls), a en Ron se li van posar les orelles vermelles; i les mans li van començar a tremolar tant que, si hagués portat res, segur que també li hauria caigut.

L’octubre va passar, endut per un seguit de ventades i rams d’aigua, i va arribar el novembre, gèlid, amb glaçades cada matí i un griso que tallava les mans i la cara. Tant el cel com el sostre del Gran Saló van agafar un to gris perla, les muntanyes dels voltants de Hogwarts es van coronar de neu i la temperatura de l’interior del castell va baixar tant que molts estudiants portaven els seus gruixuts i calents guants de pell de drac pels passadissos entre classe i classe.

El matí del dia del partit, el cel era ben serè i feia un fred que tallava. La primera cosa que va fer en Harry quan es va despertar va ser girar-se per mirar cap al llit d’en Ron, i va veure que estava incorporat, abraçant-se els genolls amb les mans i amb la mirada perduda.

—Que no et trobes bé? —li va demanar en Harry.

En Ron va fer que sí amb el cap, però no va dir res. En Harry va recordar vivament aquella vegada que en Ron s’havia fet a si mateix un sortilegi vomitori; ara estava tan blanc i tan suat com aleshores, i també tan contrari com aleshores a obrir la boca.

—Has d’esmorzar una mica —va dir en Harry en to animat—. Va, som-hi.

El Gran Saló ja era bastant ple quan van arribar, i hi havia més xerradissa i més excitació que de costum. Quan van passar pel costat de la taula de Slytherin, l’enrenou va augmentar. En Harry va donar un cop d’ull al seu voltant i va veure que, a més a més de de les bufandes i els barrets verd i plata de sempre, tots portaven una xapa de color platejat en forma de corona. Molts van saludar en Ron amb la mà, entre riallades estrepitoses, sense cap mena de raó aparent. En Harry va mirar de veure què hi havia escrit a les xapes, però estava tan pendent de fer que en Ron passés de llarg que no va tenir temps de llegir què deien.

La taula de Gryffindor, on tothom anava de vermell i or, els va fer una rebuda entusiasta, però va semblar que això, en lloc d’animar en Ron, acabés de minar-li la poca moral que li quedava, perquè es va deixar caure al primer lloc que va trobar com si aquell hagués de ser el seu últim àpat.

—Sóc imbècil —va dir amb un xiuxiueig enrogallat—; qui em demana de ficar-me en aquests embolics?

—No siguis burro —li va dir en Harry amb fermesa mentre li passava els cereals—; segur que te’n surts. És normal que estiguis nerviós.

—Estic cagat —va dir en Ron amb la veu ronca—. No serveixo per a res; no podré jugar. Per què m’he hagut de complicar la vida d’aquesta manera?

—Reacciona —li va dir en Harry amb severitat—; pensa en aquella parada que vas fer l’altre dia amb el peu, que fins i tot en Fred i en George van dir que havia sigut una passada.

En Ron va mirar en Harry amb expressió turmentada.

—La vaig parar per casualitat —va dir en veu baixa i abatuda—. Em va sortir sense voler; vaig relliscar de l’escombra mentre ningú de vosaltres em mirava i vaig tocar la bomba amb el peu per casualitat quan m’esforçava per tornar-m’hi a asseure.

—Doncs mira —va dir en Harry, procurant no donar-hi importància—, si fas unes quantes parades així ens faràs guanyar el partit.

Tenien l’Hermione i la Ginny a l’altra banda de la taula, guarnides amb bufandes, guants i insígnies vermelles i daurades.

—Com estàs? —va demanar la Ginny a en Ron, que tenia els ulls clavats en el cul de llet del fons del bol com si estigués considerant seriosament la possibilitat d’ofegar-s’hi.

—Està nerviós —va dir en Harry.

—Això és bon senyal; la meva experiència em diu que no fas un bon examen si no estàs una mica nerviós —va dir l’Hermione amb vivacitat.

—Hola —va dir una veu feble i somiosa al costat seu. En Harry va aixecar el cap: era la Luna Lovegood, que se’ls havia acostat des de la taula de Ravenclaw. Molts companys se la miraven, i n’hi havia que se’n reien obertament assenyalant el barret en forma de cap de lleó, de mida natural, que portava posat al cap en equilibri precari.

—Vaig a favor de Gryffindor —va dir la Luna, i va assenyalar-se innecessàriament el barret amb el dit—. Mireu què fa…

Va aixecar la mà i va picar el barret amb la vareta. El barret va obrir una boca molt grossa i va deixar anar un bram molt ben trobat que va fer fer un bot a tots els alumnes del voltant.

—Eh que està bé? —va dir la Luna, entusiasmada—. Volia que es mengés una serp, que hauria representat Slytherin, però no he tingut temps de fer-ho… Que et vagi molt bé, Ronald!

I se’n va anar. Quan encara no s’havien refet de la impressió que els havia causat el barret de la Luna, però, va arribar corrents l’Angelina, acompanyada per la Katie i l’Alicia, que afortunadament tornava a tenir les celles com sempre gràcies a les atencions de la senyora Pomfrey.

—Afanyeu-vos —els va dir—. Anem a mirar l’estat del camp i a canviar-nos.

—Venim de seguida —li va dir en Harry—. En Ron hauria d’esmorzar una mica més.

Al cap de deu minuts, però, es va veure que en Ron era incapaç d’engolir res més, i en Harry va considerar preferible emportar-se’l cap al vestidor. Quan es van aixecar de la taula, l’Hermione els va imitar i va estirar en Harry pel braç per parlar-li a part.

—Procura que en Ron no vegi què hi diu a les xapes que porten els seguidors de Slytherin —va recomanar-li vivament a sota veu.

En Harry se la va mirar amb expressió interrogativa, però ella va remenar el cap per advertir-li que en Ron, amb aire inquiet i abatut, se’ls acostava.

—Que vagi molt bé, Ron —li va dir l’Hermione, que es va posar de puntetes i li va fer un petó a la galta—. I a tu també, Harry…

Va semblar que en Ron s’animava una mica a l’hora de travessar el Gran Saló. Va tocar-se amb expressió perplexa la galta on l’Hermione li havia fet el petó, com si no se’n sabés avenir. En Harry, tot i estar massa atabalat per fixar-se gaire en res, no va poder evitar dirigir una mirada encuriosida a les xapes en forma de corona dels de Slytherin en el moment de passar pel costat de la seva taula, i aquesta vegada sí que va distingir la frase que hi havia gravada:

En Weasley és el millor

Amb el funest pressentiment que allò no podia presagiar res de bo, va afanyar-se a travessar el vestíbul amb en Ron i a baixar l’escalinata de pedra.

A fora feia un fred glacial. L’herba gebrada els cruixia sota els peus mentre baixaven pels prats en direcció a l’estadi. No feia gens de vent i el cel era d’un to opalí uniforme, cosa que volia dir que tindrien bona visibilitat sense el perill que el sol els enlluernés. En Harry va comentar a en Ron aquests aspectes positius tot caminant, però no hauria sabut dir si en Ron l’escoltava o no.

L’Angelina ja s’havia canviat, i quan van entrar al vestidor parlava a la resta de l’equip. En Harry i en Ron es van posar l’equip (en Ron es va entossudir una estona a voler-se’l posar del revés, fins que l’Alicia es va compadir d’ell i el va anar a ajudar), i en acabat es van dedicar a escoltar els consells previs al partit mentre a fora la riuada de gent procedent del castell no parava d’afluir al camp i la remor de veus creixia de mica en mica.

—Nois, m’acabo d’assabentar de l’alineació definitiva de Slytherin —va dir l’Angelina mentre consultava un pergamí—. Els batedors de l’any passat, en Derrick i en Boyle, ja no hi són, i es veu que en Montague ha decidit substituir-los pels seus goril·les en lloc de posar-hi ningú que volés mitjanament bé. Són dos nanos que es diuen Crabbe i Goyle, que no els conec gens…

—Nosaltres sí —van dir en Harry i en Ron alhora.

—El fet és que no semblen capaços de distingir una punta d’escombra de l’altra —va dir l’Angelina mentre es ficava el pergamí a la butxaca—, però haig de reconèixer que tampoc em pensava que en Derrick i en Boyle sabessin trobar el camp sense indicadors.

—En Crabbe i en Goyle són fets del mateix motllo —li va confirmar en Harry.

Sentien el trepig dels centenars de persones que pujaven per la graderia dels espectadors i s’hi anaven acomodant. N’hi havia que cantaven, però en Harry no va arribar a destriar la lletra. Començava a posar-se nerviós, però sabia que els nervis que tenia no es podien comparar amb els d’en Ron, que s’agafava l’estómac amb les mans i, amb la boca entreoberta i la cara blanca com el paper, tornava a tenir la mirada perduda.

—És hora —va dir l’Angelina amb un xiuxiueig mirant el rellotge—. Vinga, nois; ànim!

Tot l’equip es va aixecar, es van carregar tots l’escombra a l’espatlla i van sortir del vestidor en fila índia.

A fora els va rebre una claror enlluernadora i una eixordadissa de veus enmig de la qual en Harry va sentir que encara cantaven, però la cridadissa i els xiulets ofegaven la cançó. L’equip de Slytherin ja els esperava, i en Harry va veure que tots els jugadors també portaven aquelles xapes platejades en forma de corona. El nou entrenador, en Montague, tenia una complexió molt semblant a la d’en Dudley Dursley, amb uns avantbraços peluts grossos com pernils. Darrere seu treien el cap en Crabbe i en Goyle, quasi tan corpulents com ell, que pestanyejaven com uns babaus i no paraven de fer brandar els seus bats nous de trinca. En Malfoy era en un extrem, amb els seus cabells rossos tocats pel sol. Va buscar en Harry amb la mirada i es va assenyalar la xapa en forma de corona que portava a la pitrera amb una mitja rialla.

—Capitans de tots dos equips, tinguin la bondat de donar-se la mà —va manar-los la senyora Hooch, que feia d’àrbitre, mentre l’Angelina i en Montague s’acostaven l’un a l’altre. En Harry hauria jurat que en Montague intentava trencar els dits a l’Angelina, però ella no va fer cap ganyota de dolor—. Ja es poden enfilar a l’escombra…

La senyora Hooch es va posar el xiulet a la boca i va xiular.

Van deixar anar les pilotes, i els catorze jugadors van aixecar el vol. En Harry va veure de reüll que en Ron sortia disparat cap als cèrcols. En Harry es va enlairar per esquivar una bala i va començar a descriure un ample cercle al voltant del camp, sense parar de mirar a banda i banda, buscant algun esclat de llum daurada, mentre a l’altra punta de l’estadi en Draco Malfoy feia exactament el mateix.

—Sí, és l’Angelina; l’Angelina Johnson té la bomba… Quina gran jugadora… Fa anys que l’hi dic, i encara es resisteix a sortir amb mi…

—Jordan!!! —va bramar la professora McGonagall.

—Era broma, professora; era per posar-hi una mica de salsa… Esquiva en Warrington, deixa en Montague enrere, i… vaja, l’ha tocat de ple una bala que en Crabbe li ha tirat per darrere… En Montague agafa la bomba, en Montague avança pel camp com un llamp i… bon cop de bala d’en George Weasley, que ha tocat en Montague al cap, que perd la bomba i l’agafa la Katie Bell, de Gryffindor… La Katie Bell aconsegueix retrobatre la bomba cap a l’Alicia Spinnet, que s’escapa…

Els comentaris d’en Lee Jordan ressonaven a tot l’estadi, i en Harry mirava de seguir el que deia tot i el xiulet del vent a les orelles i la bonior de la multitud, que no parava de bramar i animar i cantar.

… dribla en Warrington, esquiva una bala (de poc t’ha anat, Alicia!) i… com s’ho passa de bé el públic; escolteu, escolteu… Què canten?

I, mentre en Lee callava per escoltar, la cançó va arribar més forta i més clara del mar verd i plata de la part de graderia on seien els seguidors de Slytherin:


En Weasley tremola de por

quan veu un objecte rodó.

Per això li cantem amb passió:

en Weasley és el millor.

Va néixer en un contenidor.

El cèrcol serà un colador.

Farà Slytherin campió.

En Weasley és el millor!



—… i l’Alicia l’hi torna a l’Angelina! —va cridar en Lee; i en Harry, mentre anava girant encès d’ira pel que acabava de sentir, va comprendre que en Lee mirava d’ofegar la lletra de la cançó—. Vinga, Angelina, que només et queda el porter… L’Angelina tira i… Aiiii!

En Bletchley, el porter de Slytherin, havia parat el tret, i va passar la bomba a en Warrington. En Warrington va sortir disparat, va fer una ziga-zaga per esquivar l’Alicia i la Kate i els va passar pel mig. A baix, els cants es van anar fent més forts com més s’acostava a en Ron.


En Weasley és el millor.

En Weasley és el millor.

El cèrcol serà un colador.

En Weasley és el millor!



En Harry no va poder-ho evitar: va deixar de buscar la papallona daurada i va girar en rodó per observar en Ron, tot sol a l’altra punta del camp, surant davant dels tres cèrcols mentre se li tirava a sobre en Warrington amb tota la seva corpulència.

—En Warrington continua amb la bomba, en Warrington s’acosta a la zona d’anotació, no hi ha cap bala que el pugui tombar i només té el porter al davant…

De les grades dels seguidors de Slytherin la cançó es va elevar com un clamor:


En Weasley tremola de por

quan veu un objecte rodó…



—… és el baptisme de foc d’en Ron Weasley, nou porter de Gryffindor, germà dels batedors Fred i George Weasley i nova promesa de l’equip… Vinga, Ron!

Però l’esclat d’alegria va tenir lloc entre les files dels seguidors de Slytherin: en Ron s’havia arrupit absurdament, amb els braços enlaire, i la bomba li havia passat per sobre i havia entrat netament al cèrcol central.

—Ha marcat Slytherin! —va fer la veu d’en Lee enmig de la cridòria i els aplaudiments del públic—. Deu a zero a favor de Slytherin! Què hi farem, Ron…

Els seguidors de Slytherin es van posar a cantar encara més fort:


Va néixer en un contenidor.

El cèrcol serà un colador…



—… Gryffindor torna a tenir la bomba… La Katie Bell travessa tot el camp… —cridava en Lee sense defallir, encara que ara la cantúria era tan eixordadora que amb prou feines s’arribava a fer sentir.


Farà Slytherin campió.

En Weasley és el millor!



—Harry, es pot saber què fas? —va cridar l’Angelina mentre li passava pel costat per anar a cobrir la Katie—. Mou-te!!!

En Harry es va adonar que havia passat una estona suspès a l’aire observant el desenvolupament del partit sense preocupar-se per on parava la papallona daurada; esgarrifat, va deixar-se caure en picat i es va tornar a posar a donar voltes al camp, mirant a dreta i esquerra i procurant no fer cas del cor que ara retrunyia a tot l’estadi:


En Weasley és el millor!!!

En Weasley és el millor!!!



No hi havia rastre de la papallona daurada enlloc, i en Malfoy continuava fent voltes a l’estadi igual que en Harry. Una vegada que es van creuar al mig del camp, en Harry va sentir que en Malfoy cantava en veu alta:


Va néixer en un contenidor…

—… i torna a agafar-la en Warrington —bramava en Lee—, que l’hi passa a en Pucey, que supera l’Alicia Spinnet… Vinga, Angelina, que hi arribes… no, ja veig que no… però ho compensa una bala molt ben dirigida d’en Fred Weasley… no, d’en George Weasley… bé, tant se val, un dels dos, i en Warrington perd la bomba i la Katie Bell… ai… també la perd, i la recupera en Montague, el capità de Slytherin, que avança pel camp com una fletxa… Vinga, Gryffindor! Algú de Gryffindor que el pari!

En Harry va descriure un cercle per darrere dels cèrcols de Slytherin sense voler veure què passava a l’altra punta, on hi havia en Ron. En el moment que passava rabent pel costat d’en Bletchley, el porter de Slytherin, va sentir que cantava, juntament amb el públic de la graderia:


En Weasley tremola de por…

—… i en Pucey torna a driblar l’Alicia i va de dret cap a la zona d’anotació! Vinga, Ron, atura’l!

En Harry no va haver de mirar per saber què havia passat: de les grades dels seguidors de Gryffindor li va arribar un udol esfereïdor, barrejat amb més crits i aplaudiments dels seguidors de Slytherin. Va mirar avall i va veure la cara xata de la Pansy Parkinson a la primera fila de la graderia, d’esquena al camp, dirigint els seguidors de Slytherin, que bramaven:


Per això li cantem amb passió:

en Weasley és el millor.



Vint a zero, de totes maneres, no era res; Gryffindor tenia temps de remuntar o d’atrapar la papallona daurada. Amb unes quantes anotacions es posarien al capdavant com sempre, va pensar en Harry mentre serpentejava enmig dels altres jugadors empaitant una cosa brillant que al final va resultar que era la cadena del rellotge d’en Montague.

Però en Ron es va deixar marcar dues vegades més. En l’ànsia d’en Harry per localitzar la papallona daurada començava a haver-hi una ombra de desesperació; només pensava a agafar-la per acabar el partit com abans millor.

—… i la Katie Bell dribla en Pucey, esquiva en Montague… bon cop de maluc, Katie… i la passa a l’Angelina Johnson, que l’agafa bé, supera en Warrington, entra a la zona d’anotació… vinga, Angelina… i… Gryffindor marca!!! El marcador queda quaranta a deu, quaranta a deu a favor de Slytherin, i en Pucey té la bomba…

En Harry va sentir el lleó ridícul de la Luna rugint enmig dels crits d’alegria dels seguidors de Gryffindor i es va animar; només els portaven trenta punts, allò no era res, podien fer la remuntada en un moment. En Harry va esquivar una bala que en Crabbe li havia tirat amb mala bava i va reprendre la seva frenètica batuda del camp per trobar la papallona daurada, amb un ull posat en en Malfoy per si donava cap senyal d’haver-la entrevist; però en Malfoy, com ell, continuava fent voltes a l’estadi, buscant infructuosament…

—… en Pucey la passa a en Warrington, en Warrington a en Montague, en Montague la torna a en Pucey… però s’hi interposa l’Angelina Johnson, que s’apodera de la bomba i la passa a la Katie Bell… La cosa promet… o almenys prometia; la Katie Bell ha rebut un cop de bala que li ha tirat en Goyle, i torna a tenir la bomba en Pucey…


Va néixer en un contenidor.

El cèrcol serà un colador.

Farà Slytherin campió…



Però en Harry per fi l’havia vist; la diminuta papallona daurada voletejava a pocs pams de terra, a l’extrem del camp de Slytherin.

Va tirar-s’hi en picat…

En cosa de segons, en Malfoy va aparèixer a l’esquerra d’en Harry solcant l’aire com una forma borrosa de color verd i plata inclinada sobre l’escombra…

La papallona daurada va fer la volta a la base del pal d’un dels cèrcols i va sortir disparada cap a l’altra banda de la graderia. Aquest canvi de direcció va afavorir en Malfoy, que era més a prop; en Harry va fer girar la seva Raigdefoc, i en un no res en Malfoy i ell volaven l’un al costat de l’altre.

A pocs pams de terra, en Harry va deixar anar la mà dreta de l’escombra i la va allargar cap a la papallona daurada… A la seva dreta, en Malfoy també va estirar-la i es va posar a bracejar i manejar a cegues…

Tot va passar en dos segons angoixants i vertiginosos: el puny d’en Harry es va tancar al voltant de l’esquiva papallona daurada, en Malfoy va clavar amb impotència les ungles al dors de la mà d’en Harry, en Harry va fer enlairar-se l’escombra amb la piloteta alada debatent-se-li dintre el puny per escapar-se, i els seguidors de Gryffindor van prorrompre en crits d’entusiasme…

Havien guanyat; tant era que en Ron s’hagués deixat fer aquelles anotacions; la victòria de Gryffindor faria que ningú hi pensés mai més…

Pam!

Una bala va encertar de ple en Harry al clatell i el va fer saltar de l’escombra. Com que havia hagut de baixar tant per empaitar la papallona daurada, només estava a un parell de metres de terra, però això no va impedir que quedés atordit i estirat de panxa enlaire sobre el camp gebrat. Va sentir el xiulet estrident de la senyora Hooch, una eixordadissa de xiulets, aücs i crits d’indignació a la graderia, un cop sord al seu costat, i la veu ansiosa de l’Angelina.

—Estàs bé?

—A tu què et sembla? —va dir en Harry amb veu malhumorada, mentre li allargava la mà perquè l’estirés i l’ajudés a aixecar-se. Al cel, la senyora Hooch volava a tota velocitat cap a un dels jugadors de Slytherin, que en Harry no va poder identificar des del lloc on era.

—Ha sigut aquell bèstia d’en Crabbe —va dir l’Angelina amb ràbia—, que t’ha tirat la bala quan ha vist que havies atrapat la papallona daurada… Però el cas és que hem guanyat, Harry, hem guanyat!

En Harry va sentir una rialleta ofegada darrere seu i es va tombar, encara amb la papallona al puny: era en Draco Malfoy, que havia aterrat a tocar. Tot i estar blanc d’ira, va arribar a fer-li un somriure burleta.

—Li has salvat la vida, a en Ron, eh? —va dir a en Harry—. No havia vist mai un porter tan dolent… Però és normal, si «va néixer en un contenidor»… T’ha agradat la lletra, Potter?

En Harry no li va respondre. Va donar-li l’esquena i va anar a trobar la resta de membres de l’equip, que anaven aterrant un per un cridant i aixecant el puny en senyal de triomf; tots, menys en Ron, que havia baixat de l’escombra al peu dels cèrcols i tot sol s’encaminava lentament cap al vestidor.

—Encara volíem fer un parell de versos més! —va dir en Malfoy alçant la veu, mentre la Katie i l’Alicia abraçaven en Harry—. Però no vam trobar cap paraula amb els significats de «gras» i de «lleig» que rimessin amb la cançó; ens hauria agradat dir alguna cosa de la seva mare, mira…

—Quan la guineu no les pot haver diu que són verdes —va dir l’Angelina, i va clavar a en Malfoy una mirada d’enuig.

… i tampoc hi vam poder posar «fracassat»; per fer alguna referència al seu pare, saps?…

En Fred i en George, que estaven felicitant en Harry, van intuir de què parlava en Malfoy i es van tombar crispats cap a ell.

—No li feu cas! —va exclamar l’Angelina mentre subjectava en Fred pel braç—. No li facis cas, Fred, deixa’l renegar; el que passa és que li fa ràbia haver perdut, a aquesta garsa…

—… però és clar, tu ets amic de la família Weasley, oi, Potter? —va dir en Malfoy amb un somriure burleta—. Si passes les vacances a casa seva i tot! No sé com és que aguantes la pudor; però és clar, com que t’has criat entre muggles, deus trobar que la barraca dels Weasley fa bona olor i tot…

En Harry va subjectar en George. L’Angelina, l’Alicia i la Katie, per la seva banda, havien de reunir totes les seves energies per evitar que en Fred saltés a sobre d’en Malfoy, que reia descaradament. En Harry va buscar la senyora Hooch amb la mirada, però encara estava renyant en Crabbe per l’agressió antireglamentària que havia fet amb la bala.

—O potser és que —va dir en Malfoy, dirigint-li una mirada de malícia quan ja se n’anava— recordes la pudor que feia a casa de la teva mare, Potter, i la cort de porcs on viuen els Weasley t’hi fa pensar…

En Harry no es va adonar que deixés anar en George; només es va adonar que tots dos arrencaven a córrer a l’acte cap on era en Malfoy. No va pensar en cap moment que tots els professors els observaven; només pensava a fer tant mal com pogués a en Malfoy; i, com que no va tenir temps de treure la vareta, va tancar encara més el puny on tenia la papallona daurada i el va enfonsar amb totes les seves forces a l’estómac d’en Malfoy.

—Harry! Harry!!! George!!! Pareu!!!

Va sentir veus de noies cridant, en Malfoy xisclant, en George renegant, un xiulet i els brams del públic tot al voltant seu, però no en va fer cas. Fins que a prop seu algú no va cridar «Impedimenta!» i va sortir disparat enrere per la força del sortilegi, no va deixar de clavar cops de puny a totes les parts del cos que en Malfoy li deixava a la vista.

—Es pot saber què fan? —va exclamar la senyora Hooch mentre en Harry es posava dret. Pel que semblava, el conjur d’atur l’hi havia fet ella, perquè tenia el xiulet en una mà, la vareta a l’altra i l’escombra abandonada un tros lluny. En Malfoy estava arronsat a terra, gemegant i somicant i amb el nas ple de sang; en George tenia un llavi inflat; en Fred continuava sent subjectat amb energia per les tres encistelladores de Gryffindor, i en Crabbe es partia de riure una mica més enllà—. On s’és vist, aquest comportament? Facin el favor de tornar tots dos cap al castell, i de presentar-se immediatament al despatx del seu cap de residència! Vinga!

En Harry i en George van girar en rodó i van sortir del camp sense dir-se res l’un a l’altre. La cridòria del públic es va anar afeblint fins que van arribar al vestíbul, on no van sentir res més que el trepig dels seus peus. En Harry es va adonar que encara tenia a la mà una cosa que es debatia per escapar-se, i que tenia els nusos dels dits encetats dels cops de puny que havia clavat a en Malfoy a la barbeta. Va veure que la papallona daurada treia les ales entre els dits tancats, volent sortir.

Quan encara no havien arribat a la porta del despatx de la professora McGonagall, ella els va atrapar al passadís. Portava una bufanda de Gryffindor, però se la va treure del coll d’una estrebada amb les mans tremoloses i se’ls va acostar tota lívida.

—Entrin! —va dir amb veu enfurismada, assenyalant-los la porta. En Harry i en George van entrar. Ella va passar darrere la taula i, després de tirar la bufanda de Gryffindor a terra, se’ls va quedar plantada al davant tremolant de ràbia.

—Què? —va dir—. Troben bé el que han fet? Quin espectacle més vergonyós! Dos contra un! Expliquin-se!

—En Malfoy ens ha provocat —va dir en Harry amb fredor.

—Que els ha provocat? —va bramar la professora McGonagall, i amb el cop de puny que va clavar a la taula va fer caure a terra el pot amb el dibuix de quadres escocesos, que es va obrir i va deixar una escampadissa de galetes de gingebre al seu voltant—. Que no acabava de perdre? És normal que els volgués provocar! Què ha dit, si es pot saber, que justifiqui que tots dos hagin…?

—Ha insultat els meus pares —va respondre-li en George—. I la mare d’en Harry.

—Tot i així, en lloc de deixar que fos la senyora Hooch qui ho arreglés, han decidit fer una exhibició de com es barallen els muggles! —va bramar la professora McGonagall—. Es fan càrrec del que…?

—Ehem, ehem…

En Harry i en George es van tombar tots dos alhora. Al llindar de la porta hi havia la Dolors Umbridge, coberta amb una capa verda de llana que encara la feia semblar més un gripau gegantí i amb aquell seu somriure repulsiu, esgarrifós i sinistre que en Harry havia acabat relacionant amb la imminència d’algun fet dolorós.

—Que necessita ajuda, professora McGonagall? —va demanar la professora Umbridge en un to de veu que no podia ser més melós i embafador.

A la professora McGonagall se li van encendre les sangs i les galtes.

—Ajuda? —va repetir, amb veu escanyada—. En què m’ha d’ajudar?

La professora Umbridge va entrar al despatx, encara amb el seu somriure repulsiu a la boca.

—He pensat que acceptaria de bon grat algú que l’ajudés a imposar-se…

A en Harry no l’hauria sorprès gens que a la professora McGonagall li hagués sortit literalment foc pels queixals.

—Doncs ha pensat equivocadament —va dir la professora McGonagall, i li va donar l’esquena—. Aviam, vostès dos… Espero haver-me fet entendre. M’és igual quina provocació els pugui haver fet en Malfoy, encara que hagi pogut insultar tots els membres de les seves famílies; el seu comportament ha sigut escandalós, de manera que estaran una setmana castigats! No em miri així, Potter, perquè s’ho mereixen! I si mai cap de…

—Ehem, ehem…

La professora McGonagall va tancar els ulls, com per armar-se de paciència, i es va tornar a girar cap a la professora Umbridge.

—Què vol?

—Penso que es mereixen alguna cosa més que una setmana de càstig —va dir la professora Umbridge, amb un somriure encara més ample.

La professora McGonagall va fer uns ulls com unes taronges.

—Em sap greu —va dir, corresponent-li amb un somriure forçat que més aviat semblava que se li hagués desencaixat la mandíbula—, però aquí el que compta és el que penso jo, Dolors, perquè són de la meva residència.

—Doncs em sap greu, Minerva —va escarnir-la melosament la professora Umbridge—, però comprovarà que el que penso sí que compta, i molt… Aviam; on deu ser? En Cornelius m’ho acaba de… Perdó —va rectificar amb una rialleta postissa mentre regirava la bossa—; el senyor conseller m’ho acaba d’enviar… Ah, aquí ho tinc… —Va treure un pergamí, el va descargolar i es va escurar el coll cerimoniosament per llegirlo—. Ehem, ehem… Decret d’ensenyament número 25…

—Un altre? —va exclamar-se la professora McGonagall.

—Doncs sí —va dir la professora Umbridge, sense perdre el somriure—. La veritat, Minerva, va ser vostè qui em va fer veure que necessitàvem un altre decret… Recorda que jo no volia donar el vistiplau a la reconstitució de l’equip de Gryffindor i vostè s’hi va oposar, oi? I recorda que va elevar el cas a en Dumbledore, que va sostenir que l’equip tenia tot el dret de jugar, oi? Doncs jo això no ho vaig pair. Vaig posar-me en contacte de seguida amb el senyor conseller, que va coincidir amb mi en el fet que era el gran inquisidor qui tenia la potestat de desposseir els alumnes dels seus privilegis, perquè si no encara resultaria que el gran inquisidor (la gran inquisidora, vaja, és a dir, jo) tenia menys autoritat que qualsevol professor! I suposo que ara s’adona, Minerva, o almenys així ho espero, que tenia tota la raó de voler impedir que l’equip de Gryffindor es reconstituís! Quins caràcters més irascibles… Però havia començat a llegir el decret… Ehem, ehem…: «… el gran inquisidor tindrà a partir d’ara la màxima potestat sobre tots els càstigs, sancions i despossessions de privilegis que correspongui aplicar als alumnes de Hogwarts, i la facultat d’alterar tot càstig, sanció o despossessió de privilegis que puguin haver ordenat altres membres del professorat. Firmat, Cornelius Fudge, conseller d’Afers Màgics, orde de Merlí de primera classe, etcètera, etcètera». —Va cargolar el pergamí i va tornar-lo a ficar a la bossa, sense deixar ni un moment de somriure—. I, per tot el que ha passat, penso que hauré de prohibir a aquests dos nois de jugar a quidditch per sempre més —va acabar dient, mirant primer en Harry, després en George i finalment en Harry una altra vegada.

En Harry es va notar dintre el puny la papallona daurada, que esbategava d’ales com una desesperada.

—Que ens prohibirà jugar… per sempre més? —va dir, amb una veu que li va semblar d’una altra persona.

—Tal com ho sent, senyor Potter; crec que amb una exclusió a perpetuïtat n’hi haurà prou —va dir la professora Umbridge, a qui el somriure se li va eixamplar més encara quan va veure com en Harry s’esforçava per pair el que acabava de sentir—; tant per a vostè com per al senyor George Weasley. I penso que, per estar tranquils, també convindria parar els peus al seu germà bessó; perquè estic convençuda que, si les seves companyes d’equip no l’haguessin refrenat, també hauria atacat el senyor Malfoy. Evidentment, se’ls confiscaran les escombres, que tindré convenientment guardades al meu despatx per assegurar-me que no infringeixen la meva prohibició. Però no vull ser injusta, professora McGonagall —va prosseguir, tombant-se cap a la professora McGonagall, que se la mirava enravenada com una estàtua de glaç—. La resta de l’equip podrà continuar jugant, perquè no he vist que cap d’ells actués amb violència. No tinc res més a dir; bona tarda tinguin.

I, amb una expressió de satisfacció infinita, la professora Umbridge va sortir del despatx deixant-lo sumit en un silenci impregnat d’horror.

—Exclosos… —va dir l’Angelina amb veu cavernosa, aquell mateix vespre, a la sala comunitària—. Exclosos! Ens quedem sense caçador i sense batedors… Què farem ara?

No semblava gens ni mica que haguessin guanyat el partit. En Harry veia en tothom la mateixa expressió de desconsol i de ràbia, i tots els membres de l’equip estaven escarxofats al voltant de la llar de foc, tret d’en Ron, que no s’havia deixat veure des del final del partit.

—No hi ha dret —va dir l’Alicia sense esma—. I en Crabbe i la bala que ha tirat quan ja havia sonat el xiulet, què? L’ha exclòs de jugar, a ell?

—No —va dir amb abatiment la Ginny, que, amb l’Hermione, flanquejava en Harry—. Només l’han castigat a copiar. He sentit que en Montague en feia broma a l’hora de sopar.

—I ha exclòs en Fred tot i no haver arribat a fer res! —va dir l’Alicia, que es va clavar un cop de puny de ràbia al genoll.

—No ha sigut perquè no en tingués ganes —va dir en Fred, amb una expressió de malevolència a la cara—. L’hauria destrossat, aquell desgraciat, si vosaltres tres no m’arribeu a aguantar.

En Harry es va quedar contemplant amb abatiment la finestra fosca. Nevava. La papallona daurada que havia atrapat durant el partit no parava de fer voltes a la sala; els presents miraven embadalits com anava giravoltant, i en Malifet saltava d’una butaca a una altra volent atrapar-la.

—Me’n vaig a dormir —va dir l’Angelina, i es va aixecar amb desgana—. Potser encara resultarà que tot això no ha sigut més que un malson… Potser quan demà em desperti resulta que encara hem de jugar…

L’Alicia i la Katie no van trigar gaire a fer com ella. En Fred i en George van anar cap al llit poca estona després, mirant tothom amb ulls tèrbols, i la Ginny també se n’hi va anar al cap de poc. A la vora del foc van quedar només en Harry i l’Hermione.

—Has vist en Ron? —va demanar l’Hermione a en Harry en veu baixa.

En Harry va fer que no amb el cap.

—Em sembla que no ens vol veure —va dir l’Hermione—. On creus que…?

En aquell mateix instant, però, van sentir darrere seu el cruixit del retrat de la Senyora Grassa que s’obria i van veure com en Ron s’esquitllava pel forat. Estava molt blanc, i tenia volves de neu als cabells. Quan va veure en Harry i l’Hermione va quedar clavat a terra.

—On eres? —li va demanar preocupada l’Hermione mentre s’aixecava d’un salt.

—He estat voltant —va murmurar en Ron, que encara anava vestit amb l’equip de quidditch.

—Fas cara de fred —va dir l’Hermione—. Vine a seure aquí!

En Ron es va acostar a la llar de foc i es va deixar caure a la butaca més allunyada de la d’en Harry, sense mirar-se’l. La papallona daurada feia voltes per sobre de tots tres.

—Perdoneu-me —va dir en Ron, amb els ulls clavats a terra.

—Per què t’hem de perdonar? —va dir en Harry.

—Per haver-me pensat que podia jugar a quidditch —va dir en Ron—. Demà al matí mateix diré a l’Angelina que plego.

—Si plegues —va dir en Harry de mal humor— només quedaran tres jugadors a l’equip. —I, com que en Ron se’l va quedar mirant perplex, va dir—: Tinc prohibit jugar-hi a perpetuïtat, i en Fred i en George també.

—Què? —va exclamar en Ron fent un gall.

L’Hermione li va explicar tot el que havia passat, perquè en Harry no es va veure amb cor de tornar-ne a parlar. Quan va haver acabat, en Ron encara feia més cara de desesperació que abans.

—Jo tinc la culpa de tot…

—Tu no m’has obligat a clavar cap pallissa a en Malfoy —va dir en Harry, contrariat.

—Si no jugués tan malament…

—Això no hi té res a veure.

—Aquella cançó m’ha ensorrat…

—Hauria ensorrat a qualsevol.

L’Hermione es va aixecar, es va acostar a la finestra per no escoltar la discussió i es va quedar mirant com la neu s’arremolinava contra el vidre.

—Vols parar d’una vegada? —va exclamar en Harry, fastiguejat—. Només faltes tu donant-te la culpa de tot!

En Ron es va quedar mirant abatut la vora xopa de la túnica sense dir res. Al cap d’una estona va dir amb veu apagada:

—No havia estat mai tan aixafat com avui.

—Ja en som dos —va dir en Harry amb acritud.

—Nois —va dir l’Hermione, amb la veu tremolant-li una mica—, ara us diré una cosa que potser us aixecarà la moral a tots dos.

—Vols dir? —va dir en Harry amb escepticisme.

—Sí —va dir l’Hermione, que es va girar d’esquena a la foscor pigallada de volves de neu de la finestra i se’ls va quedar mirant amb un gran somriure—. En Hagrid ha tornat.





20. L’aventura d’en Hagrid


En Harry va anar corrents cap a la seva habitació a agafar del bagul la capa que fa invisible i el Mapa de Magatotis; va anar tan de pressa que, quan l’Hermione va tornar de les habitacions de les noies amb guants, bufanda i un dels seus boteruts barrets d’elf, en Ron i ell feia cinc minuts que s’esperaven.

—Tu, que fa fred! —va dir per justificar-se quan en Ron va tocar l’ase.

Van esmunyir-se pel forat del quadre, van tapar-se a corre-cuita amb la capa (en Ron s’havia estirat tant que havia d’anar ajupit perquè no li sortissin els peus) i, caminant molt a poc a poc i amb molt de compte, van anar baixant tots els trams d’escala amb parades regulars per mirar al plànol si hi havia senyals d’en Filch o de la Senyora Norris. Van tenir sort; no van ensopegar ningú tret d’en Nick-de-poc-sense-cap, que planava cantussejant distretament amb la boca tancada una tonada que recordava dolorosament la cançó de «Weasley és el millor». Van travessar el vestíbul de puntetes i van sortir a fora. A en Harry li va fer un salt el cor quan va veure, al capdavall dels prats nevats i silenciosos, una petita quadrícula de claror daurada i un torterol de fum sortint de la xemeneia de la cabanya d’en Hagrid. Va accelerar el pas, amb en Ron i l’Hermione empenyent-se i entrebancant-se darrere seu. Enfonsant els peus tota l’estona al tou de neu que encara queia, van arribar emocionats davant la porta de fusta de la cabanya. En Harry hi va picar tres vegades amb els nusos dels dits, i de dintre els van arribar uns lladrucs excitats de gos.

—Hagrid, som nosaltres! —va dir en Harry a través del forat del pany.

—M’ho hauria d’haver imaginat! —va dir una veu ronca. Tots tres, encara sota la capa, es van mirar somrients; pel to de veu, es notava que en Hagrid estava content que hi haguessin anat—. No fa ni cinc minuts que he arribat… Surt del mig, Ullal… Que surtis del mig, dormilega…

Va despassar la balda, la porta es va obrir amb un grinyol i en Hagrid va treure el cap per l’escletxa.

L’Hermione va deixar anar un xiscle.

—Per les barbes de Merlí, no crideu! —va afanyar-se a dir en Hagrid, buscant-los amb la mirada sense veure’ls—. Aneu tapats amb aquella capa, eh? Vinga, entreu!

—Perdona! —va disculpar-se l’Hermione quan tots tres van haver-se esquitllat cap a dintre i es van haver tret la capa perquè en Hagrid els pogués veure—. És que… Ostres, Hagrid!

—No és res; no és res —va afanyar-se a dir en Hagrid mentre tancava la porta i corria a tirar totes les cortines, però l’Hermione va continuar mirant-se’l esgarrifada.

En Hagrid tenia grumolls de sang seca enganxats als cabells, i l’ull esquerre el tenia reduït a una clivella tumescent envoltada d’una taca moradenca produïda per algun cop. Tenia la cara i les mans plenes de talls, alguns d’oberts encara, i caminava una mica arronsat, cosa que va fer pensar a en Harry que potser tenia alguna costella trencada. Es notava que acabava d’arribar; tirada sobre el respatller d’una cadira hi havia una capa de tela negra gruixuda, i, arrepenjada al pany de paret del costat de la porta, una bossa de viatge prou gran per fer-hi cabre mitja dotzena de nens petits. Coixejant, traginant amb esforç aquell cos que doblava el d’un home normal i corrent, en Hagrid es va acostar a la llar de foc i hi va posar a escalfar una tetera de coure.

—Què t’ha passat? —va voler saber en Harry mentre l’Ullal saltava al voltant de tots tres i els intentava llepar la cara.

—Ja us ho he dit: res —va dir en Hagrid amb fermesa—. Voleu una tasseta?

—Com que res? —va dir en Ron—. Però si estàs fet un cromo!

—Us dic que estic bé —va dir en Hagrid mentre es redreçava i es girava per dirigir-los un somriure que més aviat va semblar una ganyota de dolor—. Ai coi, no sabeu l’alegria que tinc de tornà-us a veure. Què, heu passat un bon estiu?

—Hagrid, t’han atacat! —va dir en Ron.

—Us repeteixo per última vegada que no m’ha passat res! —va dir en Hagrid amb fermesa.

—També diries que no ens ha passat res si ens veiessis amb la cara feta un mapa? —li va demanar en Ron.

—Hauries de fer que et mirés la senyora Pomfrey, Hagrid —va dir l’Hermione, preocupada—, perquè algun d’aquests talls té molt mala pinta.

—Ja em sé cuidar sol —va dir en Hagrid per fer-los callar.

Va acostar-se a la gran taula de fusta del mig de la cabanya i va apartar d’un cop de mà un drap de cuina que hi havia, sota el qual va aparèixer un bistec cru, sangonós i d’un to verdós, una mica més gran que un pneumàtic de cotxe utilitari.

—No deus voler-t’ho menjar, oi, Hagrid? —va dir en Ron, que es va inclinar per veure’l de més a prop—. Això ha de ser tòxic.

—Hauria de ser-ho, perquè és carn de drac —va dir en Hagrid—. Però no el vull per menjar-me’l.

Va agafar el bistec i se’l va posar a sobre del costat esquerre de la cara. Per la barba li va començar a regalimar un fil de sang verdosa, i va deixar anar un esbufec de satisfacció.

—Que bé… És que això calma molt la coïssor.

—Ens penses explicar què t’ha passat o no? —li va dir en Harry.

—No puc, Harry. És confidencial. Si us ho dic m’hi jugo més que la feina.

—T’han pegat els gegants, Hagrid? —li va demanar l’Hermione amb dolçor.

A en Hagrid li van relliscar els dits del bistec de drac, que li va baixar com un llimac fins al pit.

—Els gegants? —va dir en Hagrid, que va atrapar el bistec abans que li arribés a la cintura i se’l va tornar a enclastar a la cara—. Qui us n’ha dit res, de gegants? Amb qui heu parlat? Qui us ho ha explicat, que he estat… que he estat enlloc, eh?

—Ens ho hem pensat —va dir l’Hermione en to de disculpa.

—I com és que us ho heu pensat? —va dir en Hagrid, mirant-los severament amb l’ull que no tenia tapat amb el bistec.

—Ens ha semblat que era… el més probable —va dir en Ron. En Harry va confirmar-ho amb el cap.

En Hagrid els va observar fixament, va esbufegar, va tornar a deixar el bistec sobre la taula i va córrer cap a la llar de foc perquè la tetera ja xiulava.

—Sou els nanos més curiosos que conec —va murmurar mentre abocava aigua bullent a tres de les seves tasses en forma de didal—. I no ho dic com un compliment; ho dic com a sinònim de tafaner, de qui fica el nas on no l’ha de ficar.

Però la barba li somreia.

—Així, és veritat que has anat a buscar gegants? —va dir en Harry mentre s’entaulava amb un somriure a la boca.

En Hagrid va deixar el te davant de tots tres, es va asseure, va tornar a agafar el bistec i se’l va posar a la cara una altra vegada.

—Sí, us ho confesso —va remugar—; n’he anat a buscar.

—I n’has trobat? —va demanar-li l’Hermione amb un fil de veu.

—Home, la veritat és que no són precisament difícils de veure —va dir en Hagrid—. Pensa que són bastant grossos.

—On viuen? —va voler saber en Ron.

—A muntanya —va dir en Hagrid, sense concretar més.

—I com és que els muggles no saben…?

—Sí que ho saben —va dir en Harry amb veu sinistra—, però sempre que els gegants en maten algun ho atribueixen a accidents d’escalada.

I va posar-se bé el bistec perquè li tapés millor l’ull de vellut.

—Va, Hagrid, explica’ns què hi has anat a fer! —va dir en Ron—. Si ens expliques com és que t’han atacat els gegants en Harry t’explicarà com van atacar-lo a ell els demèntors…

En Hagrid, que feia una xarrupada de te de la seva tassa, es va ennuegar i li va caure el bistec, i, entre l’atac de tos que li va venir i el patatxap del bistec, tota la taula va quedar esquitxada de sang de drac, te i capellans.

—Què és això que t’han atacat els demèntors? —va remugar en Hagrid.

—No ho sabies? —li va demanar l’Hermione fent uns ulls com unes taronges.

—No sé res del que ha passat per aquí des del dia que me’n vaig anar. Complia una missió secreta, i no volia que em vingués cap mussol al darrere… Demèntors! No em preneu el pèl?

—No, no, de veritat; van presentar-se a Little Whinging i ens van atacar al meu cosí i a mi, i després la Conselleria d’Afers Màgics em va expulsar de Hogwarts…

—Què?

—… i vaig haver d’anar a judici i tot; però primer explica’ns tu això dels gegants.

—T’han expulsat?

—Tu explica’ns primer com t’ha anat l’estiu i jo t’explicaré com m’ha anat a mi.

En Hagrid se’l va quedar mirant amb l’ull bo. En Harry li va aguantar la mirada amb una innocent expressió de determinació a la cara.

—Va, tu guanyes —va dir en Hagrid amb veu resignada.

Es va inclinar i va arrencar el bistec de la boca de l’Ullal.

—Hagrid, per favor, això és antihigièn… —va començar a dir l’Hermione, però en Hagrid ja s’havia tornat a enclastar el bistec sobre l’ull inflat.

Va fer un altre glop de te per agafar energia, i va dir:

—Doncs vam sortir de seguida que es va haver acabat el curs…

—Madame Maxime t’ha acompanyat, doncs? —va interrompre’l l’Hermione.

—Sí —va dir en Hagrid, i l’expressió se li va endolcir al tros de cara que no li quedava tapat ni per la barba ni per la verdor del bistec—, hi hem anat tots dos i prou. I haig de reconèixer que l’Olympe és una dona molt soferta. Ja la coneixeu; és molt elegant, i li agrada vestir bé, i, anant on anàvem, no sabia pas com aguantaria això de pujar tarteres i dormir en coves, però no es va queixar ni una vegada.

—Sabíeu on havíeu d’anar? —li va demanar en Harry—. Ho sabíeu, on eren els gegants?

—Ho sabia en Dumbledore, i ens ho va explicar —va dir en Hagrid.

—Viuen amagats? —va voler saber en Ron—. És un secret, el lloc on viuen?

—No, de fet no —va dir en Hagrid, sacsejant el cap i la cabellera—. Més aviat és que la majoria dels bruixots no s’han preocupat mai per saber on viuen mentre els tinguin lluny de casa. Però arribar-hi és molt difícil, almenys per als humans, i per això necessitàvem que en Dumbledore ens orientés. Vam trigar cosa d’un mes, a arribar-hi…

—Un mes? —va dir en Ron, com si no se sabés imaginar que un viatge pogués durar un temps tan ridículament llarg—. I per què no vau fer servir un portarreu o algun altre mitjà de transport?

L’ull destapat d’en Hagrid va clavar-se en en Ron amb una expressió de perplexitat i llàstima alhora.

—Ens vigilaven, Ron —va dir amb veu ronca.

—Sí, home!

—Tal com ho sents —va dir en Hagrid—. La Conselleria no perd de vista ni en Dumbledore ni ningú que els hi sembli que està confabulat amb ell, i…

—Sí, ja ho sabem —va afanyar-se a dir en Harry, impacient per sentir la resta de la història d’en Hagrid—; ja ho sabem, que la Conselleria vigila en Dumbledore…

—Així, hi vau haver d’anar sense fer màgia? —va voler saber en Ron, amb expressió estupefacta—. Vau haver d’espavilar-vos com si fóssiu muggles durant tot el viatge?

—No, ben bé durant tot el viatge no —va dir en Hagrid en to misteriós—. Però vam haver d’anar amb compte, perquè ni l’Olympe ni jo passem precisament desapercebuts…

En Ron va emetre un soroll ofegat, a mig camí entre un ronc i un esbufec, i va afanyar-se a fer un glop de te.

—… i no costa gaire que algú ens segueixi. Vam fer veure que ens en anàvem de vacances junts, i vam anar a França fent veure que anàvem a l’escola on treballa l’Olympe perquè sabíem que algú de la Conselleria ens seguia. Vam haver de viatjar a poc a poc, perquè figura que no tinc dret a fer màgia i sabíem que la Conselleria buscava alguna excusa per detenir-nos. Però al final vam despistar el paio que ens seguia quan érem… com es diu… a Daixonsis…

—Oh! A Dijon? —va dir emocionada l’Hermione—. Hi he estat de vacances, jo!…

Però va veure la cara d’en Ron i va callar.

—Després d’això vam poder fer una mica de màgia, i el viatge ens va anar força bé. A la frontera de Polònia vam trobar un parell de trolls sonats i vaig tenir una petita discussió amb un vampir en un bar de Minsk, però a part d’això no hauria pogut anar millor.

»Al final vam arribar a lloc, i vam començar a pujar muntanya amunt buscant-los…

»Quan els vam tenir a prop sí que vam haver de recórrer a la màgia, en part perquè no els hi cauen bé, els bruixots, i no volíem revelar-los tan aviat les intencions que portàvem, i en part perquè en Dumbledore ens havia advertit que potser també l’Innominable volia guanyar-se el favor dels gegants. Va dir que era probable que ja els hi hagués enviat algun emissari, i que miréssim de no atreure l’atenció quan hi arribéssim per si de cas hi havia algun cavaller de la mort voltant a prop.

En Hagrid va parar i va fer un glop molt llarg de te.

—Continua! —el va instar en Harry.

—Els vam trobar —va dir en Hagrid sense circumloquis—. Un vespre vam travessar una carena i ens els vam trobar a sota: tot de petites fogueres escampades en una fondalada, i unes siluetes molt grans… Era com mirar trossos de muntanya que es moguessin…

—Com són d’alts? —va demanar-li en Ron amb un fil de veu.

—Fan cap a sis metres —va dir en Hagrid, sense donar-hi importància—; els més alts poden passar dels set.

—I quants n’hi havia? —va voler saber en Harry.

—Calculo que entre setanta i vuitanta —va dir en Hagrid.

—Tan pocs? —va dir l’Hermione.

—Sí —va dir en Hagrid amb tristesa—; en deuen quedar uns vuitanta, i temps enrere n’hi havia un fotimer, perquè a tot el món n’hi devia haver un centenar de tribus diferents. Però fa molt temps que van de baixa. És veritat que els bruixots n’han mort uns quants, però la majoria s’han matat entre ells, i ara s’estan extingint a marxes forçades. No estan fets per viure tots junts. En Dumbledore diu que en tenim la culpa nosatros, que vam ser els bruixots que els vam obligar a emigrar i anar a viure lluny de nosatros i que l’única alternativa que els hi va quedar va ser mantenir-se junts per estar més protegits.

—I després de trobar-los, què vau fer? —va voler saber en Harry.

—Vam esperar fins que es va fer de dia, perquè no ens la vam voler jugar acostant-nos-hi de nit —va dir en Hagrid—. Cap a les tres de la matinada es van adormir allà mateix on eren. Nosatros no vam dormir, primer perquè teníem por que se’n despertés algun i pugés fins on érem, i després perquè feien uns roncs impressionants. Quan clarejava van causar una allau de neu. I, quan va ser clar del tot, vam baixar-los a veure.

—Com si res? —va dir en Ron, amb expressió estupefacta—. Vau presentar-vos en un campament de gegants sense més ni més?

—No; en Dumbledore ens va dir com ho havíem de fer —va dir en Hagrid—. Havíem d’oferir regals al gurg, seguir el protocol i totes aquestes coses.

—Regals a qui? —li va demanar en Harry.

—Al gurg; al cap, vaja.

—I com sabies qui era el gurg? —va voler saber en Ron.

En Hagrid va riure per sota el nas.

—Molt senzill —va dir—. Era el més gros, el més lleig i el més mandrós. Estava ajagut esperant que els altres li portessin la teca, cabres i altres animals que cacen. Es deia Karkus. No devia arribar als set metres per poc, i devia pesar com un parell d’elefants adults. La pell la tenia com de rinoceront.

—I t’hi vas plantar al davant així com així? —va demanar-li l’Hermione amb l’alè contingut.

—Home… més aviat m’hi vaig plantar a sota. Eren en una fondalada envoltada de muntanyes molt altes, a la vora d’un estany, i en Karkus estava ajagut a tocar de l’aigua donant ordres als altres perquè els hi portessin menjar a ell i a la dona. L’Olympe i jo vam baixar pel vessant…

—I no us van voler matar de seguida que us van veure? —va demanar-li en Ron amb aire incrèdul.

—Segur que uns quants ho tenien al pensament —va dir en Hagrid, arronsant les espatlles—, però vam fer el que en Dumbledore ens havia dit que féssim, que era aguantar el regal ben enlaire i no apartar els ulls del gurg i no estar gens pels altres. Vam fer-ho aixins mateix, i els altres no es van moure i es van quedar mirant com els hi passàvem pel costat i ens vam plantar als peus d’en Karkus i li vam fer una reverència i li vam deixar el regal al davant.

—Què se li regala, a un gegant? —va demanar-li en Ron amb curiositat—. Menjar?

—No; de menjar ja en sap trobar ell sol —va dir en Hagrid—. Li vam regalar una cosa màgica. Als gegants els hi agrada molt la màgia; el que no els hi agrada és que nosatros la fem servir contra ells. El cas és que el primer dia li vam regalar una branca de foc gúbric.

L’Hermione va exclamar «Ostres!» en veu baixa, però en Harry i en Ron van arrufar les celles estranyats.

—Una branca de què?

—De foc etern —va dir l’Hermione amb irritació—. És una cosa que ja hauríeu de saber; el professor Flitwick n’ha parlat a classe dues vegades!

—El cas és que —va afanyar-se a dir en Hagrid, per evitar que en Ron pogués replicar— en Dumbledore havia embruixat aquella branca perquè cremés per sempre més, que és una cosa que no tots els bruixots saben fer, i jo la vaig deixar sobre la neu, als peus d’en Karkus, i li vaig dir: «Un regal per al gurg dels gegants de part de l’Albus Dumbledore, que us fa arribar la seva respectuosa salutació».

—I en Karkus què va dir? —va demanar-li en Harry amb curiositat.

—Res —va dir en Hagrid—. No em va entendre.

—No?

—Però va ser igual —va continuar en Hagrid—. En Dumbledore ens havia avisat que podia passar. Llavòrens en Karkus va cridar un parell de gegants que sí que ens entenien, perquè ens fessin d’intèrprets.

—I li va agradar el regal? —va voler saber en Ron.

—Molt; quan va entendre què era es va posar més content que un gat amb dues rates —va dir en Hagrid, i va girar el bistec per aplicar-se la banda més fresca sobre l’ull inflat—. Molt content, va estar. I llavòrens jo li vaig dir: «L’Albus Dumbledore prega al gurg que vulgui parlar amb el seu emissari quan demà torni amb un altre regal».

—I com és que no hi vas parlar aquell mateix dia? —va voler saber l’Hermione.

—En Dumbledore volia que ho féssim molt de mica en mica —va dir en Hagrid—, perquè veiés que complíem el que prometíem. Dient que tornaràs l’endemà amb un altre regal, i tornant l’endemà amb un altre regal, quedes com un senyor, no trobeu? I, de passada, a ells els hi dóna temps de familiaritzar-se amb el primer regal i comprovar que és un bon regal, i els hi fas venir ganes de rebre’n un altre. A més a més, amb un gegant com en Karkus, si els hi vols donar massa informació de cop et maten perquè els atabales. De manera que ens vam acomiadar amb una reverència i ens en vam anar i vam trobar una coveta molt acollidora per passar-hi la nit i l’endemà al matí hi vam tornar a anar i vam trobar que en Karkus ja ens esperava amb impaciència.

—I li vau parlar?

—I tant. Primer li vam regalar un casc de guerrer molt bonic, fet per gòblins, i per tant indestructible, i vam tenir una assentada amb ell.

—Què va dir?

—No gaire cosa —va dir en Hagrid—. Sobretot va escoltar. Però la cosa pintava bé. Havia sentit parlar d’en Dumbledore, i sabia que s’havia oposat a la matança dels últims gegants de la Gran Bretanya. Va semblar molt interessat pel que en Dumbledore li volia transmetre. I uns quants dels altres gegants, sobretot els que se sabien comunicar una mica amb nosatros, també es van aplegar al voltant a escoltar. Aquell dia ens en vam anar molt animats. Vam prometre-li que l’endemà al matí tornaríem amb un altre regal.

»Però a la nit tot es va esguerrar.

—Què va passar? —va tallar-lo en Ron, encuriosit.

—Ja us he dit que els gegants no estan fets per viure en societat —va dir en Hagrid amb tristesa—, o almenys no en un grup gaire gran. No hi poden fer més; s’estomaquen cada dos per tres. Els homes es barallen, les dones es barallen, els últims d’una antiga tribu es barallen amb els últims d’una altra, i això sense necessitat de disputar-se ni la teca ni la millor foguera ni el millor lloc per dormir. Semblaria que, com que la seva raça està a punt d’extingir-se, haurien de voler viure en pau, però…

En Hagrid va sospirar profundament.

—Aquella nit va esclatar una baralla. Ho vam veure des de la boca de la cova, que donava a la vall. Va durar moltes hores, i armaven un escàndol que no us ho podeu ni imaginar. Quan va sortir el sol, la neu estava tenyida de vermell, i vam veure-li el cap al fons de l’estany.

—El cap de qui? —va dir l’Hermione, reprimint una exclamació.

—El cap d’en Karkus —va dir en Hagrid, fent un esforç—. Hi havia un gurg nou, en Gulgumat. —En Hagrid va deixar anar un sospir—. La veritat és que no comptàvem que hi hauria un gurg nou tot just dos dies després d’haver començat a fer amistat amb el primer, i teníem el pressentiment que en Gulgumat no es mostraria tan disposat a escoltar-nos, però no podíem deixar-ho córrer.

—I vau anar-hi a parlar, tot i haver vist com tallava el coll a un altre gegant? —va demanar-li en Ron amb incredulitat.

—Oh, és clar —va dir en Hagrid—; no havíem pas fet tot aquell viatge per donar-nos per vençuts al cap de dos dies! Vam anar-lo a veure amb el tercer regal que hauríem hagut de portar a en Karkus.

»Vaig veure que no en trauríem res abans i tot d’obrir la boca. Portava el casc d’en Karkus, i, mentre ens hi acostàvem, no ens va parar d’examinar de reüll. És molt corpulent; es un dels més grans del grup. Té els cabells i les dents negres, i porta un collaret d’ossos que alguns semblaven de persona. Vaig decidir temptar la sort; li vaig allargar una gran peça cargolada de pell de drac i li vaig dir: “Un regal per al gurg dels gegants”. Doncs al cap d’un moment estava penjat de cap per avall, perquè dos dels seus companys m’havien aixecat pels peus.

L’Hermione es va tapar la boca amb les mans.

—I com te’n vas sortir? —va voler saber en Harry.

—Malament ho hauria tingut si no arriba a haver-hi l’Olympe —va dir en Hagrid—. L’Olympe va treure la vareta i va fer un dels encantaments més instantanis que he vist en ma vida. Una cosa espaterrant. Va atacar els dos que m’aguantaven amb un conjur conjuntivític i em van deixar anar a l’acte. Però amb això ens els havíem posat en contra, perquè els havíem atacat amb màgia i això és precisament el que els gegants no suporten dels bruixots. Vam haver de fugir cames ajudeu-me, sabent que no podríem tornar a acostar-nos al seu campament.

—Déu n’hi do, Hagrid —va dir en Ron amb un fil de veu.

—I com és que heu trigat tant a tornar, si només hi vau ser tres dies? —va voler saber l’Hermione.

—No ens en vam anar pas, al cap de tres dies! —va dir en Hagrid, amb aire indignat—. En Dumbledore comptava amb nosatros!

—Però si acabes de dir que sabíeu que no us hi podríeu tornar a acostar!

—De dia no, és clar. Vam haver de canviar una mica els plans. Vam passar un parell de dies amagats a la cova, espiant-los. I el que vam veure no ens va agradar gens.

—Va haver-hi més caps tallats? —va demanar-li l’Hermione, amb veu d’angúnia.

—No —va dir en Hagrid—. Tant de bo n’hi hagués hagut.

—Què vols dir?

—Doncs que vam veure que no la portaven votada a tots els bruixots, sinó només a nosatros.

—Hi havia cavallers de la mort? —va dir de seguida en Harry.

—Sí —va dir en Hagrid amb veu lúgubre—. N’hi havia un parell que els anaven a veure cada dia i portaven regals al gurg, i ell no els agafava ni els penjava de cap per avall.

—Com vas saber que eren cavallers de la mort? —va voler saber en Ron.

—Perquè en vaig reconèixer un —va remugar en Hagrid—. En MacNair; sabeu qui vull dir, no? Aquell que va manar que matessin en Becbrau… És boig; li agrada la sang tant com a en Gulgumat; no m’estranya que s’entenguin tan bé.

—I en MacNair, va acabar convencent els gegants perquè s’aliessin amb l’Innominable? —va voler saber l’Hermione, tota angoixada.

—Paciència, que encara no he acabat! —va dir contrariat en Hagrid, que, tenint en compte que d’entrada no els volia explicar res, ara se’l veia encantat de fer-ho—. L’Olympe i jo en vam parlar i vam arribar a la conclusió que, per molt que el gurg estigués a favor de l’Innominable, els altres no tenien perquè estar-hi. El que havíem de fer era mirar de guanyar-nos alguns dels altres, els que no volguessin en Gulgumat com a gurg.

—I com podíeu saber quins eren? —va voler saber en Ron.

—Home, havien de ser els que havien rebut més llenya, —va dir en Harry en to didàctic—. Els que, si tenien dos dits de seny, s’havien amagat d’en Gulgumat ficant-se a les coves de prop de la torrentera, com nosatros. I vam decidir recórrer totes les coves a la nit per veure si ens podíem guanyar la confiança d’uns quants.

—I us vau dedicar a ficar-vos en coves negres com la gola del llop per veure si hi trobàveu gegants? —va demanar-li en Ron, amb un to de temor reverencial a la veu.

—La veritat és que els gegants no era la cosa que més por ens feia —va dir en Hagrid—; més aviat ens feien por els cavallers de la mort. Abans de sortir, en Dumbledore ens havia dit que no ens hi baralléssim si ho podíem evitar; però el problema era que ells sabien que corríem per allà (m’imagino que en Gulgumat els hi devia dir). A la nit, mentre els gegants dormien i nosatros ens ficàvem per les coves, en MacNair i l’altre batien la muntanya buscant-nos. Va costar-me Déu i ajuda impedir que l’Olympe els abordés —va dir en Hagrid, i el somriure de la boca li va aixecar enlaire tota la barba—, perquè es moria de ganes d’atacar-los… Ui, deixa-la anar, l’Olympe, quan es dispara… És una fúria… Deu ser la sang francesa que li corre per les venes…

En Hagrid va quedar-se mirant el foc amb els ulls entelats. En Harry va deixar-lo somiejar mig minut i en acabat es va escurar el coll sorollosament.

—I com va acabar? Vau arribar a acostar-vos a cap dels altres gegants?

—Què?… Sí, sí, i tant. Sí; la nit que feia tres després de la mort d’en Karkus vam sortir de la cova on ens amagàvem i vam baixar cap a la torrentera, tota l’estona amb els ulls ben oberts per si vèiem els cavallers de la mort. Vam entrar en unes quantes coves, però no hi vam trobar res; i devia ser a la sisena que hi vam trobar tres gegants amagats.

—Devien estar-hi ben estrets —va dir en Ron.

—No hi cabia ni un kneazle —va dir en Hagrid.

—I no us van atacar quan us van veure? —va voler saber l’Hermione.

—Segurament ho haurien fet si haguessin estat una mica en forma —va dir en Hagrid—, però tots tres estaven malferits. La colla d’en Gulgumat els havia apallissat fins a deixar-los estabornits, i, quan havien tornat en si, s’havien arrossegat fins al primer amagatall que havien trobat. Doncs resulta que un m’entenia una mica, i traduïa el que dèiem als altres dos, i no ens va semblar que trobessin del tot malament el que els hi vam explicar. Vam anar-hi passant, per fer alguna cura als ferits, i diria que hi va haver un moment que vam tenir-ne sis o set de convençuts.

—Sis o set? —va dir en Ron, tot interessat—. Déu n’hi do… I què, pensen venir a lluitar amb nosaltres contra l’Innominable?

Però l’Hermione va dir:

—Què vol dir «hi va haver un moment», Hagrid?

En Hagrid se la va quedar mirant amb tristesa.

—La colla d’en Gulgumat va fer una batuda per les coves, i els que van sobreviure van perdre totes les ganes de continuar tenint tractes amb nosatros.

—Això vol dir que no vindrà cap gegant? —va dir en Ron, amb cara de decepció.

—No, no en vindrà cap —va dir en Hagrid, que va girar el bistec per posar-se’l per la part fresca exhalant un profund sospir—. Però vam fer el que havíem de fer, vam transmetre el missatge d’en Dumbledore i uns quants el van sentir i espero que uns quants el recordin. Potser els que no vulguin continuar amb en Gulgumat baixaran de la muntanya, i potser s’enrecordaran que en Dumbledore és amic seu… i potser vindran.

Les volves de neu havien cobert la finestra quasi del tot. En Harry va notar-se la túnica molla a l’altura dels genolls: l’Ullal li havia posat el cap sobre la falda i l’havia deixat ben bavejat.

—Hagrid… —va dir l’Hermione amb dolçor al cap d’una mica.

—Mana…

—Daixò… Vas trobar cap rastre… o vas saber res de la teva mare, mentre vau ser per allà?

En Hagrid va traspassar-la amb l’ull destapat i l’Hermione es va torbar.

—Perdona… No he dit res…

—És morta —va remugar en Hagrid—. Es va morir fa anys. M’ho van dir els altres.

—Vaja… T’acompanyo en el sentiment… —va dir l’Hermione amb un fil de veu. En Hagrid va arronsar les seves espatlles massisses.

—Gràcies —es va limitar a dir—. No la recordo gaire, de fet. No va ser gaire bona mare.

Van tornar a quedar callats. L’Hermione va mirar de reüll en Harry i en Ron, nerviosa, amb ganes que diguessin alguna cosa.

—El que encara no ens has explicat, Hagrid, és per què has arribat en aquest estat —va dir en Ron apuntant amb el dit a la cara tacada de sang d’en Hagrid.

—Ni per què has trigat tant a tornar —va dir en Harry—. En Sírius ens ha dit que Madame Maxime va tornar fa dies…

—Qui t’ha atacat? —va dir en Ron.

—No m’ha atacat ningú! —va dir en Hagrid amb vehemència—. No…

Però la resta de la frase va quedar ofegada pel so d’algú que trucava a la porta. L’Hermione va reprimir el crit que li volia sortir de la boca, però la tassa se li va escapar dels dits i li va caure a terra. L’Ullal va bordar. Tots quatre es van quedar amb la vista clavada en la finestra del costat de la porta, a través de la cortina gruixuda de la qual es transparentava l’ombra deformada d’una persona baixa i rabassuda.

—És ella! —va dir en Ron amb un xiuxiueig.

—Fica’t aquí sota! —va instar-lo en Harry mentre agafava la capa que fa invisible, se la tirava a sobre amb un gest que també va abraçar l’Hermione i en Ron s’afanyava a fer la volta a la taula per amagar-s’hi a sota amb ells. Arrambats l’un a l’altre, van recular cap a un racó. L’Ullal bordava a la porta com un boig. En Hagrid no sabia a quina paret tocava.

—Hagrid, amaga les nostres tasses!

En Hagrid va agafar les tasses d’en Harry i d’en Ron i les va ficar sota el coixí de la cistella de l’Ullal. L’Ullal s’havia posat dret, amb les potes de davant contra la porta, però en Hagrid el va apartar amb un cop de peu i va obrir.

Al llindar hi havia la professora Umbridge, vestida amb aquella seva capa verda de llana i amb un barret amb orelleres que hi feia joc. Amb els llavis contrets, es va haver de tirar enrere per poder mirar en Hagrid a la cara, perquè amb prou feines li arribava al melic.

—Bona nit —va dir amb veu forta i pausada, com si parlés amb una persona sorda—. Així, vostè és en Hagrid?

I va entrar d’una revolada a la cabanya sense esperar resposta, escorcollant-ho tot amb els seus ulls prominents.

—Fuig —va exclamar, fent brandar la bossa de mà contra l’Ullal, que li havia saltat a sobre amb la intenció de llepar-li la cara.

—Daixò… No voldria semblar mal educat —va dir en Hagrid, mirant-la als ulls—, però es pot saber qui coi és vostè?

—Sóc la Dolors Umbridge.

Ho va dir sense deixar de recórrer la cabanya amb els ulls, que dues vegades van quedar clavats en el racó on hi havia en Harry flanquejat per en Ron i l’Hermione.

—La Dolors Umbridge? —va dir en Hagrid, que semblava ben desconcertat—. Em pensava que vostè era de la Conselleria… Que no treballa amb en Fudge, vostè?

—Fins fa poc era la subsecretària titular del senyor conseller, efectivament —va dir la professora Umbridge, que havia començat a passejar amunt i avall de la cabanya fixant-se en els detalls més ínfims, des de la bossa de viatge arrambada a la paret fins a la capa tirada sobre la cadira—. Però ara sóc professora de Defensa contra les Forces del Mal…

—Té molts ronyons, doncs —va dir en Hagrid—; no tothom l’acceptaria, aquesta feina, en aquests moments.

—… i gran inquisidora de Hogwarts —va dir la professora Umbridge, com si no hagués sentit en Hagrid.

—Què és això? —va dir en Hagrid amb les celles arrufades.

—Això mateix li volia demanar jo —va dir la professora Umbridge, i va apuntar amb el dit als bocins de porcellana escampats per terra que abans havien sigut la tassa de l’Hermione.

—Ah —va fer en Hagrid, que va dirigir una mirada desvalguda cap al racó on hi havia amagats en Harry, en Ron i l’Hermione—. Això… ha sigut l’Ullal, que ha trencat una tassa… i n’he hagut d’agafar una altra.

En Hagrid va assenyalar la seva tassa, encara amb una mà sobre el bistec de drac que tenia aplicat a l’ull. La professora Umbridge se li va plantar al davant i es va dedicar a observar-lo amb detall tal com fins ara havia fet amb la cabanya.

—He sentit veus —va dir a en Hagrid amb dolçor.

—Parlava amb l’Ullal —va dir en Hagrid amb fermesa.

—I ell, li responia?

—A la seva manera, sí —va dir en Hagrid, incòmode—. Sempre he dit que l’Ullal és quasi com una persona.

—A la neu hi ha les petjades de tres persones que van de la porta del castell fins a la seva cabanya —va dir la professora Umbridge amb veu melosa.

L’Hermione va deixar anar una exclamació ofegada, i en Harry li va tapar la boca amb la mà. Per sort, en aquell moment l’Ullal ensumava sorollosament la vora del vestit de la professora Umbridge, i no va semblar que ella sentís res.

—Pensi que acabo d’arribar —va dir en Hagrid, i li va assenyalar la bossa de viatge fent un gest amb la seva manassa—. Potser és algú que ha vingut fa una estona i no m’hi ha trobat.

—No hi ha petjades que s’allunyin de la porta; només n’hi ha en aquesta direcció.

—Doncs no ho entenc… —va dir en Hagrid mentre s’estirava la barba nerviosament i tornava a mirar cap al racó on hi havia en Harry, en Ron i l’Hermione, com si busqués ajuda—. Ai coi…

La professora Umbridge va girar en rodó i va recórrer la cabanya mirant amb atenció a dreta i esquerra. Es va ajupir per mirar sota el llit. Va obrir els armaris. Va passar a dos dits d’on hi havia en Harry, en Ron i l’Hermione arrambats a la paret; en Harry va arribar a arronsar la panxa quan li va passar pel costat. Després de donar una ullada a l’interior de la marmita gegantina que en Hagrid feia servir per cuinar, va tornar a girar en rodo i va dir:

—Què li ha passat? Com s’ha fet tots aquests mals?

En Hagrid es va afanyar a treure’s el bistec de drac de la cara, cosa que en Harry va trobar que era una equivocació, perquè l’ull de vellut li va quedar al descobert, i també tota la sang fresca i coagulada que tenia a la cara.

—Ah… En un accident sense importància —va dir en to submís.

—Quina mena d’accident?

—Doncs… Vaig xocar.

—Va xocar? —va repetir ella amb fredor.

—Sí; amb l’escombra d’un amic. No hi volo mai, jo. Ja veu com sóc de gros; no crec que hi hagi cap escombra que suporti el meu pes. Doncs resulta que tinc un amic que cria cavalls abràxics (no sé si n’ha vist mai cap; són grossos, alats…), i vaig muntar-ne un una estona i…

—On ha estat tot aquest temps? —va demanar-li amb fredor la professora Umbridge, trencant-li el fil.

—Que on he estat?

—Sí, on ha estat —va repetir ella—. El curs ha començat fa dos mesos, l’ha hagut de substituir un altre professor, cap dels seus companys m’ha sabut dir on parava i se’n va anar sense deixar cap adreça. On ha estat?

Va haver-hi un silenci, durant el qual en Hagrid se la va quedar mirant amb l’ull que fins aleshores havia tingut tapat. En Harry es va imaginar com en Hagrid devia estar esprement-se el cervell buscant una resposta.

—He anat… he anat a refer-me —va dir.

—A refer-se? —va repetir la professora Umbridge, passejant la mirada per la cara botida i ensangonada d’en Hagrid, d’on, sense fer soroll, li anava degotant sang de drac sobre l’armilla—. Ah…

—Sí —va dir en Hagrid—; una mica d’aire fresc sempre va bé…

—És clar, com que amb la seva feina de guardià dels terrenys de Hogwarts no li deu tocar mai l’aire… —va dir la professora Umbridge amb dolçor, i la part de cara que en Hagrid no tenia negra o morada se li va enrojolar.

—Diguem un canvi d’aires, més aviat…

—Aires de muntanya, potser? —va dir amatent la professora Umbridge.

«N’està al corrent», va pensar en Harry amb l’ai al cor.

—De muntanya? —va repetir en Hagrid, mentre rumiava què li deia—. No; del sud de França. Vaig anar a prendre banys de sol… i de mar.

—De debò? —va dir la professora Umbridge—. Doncs no el veig gaire moreno.

—És que… és que tinc la pell molt blanca —va dir en Hagrid, amb un somriure falaguer que va permetre a en Harry veure que havia perdut dues dents.

La professora Umbridge el va traspassar amb la mirada, i a en Hagrid se li va esborrar el somriure de la boca. De cop ella es va posar bé la bossa de mà al plec del braç i va dir:

—Sàpiga que penso informar el senyor conseller del retard amb què ha arribat.

—Només faltaria —va dir en Hagrid, fent que sí amb el cap.

—També vull que sàpiga que, en la meva condició de gran inquisidora, tinc la ingrata però ineludible obligació de fer visites d’inspecció als meus col·legues. Així doncs, és probable que aviat ens tornem a veure.

I es va girar de cop i se’n va anar cap a la porta.

—Visites d’inspecció? —va repetir en Hagrid sense entendre res mentre la seguia amb la mirada.

—Tal com ho sent —va dir la professora Umbridge amb dolçor, mirant-lo al seu torn amb el puny al mànec de la porta—. La Conselleria està decidida a esporgar l’escola de professors incompetents, senyor Hagrid. Bona nit tingui.

I se’n va anar tancant la porta amb un cop sec. En Harry va estar a punt de treure’s la capa que fa invisible, però l’Hermione el va agafar pel puny.

—Espera’t un moment —li va dir a l’orella—. Potser encara no se n’ha anat.

Va semblar que en Hagrid havia pensat el mateix, perquè va córrer cap a la finestra i va apartar la cortina cosa d’un dit. Se’n torna cap al castell —va dir en veu baixa—. Ostres… Diu que fa visites d’inspecció?

—Sí —va dir en Harry mentre es treia la capa—. Ja ha decidit sotmetre la professora Trelawney a un temps de prova…

—Escolta, Hagrid, què ens penses fer fer a classe aquest any? —li va demanar l’Hermione.

—Ui, per això no heu de patir, perquè ja tinc moltes classes pensades —va dir en Hagrid amb entusiasme, i va arrreplegar el bistec de drac de la taula per tornar a posar-se’l a l’ull—. Us tinc reservats un parell d’éssers màgics per al GNOM d’aquest any. Ja ho veureu; són una cosa única.

—Única, en quin sentit? —va demanar-li l’Hermione per fer-lo parlar.

—No us ho penso dir —va dir en Hagrid cofoi—. No vull espatllar la sorpresa.

—Escolta, Hagrid —va dir l’Hermione en to seriós, parlant-li clar—; pensa que la professora Umbridge no trobarà gens bé que portis a classe cap ésser perillós.

—Perillós? —va dir en Hagrid amb expressió divertida—. Quines bestieses; no us portaria mai res perillós a classe, jo! És veritat que se saben defensar solets, però…

—Hagrid, pensa que has de superar la visita d’inspecció de la professora Umbridge, i serà més fàcil que la superis si veu que ens ensenyes a tenir cura dels porlocks, com es distingeix un knarl d’un eriçó i coses així! —va dir l’Hermione amb vehemència.

—Però això no és gaire interessant, Hermione —va dir en Hagrid—. Els éssers que us tinc reservats tenen molta mes gracia. Fa anys que els crio… Em sembla que en tinc l’únic ramat domèstic de tota la Gran Bretanya.

—Hagrid, per l’amor de Déu —va dir l’Hermione, preocupada de veritat—. La professora Umbridge aprofitarà qualsevol pretext per desfer-se de tots els professors que consideri que són massa afins a en Dumbledore. Va, Hagrid, sisplau, ensenya’ns alguna cosa avorrida que ens pugui sortir al GNOM…

Però en Hagrid es va limitar a fer un badall molt gros i a mirar anhelós amb l’ull destapat el gran llit que l’esperava en un racó.

—Mireu: he tingut un dia molt llarg, i és tard —va dir mentre tustava l’Hermione amb dolçor a l’espatlla, cosa que va fer que a l’Hermione se li dobleguessin les cames i caigués a terra amb un cop sord—. Ai, perdona… —va dir, i la va aixecar estirant-la pel coll de la túnica—. Escolteu, ara no vull que us comenceu a preocupar per mi… Us asseguro que us tinc preparades coses molt interessants per a les classes, i us demano que em feu el favor de tornà-us-en al castell… i sobretot d’esborrar les petjades que aneu deixant!

—No sé si li has deixat les coses prou clares —va dir en Ron a l’Hermione al cap d’una estona mentre tots tres tornaven cap al castell després d’haver comprovat que tenien via lliure i anaven esborrant les petjades fondes que deixaven sobre la neu gràcies al sortilegi esborrador que l’Hermione anava fent mentre caminaven.

—Doncs ja miraré de deixa’ls-hi clares demà —va dir l’Hermione amb determinació—. Li penso preparar les classes jo, si convé. Tant me fa que la professora Umbridge pugui despatxar la professora Trelawney, però no permetré que faci fora en Hagrid!





21. L’ull de la serp


Diumenge al matí, enmig d’un gruix de tres pams de neu, l’Hermione va obrir-se camí una altra vegada fins a la cabanya d’en Hagrid. En Harry i en Ron també hi volien anar, però la pila de deures endarrerits havia tornat a assolir unes proporcions alarmants i es van haver de quedar a la sala comunitària fent un esforç per no sentir l’alegre cridadissa de fora, on els alumnes es dedicaven a patinar per l’estany, a rossolar per la neu i, encara més empipador, a embruixar boles de neu que sortien disparades enlaire i anaven a picar contra les finestres de la torre de Gryffindor.

—Ja està bé! —va bramar en Ron, perdent finalment la paciència i traient el cap per la finestra—. Sóc delegat, i si torneu a tirar cap altra bola de neu contra aquesta finestra… Ai!!!

Va apartar el cap de la finestra a l’acte, amb la cara plena de neu.

—Són en Fred i en George —va dir amb amargor, i va tancar la finestra d’una revolada—. Poca-soltes…

L’Hermione va tornar de la cabanya d’en Hagrid abans de l’hora de dinar, tremolant una mica i amb la túnica molla fins als genolls.

—Com ha anat? —va voler saber en Ron, que va aixecar el cap quan l’Hermione va entrar—. Ja li has preparat totes les classes?

—Almenys ho he intentat —va dir amb veu cansada, i es va deixar caure en una butaca al costat d’en Harry. Va treure la vareta i va fer un gest sofisticat perquè de la punta en sortís un raig d’aire calent, i tot seguit es va apuntar la vareta cap a la túnica, que va anar exhalant vapor fins que se li va haver assecat del tot—. Quan hi he arribat ni tan sols hi era. M’he passat mitja hora trucant a la porta, i de cop ha sortit ranquejant del bosc…

En Harry va tocar l’ase. El bosc prohibit estava infestat de la mena d’éssers a causa dels quals en Hagrid podia acabar perdent la feina.

—Què hi amaga? T’ho ha dit? —va demanar a l’Hermione.

—No —va dir l’Hermione amb desànim—. Diu que vol que sigui una sorpresa. Jo li he volgut explicar el que passa amb la professora Umbridge, però ell no m’ha volgut escoltar; m’ha tornat a dir que ningú que tingui una mica de seny s’estima més estudiar els knarls que les quimeres… No crec que en tingui cap, de quimera, eh? —va afegir quan va veure la cara d’esglai d’en Harry i d’en Ron—; però no deu ser perquè no ho hagi intentat, pel que m’ha dit de com és de difícil d’aconseguir-ne ous. No sé quantes vegades li he dit que faria més ben fet de seguir el temari de la professora Grubbly-Planck, però estic convençuda que no ha escoltat quasi res del que li deia. Trobo que està una mica estrany, sincerament. I avui tampoc m’ha volgut dir com es va fer totes aquestes ferides que té.

L’endemà, la reaparició d’en Hagrid a la taula dels professors no va ser rebuda amb entusiasme per tots els alumnes. Alguns, com en Fred, en George i en Lee, van saltar d’alegria i van córrer entre les taules de Gryffindor i Hufflepuff per anar a estrènyer la manassa d’en Hagrid; d’altres, com la Parvati i la Lavender, es van mirar amb cara llarga i van sacsejar el cap. En Harry sabia que a molts els agradaven més les classes de la professora Grubbly-Plank, i ell mateix reconeixia íntimament que tenien la seva part de raó: segons la professora Grubbly-Planck, una classe interessant no havia de ser per força una classe on es corregués el perill d’acabar decapitat.

No sense una mica d’aprensió, i ben abrigats per no passar fred, en Harry, en Ron i l’Hermione van encaminar-se dimarts cap a la classe d’en Hagrid. En Harry no només patia pel que en Hagrid hagués pogut decidir ensenyar-los, sinó també per com la resta de la classe, i sobretot en Malfoy i els seus acòlits, es comportaria si la professora Umbridge els observava.

D’entrada, però, mentre s’obrien pas entre la neu en direcció al llindar del bosc, on en Hagrid ja els esperava, no van saber veure la gran inquisidora enlloc. En Hagrid continuava sense tenir gaire bon aspecte; els blaus de dissabte a la nit li havien agafat tons de verd i de groc, i alguns dels talls encara no se li havien tancat. En Harry no ho entenia: podia ser que l’hagués atacat alguna bèstia que tingués un verí que impedís que les ferides se li cicatritzessin? Com per fer encara més tètric el quadre, en Hagrid carregava a l’esquena una cosa que semblava mitja vaca morta.

—Avui farem la classe al bosc! —va dir en Hagrid amb veu forta i animada als alumnes que se li acostaven, assenyalant amb el cap l’espessor d’arbres de darrere seu—. Estarem més arrecerats. A més a més, els hi agrada la foscor.

—A qui li agrada la foscor? —va sentir en Harry que en Malfoy deia en to brusc a en Crabbe i a en Goyle, amb una ombra d’esglai a la veu—. Ho heu sentit, a qui ha dit que li agrada la foscor?

En Harry va recordar aquella vegada (l’única) que en Malfoy s’havia endinsat al bosc prohibit, en què tampoc havia demostrat ser gaire valent. Va riure per sota el nas; després del partit de quidditch, qualsevol cosa que fes angoixar en Malfoy era benvinguda.

—Esteu a punt? —va dir en Hagrid amb veu alegre, abraçant tota la classe amb la mirada—. He volgut esperar fins a cinquè per fer aquesta excursió al bosc, que ens permetrà veure aquestes bèsties en el seu hàbitat natural. Es tracta d’uns animals molt esquerps, i juraria que sóc l’única persona de tota la Gran Bretanya que ha aconseguit domesticar-ne.

—Segur que estan domesticats? —va dir en Malfoy en un to d’esglai encara més pronunciat que abans—. No seria la primera vegada que ens porta bèsties salvatges a classe!

Els alumnes de Slytherin van emetre un murmuri d’aprovació, i uns quants de Gryffindor també van fer cara de coincidir amb en Malfoy.

—És clar que ho estan —va dir en Hagrid, contrariat—. I ara, si no hi ha cap més pregunta absurda, seguiu-me!

I es va tombar i es va encaminar amb pas decidit cap al bosc. D’entrada els alumnes no es van mostrar gaire inclinats a imitar-lo. En Harry va mirar en Ron i l’Hermione, que li van fer un gest de resignació amb el cap, i tots tres van seguir els passos d’en Hagrid amb la resta de la classe al darrere.

Després de caminar cosa de deu minuts, van arribar a un indret on els arbres estaven tan junts que semblava que fos el vespre i impedien que a terra hi hagués neu. Amb una exclamació de queixa, en Hagrid va deixar a terra la mitja vaca que portava, va recular i es va tombar cap als alumnes, la majoria del quals se li anaven acostant amb cautela passant d’un arbre a un altre sense deixar de mirar amb recel a dreta i esquerra com si esperessin que alguna cosa els ataqués en qualsevol moment.

—Acosteu-vos més, acosteu-vos més —els animava en Hagrid—. Ara vindran atrets per l’olor de la carn, però tot i així els faré un crit perquè sàpiguen que sóc jo.

Es va tombar, va sacsejar el cap per apartar-se les grenyes de la cara i va deixar anar un crit estrident que va ressonar enmig de la boscúria com el xiscle d’algun ocell gegantí. Ningú va riure; la majoria estaven massa espantats per emetre cap so.

En Hagrid va tornar a fer aquell crit estrident. Va passar una estona durant la qual tota la classe no va parar de mirar nerviosament enrere i entre els arbres per si distingia allò que havia de venir. I de cop, en el moment que en Hagrid s’apartava la cabellera de la cara per tercera vegada i omplia els pulmons per tornar a cridar, en Harry va clavar un cop de colze a en Ron i va assenyalar amb el dit cap a un espai fosc retallat per dos teixos nuosos.

D’enmig de la penombra van sorgir dos ulls blancs, brillants i inexpressius, i, al cap d’un moment, una cara i un coll de drac i el cos esquelètic d’un gran cavall negre alat. L’animal va examinar la classe de passada, agitant la seva llarga cua negra, i tot seguit va abaixar el cap i es va posar a arrencar carn de la vaca morta amb els seus ullals esmolats.

En Harry es va treure un gran pes de sobre. Per fi es demostrava que no s’havia imaginat aquells éssers, i que existien de veritat. En Hagrid també els coneixia. Va mirar emocionat en Ron, però en Ron continuava mirant entre els arbres i al cap d’una mica va dir amb un xiuxiueig:

—Com és que en Hagrid no torna a cridar?

La majoria de la classe feia la mateixa cara d’estranyesa, nervis i expectació que en Ron, i tots miraven a dreta i esquerra sense arribar a fixar la vista en el cavall que tenien a pocs metres. Només hi havia dos alumnes més que semblava que el poguessin veure: un alumne nerviüt de Slytherin de darrere mateix d’en Goyle, que mirava amb molta cara de fàstic com el cavall menjava, i en Neville, que seguia amb els ulls el moviment ondulant de la seva llarga cua negra.

—I aquí en tenim un altre! —va dir en Hagrid amb orgull en el moment que de la boscúria emergia un altre cavall negre, que va plegar les seves ales apergaminades per cenyir-les al cos i va enfonsar el cap en la carronya—. Aviam; que aixequi el dit qui els pot veure!

Amb una alegria immensa de saber que per fi descobriria el misteri d’aquells cavalls, en Harry va aixecar el dit. En Hagrid va fer-li un gest d’assentiment amb el cap.

—Era d’esperar, Harry, que els poguessis veure —va dir, amb cara seriosa—. I tu també, Neville, és clar; i…

—Perdoni —va dir en Malfoy amb veu burleta—, però què figura que hem de veure exactament?

En Hagrid es va limitar a respondre-li assenyalant-li la carronya de vaca que hi havia estesa a terra. Tota la classe es va quedar mirant-ho un moment, i de cop uns quants alumnes van fer un crit ofegat i la Parvati va deixar anar un xiscle. En Harry va entendre el perquè: veure com tot de bocins de carn es desprenen tots sols de l’os i desapareixen com per art d’encantament devia ser una imatge realment molt estranya.

—Qui ho fa? —va demanar la Parvati a en Hagrid amb veu esgarrifada després d’haver-se amagat darrere l’arbre que tenia més a prop—. Qui es menja la carn?

—Els cavalls vesprals —va dir en Hagrid amb orgull, i al costat d’en Harry l’Hermione va fer un «ah!» de comprensió—. Hogwarts en té un ramat aquí al bosc. Aviam; qui sap…?

—Però si donen molt mala sort! —va interrompre’l la Parvati amb expressió alarmada—. Figura que porten tota mena de desgràcies a les persones que els poden veure; un dia la professora Trelawney em va dir…

—No és pas veritat —va dir en Hagrid, aguantant-se el riure—. Tot això són supersticions. No porten mala sort, i a més a més són molt intel·ligents i molt útils! Aquests no treballen gaire, perquè només tiren els carruatges de l’escola o serveixen de cavalcadura a en Dumbledore quan ha de fer un viatge llarg i no vol aparetre, però… Mireu, mireu, ara en vénen dos més…

D’enmig dels arbres van sortir dos cavalls més. Un va passar a tocar de la Parvati, que va tenir una esgarrifança i es va estrènyer contra l’arbre on s’havia amagat, i va dir:

—He notat una cosa. Em sembla que en tinc un a prop!

—No pateixis, que no et farà res —va dir en Hagrid amb paciència—. Aviam; qui em sap dir per què uns els podeu veure i els altres no?

L’Hermione va aixecar la mà.

—Digues —li va dir en Hagrid amb un somriure a la cara.

—Les úniques persones que poden veure els cavalls vesprals —va dir— són les que han vist la mort.

—Exactament —va dir en Hagrid en to solemne—. Deu punts per a Gryffindor. Doncs bé, els cavalls vesprals…

—Ehem, ehem…

Acabava d’arribar la professora Umbridge, que s’havia quedat a pocs metres d’on era en Harry, vestida novament amb el seu barret i la seva capa de color verd i amb el bloc de notes a punt. En Hagrid, que encara no havia sentit mai la tos postissa de la professora Umbridge, es va quedar mirant intrigat el cavall vespral que tenia més a prop, convençut que el soroll l’havia fet ell.

—Ehem, ehem…

—Ah, hola! —va dir en Hagrid a la professora Umbridge amb un somriure quan per fi va haver descobert d’on provenia l’estossec.

—Ha rebut la nota que li he fet arribar aquest matí a la cabanya, en què li deia que li faria una visita d’inspecció durant la classe d’avui? —li va demanar la professora Umbridge, fent servir la mateixa veu forta i pausada amb què se li havia adreçat el dia anterior, com si parlés amb un estranger que a més a més fos una mica curt.

—Sí, i tant —va dir en Hagrid tot cordial—. M’alegro que hagi sabut trobar-nos! Doncs bé, com pot veure (o potser no?), avui estem estudiant els cavalls vesprals.

—Perdoni —va dir la professora Umbridge alçant la veu i arrufant les celles mentre s’acostava la mà a l’orella—. Què ha dit?

En Hagrid va fer cara de sorpresa.

—He dit cavalls vesprals! —va dir cridant—. Aquells cavalls grossos i alats; sap quins vull dir?

I, per fer-se entendre, es va posar a agitar els braços com si fossin ales. La professora Umbridge va arrufar el front i, murmurant, va apuntar una cosa al bloc:

—Necessita… recórrer… a un llenguatge… primari… de signes.

—Deixem-ho córrer… —va dir en Hagrid, que es va tombar una altra vegada cap a la classe amb expressió de desconcert—. Daixò… Per on anàvem?

—No sembla… tenir… gaire… retentiva —va murmurar la professora Umbridge, prou alt perquè tothom la sentís. En Draco Malfoy no cabia a la pell; l’Hermione, en canvi, estava encesa de ràbia.

—Ah, sí —va dir en Hagrid, mirant de reüll el bloc de notes de la professora Umbridge però reprenent el fil sense arronsar-se—. Us volia explicar com és que en tenim un ramat. Aquest vespral —va dir, acariciant el primer cavall que havia arribat— es diu Tenebre, i és el meu preferit perquè és el primer que va néixer aquí al bosc…

—Ja sap que la Conselleria d’Afers Màgics té classificats els cavalls vesprals com a perillosos? —va interrompre’l la professora Umbridge amb veu sonora.

A en Harry se li va fer un nus a l’estómac, però en Hagrid es va limitar a riure.

—Els vesprals no són perillosos! És clar que et poden fúmer una bona queixalada si els empipes, però…

—Sembla… complaure’s… en la violència —va murmurar la professora Umbridge mentre tornava a escriure al seu bloc.

—Què diu! —va dir en Hagrid, que començava a fer cara de preocupació—. Un gos bé et mossega si el molestes, no? El que passa és que els vesprals tenen mala fama per la seva relació amb la mort. Abans la gent es pensava que eren un signe de mal averany; però s’equivocaven… Sí o no?

La professora Umbridge no li va respondre; va acabar d’escriure el que estava escrivint, i en acabat va aixecar la vista i va dir, novament amb veu forta i pausada:

—Vostè continuï fent la classe amb normalitat, que mentrestant jo aniré voltant —i va fer el gest de caminar, cosa que va fer esclatar en Malfoy i la Pansy Parkinson en riallades mudes— entre els alumnes —i va assenyalar amb el dit cada un dels membres de la classe— i els aniré fent preguntes —i es va assenyalar la boca volent dir que parlaria.

En Hagrid se la va quedar mirant, del tot desconcertat pel fet que es comportés com si ell no fos capaç d’entendre-la per mitjà del mer llenguatge parlat. L’Hermione tenia els ulls negats de llàgrimes d’impotència.

—Mala bruixa! —va dir a sota veu mentre la professora Umbridge s’acostava a la Pansy Parldnson—. Ja veig per on vas, mala pècora!…

—Bé… Aviam… —va dir en Hagrid, fent un visible esforç per recuperar el ritme normal de la classe—. Continuem. Els vesprals tenen moltes coses bones…

—Entén bé el sentit de tot el que diu el professor Hagrid? —va demanar la professora Umbridge a la Pansy Parkinson amb veu estentòria.

Igual que l’Hermione, la Pansy tenia llàgrimes als ulls, però de tant riure, fins al punt que la resposta que va donar va ser quasi inintel·ligible perquè havia d’aguantar-se les rialles tota l’estona.

—No… perquè… sempre sembla… que remugui…

L’Umbridge s’ho va apuntar al bloc. A en Hagrid se li van posar vermelles totes les parts de la cara on no tenia cap mal, però va fer un esforç per comportar-se com si no hagués sentit la resposta de la Pansy.

—Doncs això… moltes coses bones. Un cop els tens domesticats, com ho estan aquests, és impossible que et perdis mai més. Tenen un sentit de l’orientació impressionant; només els hi has de dir on vols anar que…

—Això si t’entenen, és clar —va dir en Malfoy en veu alta, i la Pansy Parkinson va esclatar a riure sufocadament una altra vegada. La professora Umbridge els va somriure a tots dos amb indulgència, i es va tombar de cop cap a en Neville.

—Vostè els pot veure, els vesprals, oi, Longbottom? —li va dir.

En Neville va fer que sí amb el cap.

—Qui ha vist morir? —li va demanar, en to indiferent.

—El meu avi… —va dir en Neville.

—I què en pensa, d’aquests animals? —li va demanar, assenyalant amb la seva mà molsuda els quatre cavalls, que ja havien deixat la carronya de vaca pràcticament reduïda a la carcassa.

—Doncs… —va dir en Neville, nerviós, mirant en Hagrid de reüll—. Doncs que… són bons…

—Els alumnes… no s’atreveixen… a reconèixer… que tenen por —va murmurar la professora Umbridge mentre feia una altra anotació al bloc.

—Això no és veritat! —va dir en Neville, alterat—. A mi no em fan por!

—És clar que no… —va dir la professora Umbridge a en Neville mentre li donava uns copets a l’espatlla amb un somriure que volia ser de complicitat però que a en Harry li va semblar més aviat una ganyota de fàstic—. Bé, professor Hagrid —va dir, girada cap a ell una altra vegada, amb la mateixa veu forta i pausada d’abans—; em sembla que amb això faré el fet. Si no hi ha res de nou, rebrà —i va fer el gest d’agafar una cosa invisible de davant seu— el resultat de la visita d’inspecció —i va assenyalar el bloc de notes— d’aquí deu dies —i va aixecar els deu dits de les seves mans molsudes.

Fet això, amb un somriure més ample que mai i una cara de gripau que el barret verd encara li accentuava més, es va allunyar tota altiva deixant en Malfoy i la Pansy Parkinson rient com bojos, l’Hermione tremolant literalment de ràbia i en Neville destarotat i trasbalsat.

—És una mala bruixa! És una harpia! —va esclatar l’Hermione al cap de mitja hora, mentre tornaven cap al castell passant pels mateixos corriols que havien obert abans a la neu—. Veieu què persegueix, no? És aquesta mania que té contra els híbrids; ara vol fer passar en Hagrid per un troll estúpid només perquè la seva mare era una geganta… I no hi ha dret, perquè la classe ha estat molt bé; diferent hauria sigut si ens hagués tornat a portar uixecs cul de tro, però els cavalls vesprals són inofensius; per en Hagrid, almenys, són uns àngels!

—La professora Umbridge ha dit que eren perillosos —va dir en Ron.

—Ves, és el que en Hagrid ha dit, que se saben defensar sols —va dir l’Hermione amb irritació—; i segur que algú com la professora Grubbly-Plank no ens els faria conèixer abans del MAG, però no ho heu trobat tot molt interessant? No ho heu trobat curiós, això que hi hagi gent que els pugui veure i gent que no? A mi m’agradaria poder-los veure.

—Vols dir? —va dir en Harry a mitja veu.

De cop l’Hermione va fer cara d’esglai.

—Ai, perdona’m, Harry… No, és clar que no; acabo de dir una bestiesa.

—No passa res —va afanyar-se a dir ell—. No pateixis.

—M’ha sorprès que hi hagués tanta gent que els pogués veure —va dir en Ron—. Tres en una classe!

—Escolta, Weasley, ara pensàvem una cosa —va dir una veu carregada de malícia. Gràcies a la neu, que havia ofegat el trepig dels seus passos, en Malfoy, en Crabb i en Goyle se’ls havien acostat sense fer soroll—. Tu creus que si veiessis que algú la dinya series capaç de veure la bomba més bé?

En Malfoy, en Crabbe i en Goyle els van avançar petant-se de riure, i, mentre s’anaven allunyant cap al castell, van posar-se a cantar «En Weasley és el millor». A en Ron se li van posar les orelles vermelles.

—No els hi facis cas; tu no els hi facis cas —va repetir l’Hermione, que va treure la vareta i va fer el sortilegi de fer sortir aire calent per obrir millor un camí al tou de neu verge que els separava dels hivernacles.

El desembre va arribar encara amb més neu i amb una allau impressionant de feina per als alumnes de cinquè. Les obligacions d’en Ron i l’Hermione com a delegats es van anar fent també cada vegada més feixugues com més s’acostava Nadal. Els va correspondre coordinar la feinada de decorar el castell («Estàs penjant garlandes mentre en Peeves les aguanta per l’altra punta amb la intenció de penjar-te a tu», deia en Ron); vigilar els alumnes de primer i de segon a l’hora del pati, que l’havien de passar a dintre a causa del temps glacial que feia («I són uns mocosos descarats; nosaltres segur que no érem així a primer», deia en Ron), i rondar pels passadissos fent torns amb l’Argos Filch, que tenia por que l’esperit nadalenc aflorés en forma de baralles entre bruixots («Té el cap ple de serradures, aquest», deia en Ron enfurismat). Anaven tan enfeinats que l’Hermione va deixar de fer barrets de mitja per als elfs i estava desesperada perquè en tenia tres per acabar.

—I tants elfs com hi ha que encara no he alliberat, que s’hauran de quedar a passar el Nadal aquí perquè no he fet prous barrets!

En Harry, que encara no s’havia vist amb cor de dir-li que en Dobby ho arreplegava tot, va inclinar el cap sobre el seu treball d’Història de la Màgia. La veritat era que no tenia ganes de pensar en el Nadal. Per primera vegada en tot el temps que feia que estudiava a Hogwarts, tenia ganes de passar les vacances lluny de l’escola. Entre la seva exclusió de l’equip de quidditch i el neguit per si sotmetrien o no en Hagrid a un temps de prova, se sentia molt dolgut amb Hogwarts. L’única cosa que esperava amb il·lusió eren les reunions de l’ED, i durant les vacances en deixarien de fer perquè quasi tots els integrants de l’ED passarien les festes en família. L’Hermione se n’anava a esquiar amb els seus pares, cosa que tenia en Ron meravellat perquè fins aleshores no sabia que els muggles es lliguessin unes tires primes de fusta als peus per lliscar muntanya avall. En Ron se n’anava al Cau amb la família. En Harry va passar uns quants dies corsecant-se d’enveja, fins que en Ron li va dir, quan en Harry li va demanar pel mitjà de transport que faria servir per anar cap a casa seva:

—Però si tu també véns! Que no t’ho vaig dir? La meva mare em va escriure fa dies per dir-me que et convidés a venir!

L’Hermione va aixecar els ulls al cel, però en Harry va tenir una alegria: passar el Nadal al Cau ho trobava una idea estupenda, i si la seva alegria va quedar una mica enterbolida va ser pel sentiment de culpabilitat que el va envair de no poder passar les festes amb en Sírius. Va arribar a pensar si podria convèncer la senyora Weasley perquè convidés també el seu padrí. A part que no creia que en Dumbledore permetés a en Sírius sortir de la casa de la plaça Grimmauld, però, va pensar que segurament la senyora Weasley no el voldria tenir a casa seva, perquè sempre estaven com gat i gos. En Harry no tenia notícies d’en Sírius des de l’última vegada que en Sírius se’ls havia aparegut a la llar de foc, i, tot i saber que amb la professora Umbridge a l’aguait era una imprudència voler posar-s’hi en contacte, l’entristia imaginar-se en Sírius tot sol a la vella mansió familiar, celebrant tristament el Nadal amb en Kreacher.

El dia de l’última reunió de l’ED abans de les vacances en Harry va arribar abans d’hora a la Sala de la Necessitat, i se’n va alegrar perquè, quan les teieres es van encendre, va veure que en Dobby havia tingut el detall de guarnir tota la sala amb decoració nadalenca. Estava convençut que ho havia fet en Dobby, perquè només un elf com ell era capaç de penjar del sostre tot de boles daurades amb una fotografia d’en Harry a cada una i amb la frase: «Feliç Harry Potter!».

En el moment que en Harry treia l’última bola, la porta es va obrir amb un grinyol i va entrar la Luna Lovegood amb el seu aire somiós de sempre.

—Hola —va dir amb veu absent mentre donava un cop d’ull al que quedava de decoració—. Que bonic! Que ho has posat tu?

—No —va dir en Harry—; ho ha posat en Dobby, l’elf.

—Mira, vesc —va dir la Luna somiosament, i va apuntar amb el dit un gran raïm de baies blanquinoses que en Harry tenia damunt del cap. En Harry es va apartar, i ella va dir—: Ben fet; acostuma a estar infestat de nirvals.

En Harry es va estalviar d’haver de demanar què eren els nirvals perquè de seguida van arribar l’Angelina, la Katie i l’Alicia, totes tres sense alè i amb cara de fred.

—Ja està —va dir l’Angelina amb veu apagada mentre es treia la capa i la deixava en un racó—, ja t’hem trobat substitut.

—Substitut? —va dir en Harry, sense saber de què parlava.

—I també per a en Fred i en George —va dir l’Angelina amb veu irritada—. Tenim caçador nou!

—Qui és? —va saltar en Harry.

—La Ginny Weasley —va dir la Katie.

En Harry se la va quedar mirant bocabadat.

—Què vols —va dir l’Angelina mentre treia la vareta i començava a exercitar el braç—. Però ho fa força bé, no et pensis. No es pot comparar amb tu, és clar —va dir, mirant-lo amb ulls tèrbols—, però com que no estàs disponible…

En Harry es va reprimir de replicar-li; que no ho veia, que li sabia molt més greu que a ella que l’haguessin exclòs de l’equip?

—I els batedors? —va voler saber, fent un esforç perquè no se li alterés la veu.

—Seran l’Andrew Kirke —va dir l’Alicia sense entusiasme— i en Jack Sloper. No són gaire bons ni l’un ni l’altre; però, comparats amb els altres ineptes que han vingut…

L’arribada d’en Ron, l’Hermione i en Neville va posar fi a aquesta trista conversa, i al cap de cinc minuts la sala era prou plena perquè en Harry pogués evitar les furibundes mirades de censura de l’Angelina.

—Aviam —va dir, per cridar tothom a l’ordre—. He pensat que avui podríem repassar tot el que hem estat fent fins ara, perquè és l’última reunió que fem abans de les tres setmanes de vacances de Nadal i no val la pena començar res nou…

—No farem res nou? —va dir en Zacharias Smith, amb un xiuxiueig de disgust que es va sentir a tota la sala—. Si ho arribo a saber no vinc.

—Llàstima que en Harry no t’ho hagi dit abans, doncs —va dir en Fred en veu alta.

Van sentir-se unes quantes rialletes. En Harry va veure que la Xo reia i va tornar a sentir aquella sotragada a l’estómac que se sent quan et falta un esglaó per arribar al capdavall d’una escala i fas un pas pensant-te que ja ets a baix.

—Podem practicar per parelles —va dir en Harry—. Farem deu minuts de conjur d’atur, i després podem posar els coixins i fer una mica més de pràctiques de conjur estabornidor.

Obedients, es van repartir per parelles; i, com cada vegada, en Neville es va haver d’aparellar amb en Harry. La sala no va trigar a omplir-se de crits d’«impedimenta!». Els afectats quedaven paralitzats una estona curta, durant la qual el seu company es dedicava a passejar la mirada per la sala observant l’activitat de les altres parelles, fins que la paràlisi els passava i feien ells el sortilegi.

En Neville havia millorat moltíssim. Al cap d’una estona, després d’haver patit tres vegades seguides l’efecte del conjur d’atur, en Harry va fer anar en Neville amb en Ron i l’Hermione per poder voltar per la sala observant els altres. Quan va passar pel costat de la Xo, la Xo li va somriure, i va haver de resistir-se a la temptació de tornar-hi a passar a cada moment.

Al cap de deu minuts de practicar el conjur d’atur, van escampar tots els coixins per terra per practicar el conjur estabornidor. L’espai era massa reduït per poder-lo practicar tots alhora, de manera que primer el va fer la meitat del grup mentre l’altra meitat s’ho mirava, i després van canviar. En Harry els observava ple d’orgull. Per molt que en Neville hagués estabornit la Padma Patil en lloc d’en Dean, que era a qui apuntava, afinava molt més que abans, i la resta de la colla també havia fet grans progressos.

Al cap d’una hora, en Harry els va fer parar.

—Ho feu molt bé —va dir amb la cara radiant—. Després de les vacances podrem començar a fer coses més serioses; potser conjurar patrons i tot.

Va sentir-se un murmuri d’emoció. La colla va començar a desfilar, com sempre, en grups de dos i de tres alumnes, i quasi tots van desitjar bones festes a en Harry quan li van passar pel costat. Molt animat, en Harry va començar a recollir els coixins amb en Ron i l’Hermione i a deixar-los endreçats. En Ron i l’Hermione se’n van anar abans que ell, que es va quedar romancejant una estona perquè la Xo encara hi era i tenia l’esperança que també ella li desitgés bon Nadal.

—Vés-te’n, vés-te’n —va sentir en Harry que la Xo deia a la Marietta, la seva amiga, i el cor li va fer un salt tan fort que es va pensar que li sortiria per la boca.

Va fer veure que posava bé la pila de coixins, convençut que ara que estaven sols ella li dirigiria la paraula, però en lloc d’això va sentir un sanglot.

Es va tombar i va veure la Xo plantada al mig de la sala, amb les llàgrimes caient-li galtes avall.

—Vaja… —va fer en Harry.

No sabia què fer; la Xo, immòbil, es limitava a plorar en silenci.

—Què et passa? —li va demanar amb veu feble.

Ella va sacsejar el cap i es va eixugar els ulls amb la màniga.

—Perdona —va dir amb veu de nas—. És que… el fet d’estar aprenent… totes aquestes coses… em fa pensar que… si en Cedric les hagués sabut… potser encara seria viu.

A en Harry li va caure l’ànima als peus. S’ho hauria hagut d’esperar: tenia ganes de parlar-li d’en Cedric.

—En Cedric les sabia, totes aquestes coses —va dir en Harry de mala gana—. N’havia de saber molt, perquè si no no hauria arribat al mig del laberint. Però, si en Voldemort et vol matar, no et pot salvar res ni ningú.

La Xo va començar a singlotar de sentir el nom de Voldemort, però va continuar mirant en Harry als ulls sense pestanyejar.

—Bé et vas salvar, tu, i només eres un nadó —va dir amb un fil de veu.

—Això és veritat —va reconèixer en Harry a contracor mentre s’encaminava cap a la porta—; però és una cosa que no m’explico jo ni s’explica ningú, i no és res de què pugui enorgullir-me’n.

—No te’n vagis, sisplau! —va dir la Xo, una altra vegada amb veu plorosa—. Perdona que m’hagi posat així. No et volia ofendre…

Va tornar a singlotar. Estava molt guapa, tot i tenir els ulls vermells i inflats. En Harry se sentia molt desgraciat; hauria estat tan feliç, amb un simple «bon Nadal»!

—Segur que, com que el vas veure morir —va dir la Xo mentre es tornava a passar la màniga pels ulls—, et fa sentir molt malament que et parli d’en Cedric… No deus tenir ganes que t’ho recordin, oi?

En Harry no li va respondre res; el que la Xo deia era veritat, però trobava que era una crueltat reconeixe-ho.

—Saps que ets un bon professor? —li va dir la Xo amb un somriure apagat—. Abans no m’havia sortit mai, això d’estabornir.

—Gràcies —va dir en Harry amb timidesa.

Van quedar-se mirant una bona estona. A en Harry li van venir moltes ganes d’anar-se’n corrents de la sala, però les cames no li responien.

—Mira, vesc —va dir la Xo amb un fil de veu, assenyalant el sostre.

Sí —va dir en Harry mirant enlaire, amb la boca molt seca—; però segur que és ple de nirvals.

—Què son els nirvals?

—No ho sé —va dir en Harry. La Xo se li havia acostat. Es notava el cervell «estabornit»—. L’hi hauràs de demanar a la llunàtica; a la Luna, vull dir.

La Xo va fer un soroll a mig camí entre un sanglot i una rialla i se li va acostar una mica més. En Harry li hauria pogut comptar les pigues del nas.

—Em caus molt bé, Harry.

En Harry tenia el cap en blanc. Va recorre’l un formigueig que li va paralitzar les cames, els braços i el cervell.

Ara encara la tenia més a prop. Li veia les llàgrimes adherides a les pestanyes…

Quan va tornar a la sala comunitària al cap de mitja hora, quasi tothom se n’havia anat a dormir i l’Hermione i en Ron eren a la vora del foc. L’Hermione escrivia una carta molt llarga; ja havia omplert mig pergamí, i la part escrita li penjava per un costat de la taula. En Ron estava ajagut a l’estora, escarrassant-se per acabar els deures de Transfiguració.

—Com és que has trigat tant? —va demanar en Ron a en Harry en el moment que en Harry es deixava caure a la butaca del costat de la de l’Hermione.

En Harry no li va respondre. Estava atordit. En part es moria de ganes d’explicar a en Ron i a l’Hermione el que li acabava de passar, i en part volia emportar-se el secret a la tomba.

—Harry, que et trobes bé? —li va demanar l’Hermione, mirant-lo de reüll per sobre de la punta de la ploma.

En Harry va arronsar les espatlles amb desgana. La veritat era que no sabia com estava.

—Què tens? —li va demanar en Ron, incorporant-se sobre un colze per veure millor en Harry—. Què t’ha passat.

En Harry no sabia per on començar, i tampoc sabia si tenia ganes d’explicar-los-ho o no. Just quan acabava de resoldre no dir-los res, però, l’Hermione va decidir per ell.

—La Xo t’ha entretingut després de la reunió, oi? —li va demanar sense embuts.

En Harry, desprevingut, va assentir amb el cap. En Ron va riure primer per sota el nas, i obertament quan es van mirar amb l’Hermione.

—Què volia? —va demanar, com aquell qui res.

—Doncs… —va començar en Harry, amb la veu una mica enrogallada. Es va escurar el coll, i va tornar a dir—: Doncs… És que…

—Us heu fet un petó? —va dir l’Hermione directament.

En Ron es va incorporar tan de cop que va tombar el tinter sobre l’estora, però se’n va desentendre i es va quedar mirant en Harry amb avidesa.

—Sí o no? —va voler saber.

En Harry va observar primer l’expressió mig encuriosida mig burleta d’en Ron, després l’interrogant que se li dibuixava a l’Hermione al front, i va fer que sí.

—Es veia a venir!!!

En Ron va aixecar el puny tancat en senyal de triomf i va esclatar en una riallada que va fer fer un bot a uns quants alumnes de segon que hi havia vora la finestra. En Harry es va quedar mirant amb un somriure forçat com en Ron es recargolava de riure a l’estora. L’Hermione va fer cara de disgust i es va tornar a concentrar en la carta.

—Què? —va acabar dient en Ron, aixecant la vista cap a en Harry—. Què tal, el petó?

En Harry va reflexionar un moment.

—Moll —va dir amb sinceritat.

En Ron va fer una exclamació que hauria sigut difícil de dir si era de congratulació o de fàstic.

—Perquè s’ha posat a plorar —va acabar de dir en Harry amb veu escanyada.

—Vaja —va dir en Ron, que va deixar de somriure—. Tan poc en saps, de fer petons?

—No t’ho sé dir —li va respondre en Harry, que no s’havia plantejat aquella possibilitat i va semblar que quedava capficat de cop—. Potser és això.

—Què ha de ser això, home! —va dir l’Hermione com aquell qui res mentre anava escrivint la seva carta.

—Com ho saps, que no? —va saltar en Ron.

—Ho sé perquè últimament la Xo es passa tot el dia plorant —va dir l’Hermione amb aire absent—. Plora al menjador, al vàter, a tot arreu…

—Doncs un petó més aviat l’hauria hagut d’animar… —va dir en Ron, amb una mitja rialla.

—Ron —va dir l’Hermione amb veu seriosa mentre sucava el plomí al tinter—, ets la persona més insensible que he tingut la desgràcia de conèixer.

—Com t’ho expliques, doncs? —va dir en Ron irritat—. Com pot ser que una persona plori quan li fan un petó?

—Això —va dir en Harry, una mica ansiós—. Com s’explica?

L’Hermione se’ls va mirar a tots dos amb cara de llàstima.

—Que no ho veieu, tot el que està passant la Xo? —els va demanar.

—No —van dir en Harry i en Ron alhora.

L’Hermione va sospirar i va deixar la ploma.

—És evident que està molt trista a causa de la mort d’en Cedric. També m’imagino que deu tenir les idees confuses perquè li agradava en Cedric i ara li agrades tu, Harry, i no acaba de saber si li agrades més tu o li agradava més en Cedric. També es deu sentir culpable d’haver-te fet un petó, Harry, perquè ho deu veure com un insult a la memòria d’en Cedric, i deu patir pel que la gent pugui pensar si comença a sortir amb tu. I segurament no deu saber ben bé què sent per tu, perquè tu ets precisament qui era amb en Cedric quan en Cedric es va morir, de manera que deu tenir un bon embolic al cap. Ah, i també té por que l’excloguin de l’equip de quidditch de Ravenclaw perquè vola molt malament.

Després d’aquesta explicació hi va haver un silenci tens, i tot seguit en Ron va dir:

—Una persona no pot sentir totes aquestes coses a la vegada, perquè explotaria.

—Com que tu tens tanta capacitat per sentir emocions com un tap de suro, et penses que tothom és com tu —li va dir l’Hermione amb insolència mentre tornava a agafar la ploma.

—M’ha buscat ella —va dir en Harry—. Si ella no… jo no… Se m’ha acostat, se m’ha tirat a sobre i… s’ha posat a plorar com una desesperada… No he sabut què fer…

—No et sentis culpable, tu, ara —va dir en Ron, alarmat només de pensar-hi.

—L’únic que havies de fer era consolar-la —va dir l’Hermione, que va aixecar la vista de cop amb inquietud—. L’has consolat, espero…

—Doncs… —va dir en Harry, que va notar que les galtes se li començaven a encendre—. Li he donat uns quants copets a l’esquena.

Va semblar que l’Hermione fes un esforç sobrehumà per no aixecar els ulls al cel.

—Encara l’hauries pogut fer més grossa —va dir—. I us continuareu veient?

—Per força, no? —va dir en Harry—. Bé ve a les reunions de l’ED!

—Ja m’entens —va dir l’Hermione amb irritació.

En Harry no va dir res. Les paraules de l’Hermione li havien posat davant dels ulls un futur ple de perspectives inquietants. Va intentar imaginar-se que anava a algun lloc amb la Xo —a Hogsmeade, per exemple— i que tots dos passaven hores seguides sols. Segur que, després del que havia passat, ara ella esperava que ell li demanés per sortir… Va regirar-se-li la panxa només de pensar-ho.

—És veritat —va dir l’Hermione distretament, concentrada una altra vegada en la carta—; ja tindràs temps per demanar-l’hi.

—I si no l’hi vol demanar? —va dir en Ron, que en tota l’estona no havia deixat d’observar en Harry amb cara de picardia.

—No diguis bestieses —va dir l’Hermione en to absent—. A en Harry li agrada des de fa temps; eh, Harry?

En Harry no va obrir la boca. Era veritat que la Xo li agradava des de feia temps; però, sempre que s’havia imaginat una escena amb tots dos sols, s’havia representat una Xo contenta, completament diferent d’aquella Xo que se li havia posat a sanglotar inconteniblement sobre l’espatlla.

—I tu, a qui escrius aquesta novel·la, si es pot saber? —va demanar en Ron a l’Hermione mentre procurava llegir el fragment de pergamí que ja fregava a terra. L’Hermione el va aixecar perquè no veiés res.

—A en Viktor.

—En Krum?

—Que en coneixem cap altre?

En Ron no va respondre, però va fer cara de contrarietat. Van estar callats cosa de vint minuts, durant els quals en Ron va enllestir el treball de Transfiguració sense parar d’esbufegar i de fer-hi esmenes i l’Hermione va escriure fins que se li va acabar el pergamí, el va cargolar i el va segellar. En Harry, per la seva banda, va estar contemplant tota l’estona el foc, amb el desig vivíssim que se li aparegués el cap d’en Sírius perquè li donés algun consell sobre les noies; però el foc espetegava i prou, més fluix cada vegada, fins que les brases candents es van reduir a cendra i en Harry va veure, recorrent la sala amb la mirada, que tornaven a ser els últims que hi quedaven.

—Me’n vaig a dormir —va dir l’Hermione, i es va encaminar cap a l’escala que portava a les habitacions de les noies fent un gran badall.

—Què li troba, a en Krum? —va demanar en Ron a en Harry mentre tots dos pujaven l’escala que portava a les habitacions dels nois.

—Home… —va dir en Harry, reflexionant-hi—. Pensa que és més gran, i és jugador internacional de quidditch…

—Tot això ja ho sé; però, a part d’això —va dir en Ron en to agreujat— no trobes que és una mica… rabiüt?

—Rabiüt? Potser sí —va dir en Harry, que continuava amb el pensament posat en la Xo.

Van desvestir-se i es van posar el pijama en silenci; en Dean, en Seamus i en Neville ja dormien. En Harry va deixar les ulleres sobre la tauleta de nit, es va ficar al llit sense tirar les cortines i es va quedar mirant el tros de cel estrellat que es veia per la finestra del costat del llit d’en Neville. Ni en somnis, la nit abans, no s’hauria pogut imaginar que vint-i-quatre hores més tard es farien un petó amb la Xo Xang…

—Bona nit —va remugar en Ron a la seva dreta.

—Bona nit —va dir en Harry.

Potser la pròxima vegada, si és que hi havia una pròxima vegada, estaria una mica més contenta… Li hauria hagut de demanar per sortir; segur que ella ho esperava, i que ara estava disgustada amb ell… O potser era al llit plorant encara en Cedric! Estava fet un embolic; en lloc d’aclarir-li les coses, l’explicació de l’Hermione encara les hi havia fet menys entenedores.

«Això és el que ens haurien d’ensenyar a l’escola», va pensar mentre es girava de costat, «el que tenen les noies al cap… Ens faria més servei que Futurologia, almenys…».

En Neville, adormit, va esbufegar. A fora va esgaripar un mussol.

En Harry va somiar que tornava a ser a la sala on feien les reunions de l’ED. La Xo l’acusava d’haver-la enredat a anar-hi, dient-li que li regalaria cent cinquanta cromos de les granotes de xocolata si hi anava. En Harry ho negava… La Xo cridava: «En Cedric me’n regalava molts! Mira!». I de les butxaques es treia grapats de cromos de les granotes de xocolata, i els tirava enlaire. Tot seguit es tombava cap a l’Hermione, que deia: «Sí que els hi vas prometre, sí, Harry… Trobo que ara li hauries de donar alguna altra cosa a canvi; la teva Raigdefoc, per exemple…». I en Harry replicava que no podia donar la Raigdefoc a la Xo perquè la tenia la professora Umbridge, i que a més a més aquella situació era absurda, perquè ell només havia anat a la sala on feien les reunions de l’ED a penjar unes quantes boles de Nadal amb la forma de la cara d’en Dobby…

El somni va canviar…

Es notava el cos fi, fort i flexible. S’esmunyia entre lluents barrots metàl·lics i lliscava a les fosques per un terra fred de pedra… Avançava de panxa a terra, arrossegant-se… Tot era a les fosques, però al voltant seu veia un munt d’objectes que feien estranys reflexos de colors vius… Girava el cap… A primera vista, el passadís semblava desert, però no ho estava; més enllà hi havia un home assegut, amb la barbeta contra el pit, amb el perfil de la cara retallat contra la penombra…

En Harry va treure la llengua… Va flairar l’olor d’aquell home… Era viu, però estava endormiscat, assegut davant de la porta del capdavall del passadís…

En Harry va estar temptat de mossegar-lo, però va reprimir aquell primer impuls perquè tenia coses més importants a fer…

L’home es va bellugar… Es va posar dret, i de la falda li va caure a terra una capa platejada; i en Harry va veure aquella figura borrosa i tensa que se li acostava, i la vareta que es treia del cinturó, i no va tenir alternativa… Va incorporar-se i va escometre’l una, dues, tres vegades, clavant-li els ullals a la carn, notant que li esberlava les costelles amb la força de les mandíbules, notant el flux calent de la sang…

L’home cridava de dolor, i de cop va callar… Va caure enrere, contra la paret… La sang degotava a terra…

El front li feia un mal horrorós… Semblava que li hagués d’esclatar…

—Harry! Harry!!!

Va obrir els ulls. Tenia el cos amarat de suor freda, el llençol cargolat al voltant del cos com un sudari i el front li cremava com si hi tingués un ferro roent.

—Harry!

En Ron estava inclinat sobre ell amb molta cara d’espant. Als peus del llit hi havia altres persones. Es va estrènyer el cap amb les mans; aquell dolor l’estava fent tornar boig… De cop es va girar i va vomitar agafat a la vora del matalàs.

—Està molt malament —va dir una veu esporuguida—. No hauríem de cridar algú?

—Harry! Harry!

Ho havia de dir a en Ron; l’hi havia de dir sens falta… Després d’agafar alè unes quantes vegades, en Harry es va incorporar al llit, fent un esforç per no tornar a vomitar i per aguantar aquell dolor insuportable…

—El teu pare… —va dir esbufegant i respirant fondo—. Han atacat el teu pare…

—Què? —va dir en Ron, sense entendre res.

—Que han atacat el teu pare! L’han mossegat… Està greu… Hi ha sang per tot arreu…

—Vaig a buscar algú —va dir la veu esporuguida, i en Harry va sentir un trepig que es perdia habitació enllà.

—Era un somni, home… —va dir en Ron, indecís—. Estaves somiant…

—Que no! —va dir en Harry, fora de si; era vital que en Ron ho veiés—. No era cap somni, almenys no un somni normal i corrent… Jo hi era, i ho he vist… He sigut jo!

Va sentir que en Seamus i en Dean murmuraven alguna cosa, però no en va fer cas. El dolor del front havia afluixat una mica, però continuava suant i tremolant com si estigués enfebrat. Va tornar a treure, i en Ron es va haver d’enretirar d’un salt.

—Harry, no et trobes bé —va dir amb veu tremolosa—. En Neville ha anat a buscar algú.

—Sí que em trobo bé! —va dir en Harry amb veu escanyada mentre s’eixugava la boca amb el pijama sense deixar de tremolar convulsivament—. No tinc res, jo; és pel teu pare, per qui t’has de preocupar ara… Hem de saber on és; està perdent molta sang; jo era una serp gegantina…

Va voler baixar del llit, però en Ron no el va deixar; en Dean i en Seamus, a tocar, continuaven parlant en veu baixa. En Harry no hauria sabut dir si va passar un minut o si en van passar deu; va continuar tremolant, mentre notava que el dolor de la ferida li minvava de mica en mica… De cop va sentir un trepig precipitat que pujava l’escala, i la veu d’en Neville una altra vegada:

—Passi, professora, passi.

La professora McGonagall va entrar a l’habitació d’una revolada vestida amb la seva bata de dormir de quadres escocesos i les ulleres posades de tort sobre el seu nas aguilenc.

—Què li passa, Potter? Què li fa mal?

En Harry no havia estat mai tan content de veure-la; era justament un membre de l’orde del Fènix, qui ara necessitava, no algú que el cuidés i li prescrivís pocions inútils.

—El pare d’en Ron corre perill —va dir mentre es tornava a incorporar al llit—. L’ha atacat una serp, i està greu. He vist com passava.

—Com vol dir, que ha vist com passava? —va dir la professora McGonagall, arrufant les celles.

—No l’hi sé dir… Estava adormit, i he vist que passava…

—Així, ho ha somiat, no?

—No! —va exclamar en Harry, desesperat que no l’entengués ningú—. Estava somiant una cosa que no hi tenia res a veure, un somni intranscendent, i de cop això me l’ha estroncat. No m’ho he imaginat; passava de veritat. El senyor Weasley dormia assegut a terra i l’ha atacat una serp monstruosa, i ha perdut molta sang, i ha caigut… Hauríem de saber on és…

La professora McGonagall se’l va quedar mirant a través de les ulleres tortes amb expressió horroritzada i incrèdula.

—No m’ho invento, i no sóc boig! —li va dir, alçant la veu—. Li repeteixo que he vist com passava!

—El crec, Potter —es va limitar a respondre-li la professora McGonagall—. Posi’s la bata, que anirem a veure el director.





22. L’Hospital de malalties i lesions màgiques de Santmungo


En Harry es va treure un pes de sobre tan gran quan va veure que la professora McGonagall se’l creia, que va saltar del llit sense dubtar gens i es va posar la bata i les ulleres.

—Vostè també haurà de venir, Weasley —va dir la professora McGonagall.

Van deixar plantats en Neville, en Dean i en Seamus a l’habitació, i, amb la professora McGonagall al capdavant, van baixar l’escala de cargol que conduïa a la sala comunitària, van sortir pel forat del quadre de la Senyora Grassa i van tirar passadís enllà a la claror de la lluna. A en Harry li semblava que el pànic l’hagués de dominar en qualsevol moment. Tenia ganes d’arrencar a córrer, de demanar auxili a en Dumbledore a crits; mentre ells caminaven a pas de tortuga, el senyor Weasley anava perdent sang; i aquells ullals (en Harry va fer un esforç per no pensar entre si «els meus ullals») no devien tenir verí? Van passar pel costat de la Senyora Norris, que va fixar en ells els seus ulls enormes i va esbufegar, però la professora McGonagall li va dir «Passa!» i es va esmunyir en la foscor.

Al cap de poca estona es plantaven davant de la gàrgola de pedra que guardava l’entrada del despatx d’en Dumbledore.

—Bales Brunzidores —va dir la professora McGonagall.

La gàrgola va cobrar vida i es va apartar d’un salt, la paret de darrere seu es va partir en dos i va aparèixer una escala de pedra que es movia cap amunt com unes escales mecàniques de cargol. Van pujar-hi tots tres, la paret es va tornar a tancar darrere seu amb un cop sord i van començar a ascendir fent voltes fins a arribar a una porta de roure envernissada amb un picaporta de llautó en forma de griu.

Tot i ser més de mitjanit, de dintre del despatx els va arribar una nítida remor de veus, com si el professor Dumbledore hi tingués deu o dotze visites.

La professora McGonagall va fer tres trucs amb el picaporta en forma de griu i les veus van callar de cop, com si les haguessin apagat amb un interruptor. La porta es va obrir sola, i la professora McGonagall va fer passar en Harry i en Ron.

L’habitació era a la penombra; els estranys aparells de plata de sobre les taules no xiulaven i emetien núvols de fum com de costum, sinó que estaven parats i muts; i els retrats d’antics directors i directores que cobrien les parets pesaven figues dintre dels seus marcs respectius. Darrere la porta, un meravellós ocell vermell i daurat de la mida d’un cigne dormitava al seu barrastral amb el cap sota l’ala.

—Bona nit, professora McGonagall; vostè dirà.

El professor Dumbledore, que estava assegut darrere la seva taula en una cadira de braços, es va inclinar endavant i va entrar en el cercle de claror que il·luminava tota l’estesa de papers que tenia al davant. Portava una bata porpra i daurada ricament brodada sobre una camisa de dormir blanca com la neu, però feia cara d’estar ben despert, i els seus penetrants ulls blaus es van clavar interrogativament en els de la professora McGonagall.

—Professor Dumbledore, en Potter ha tingut un… un malson —va dir la professora McGonagall—. Diu que…

—No ha sigut un malson —va saltar en Harry.

La professora McGonagall va mirar en Harry amb les celles arrufades.

—Endavant, Potter, expliqui-li vostè mateix al director què li ha passat.

—Doncs resulta que dormia, i… —va començar a dir en Harry; i, tot i l’ànsia que tenia perquè en Dumbledore se’l cregués, va irritar-lo una mica que el director es limités a mirar-se els dits entrecreuats de les mans i no li posés els ulls a sobre ni una vegada—. Però no ha sigut un somni normal; era de veritat… He vist com passava… —Va inspirar profundament, i va dir—: He vist com una serp gegantina atacava el pare d’en Ron; el senyor Weasley, vull dir…

Va semblar que les seves paraules ressonessin per tota l’habitació, i les va trobar ridícules, quasi còmiques i tot. Durant el breu silenci que va seguir, en Dumbledore es va repenjar al respatller de la cadira i es va quedar mirant el sostre amb aire meditatiu. En Ron va mirar primer en Harry i després en Dumbledore, pàl·lid i trasbalsat.

—Com ho has vist? —va demanar en Dumbledore a en Harry amb un fil de veu, encara sense mirar-se’l.

—No sé què dir-li… —va respondre en Harry, una mica secament—. Té importància? Ho he vist dintre el cap, em sembla…

—No m’has entès —va dir en Dumbledore, en el mateix to serè—. El que vull dir és si recordes on eres quan has vist que l’atacaven. Eres al costat de la víctima o contemplaves l’escena des de dalt?

Era una pregunta tan estranya que en Harry es va quedar mirant en Dumbledore amb la boca oberta; era com si ho sabés…

—La serp era jo —va dir—. Ho he vist tot a través dels ulls de la serp.

Tothom va quedar un moment callat, fins que en Dumbledore, mirant ara la cara blanca d’en Ron, va demanar en un to inesperadament imperatiu:

—Està greu, l’Arthur?

—Sí —va dir en Harry amb èmfasi. Com era que tots eren tan lents a entendre les coses? Com era que no es feien càrrec de la quantitat de sang que una persona pot arribar a perdre quan uns ullals li han foradat un costat? I com era que en Dumbledore no tenia la delicadesa de mirar-lo?

De cop, però, tan de cop que en Harry va tenir un sobresalt, en Dumbledore es va aixecar i va anar cap a un dels retrats de la paret que estaven penjats més enlaire.

—Everard! —va dir en to imperatiu—. I tu també, Dilys!

Un bruixot de cara esgrogueïda i cabells negres amb una mica de serrell i una bruixa vella de llargs tirabuixons grisos que hi havia al quadre del costat, tots dos aparentment sumits en un son profund, van obrir els ulls a Tacte.

—Ho heu sentit? —va dir en Dumbledore.

El bruixot va assentir amb el cap, i la bruixa va dir:

—Perfectament.

—És un home pèl-roig amb ulleres —va dir en Dumbledore—. Everard, vull que alerteu tothom perquè el trobi algú de confiança…

Tots dos van fer que sí amb el cap i van sortir per un costat del marc del quadre; però, en lloc d’aparèixer en algun dels quadres pròxims (com passava sovint a Hogwarts), ni l’un ni l’altre no es van tornar a deixar veure. En un dels quadres només hi va quedar un cortinatge negre de fons, i, a l’altre, una butaca de cuiro molt elegant. En Harry es va adonar que molts dels altres directors i directores que hi havia a les parets, tot i roncar i fer capcinades d’una manera molt convincent, el miraven furtivament de tant en tant amb els ulls entreoberts, i de cop i volta va explicar-se qui era que parlava quan havien trucat a la porta.

—L’Everard i la Dilys són dos dels directors de més reputació que ha tingut Hogwarts —va dir en Dumbledore mentre passava majestuosament pel costat d’en Harry, en Ron i la professora McGonagall i s’acostava a l’esplèndid ocell que dormia al barrastral del costat de la porta—. Tenen tanta fama que tant l’un com l’altre tenen retrats en altres institucions màgiques; i, com que poden passar lliurement d’un retrat a l’altre ens podran dir si hi ha hagut res de nou en algun d’aquests llocs…

—Però qui sap on és, el senyor Weasley! —va dir en Harry.

—Tingueu la bondat de seure tots tres —va dir en Dumbledore, com si en Harry no hagués dit res—; l’Everard i la Dilys poden trigar una estona a tornar. Minerva, et faria res fer aparèixer alguna cadira?

La professora McGonagall va treure la vareta de la butxaca de la bata, la va agitar i van sorgir del no-res tres cadires de fusta de respatller vertical, ni de bon tros tan còmodes com les butaques de tapisseria de flors que havia fet aparèixer en Dumbledore quan havien jutjat en Harry. Mentre s’asseia, en Harry va mirar en Dumbledore de reüll, i va veure que acariciava el plomatge daurat del cap d’en Fawkes amb un dit. El fènix es va despertar immediatament. Va estirar enlaire el seu cap harmoniós i va observar en Dumbledore amb els seus ulls negres i brillants.

—Necessitarem un avís —va dir en Dumbledore a l’ocell amb un fil de veu, i a l’acte hi va haver una flamarada i el fènix va desaparèixer.

A continuació en Dumbledore es va inclinar sobre un d’aquells fràgils aparells de plata que en Harry no havia sabut mai per a què servien, va portar-lo fins a la seva taula, es va asseure una altra vegada i hi va donar un copet molt fluix amb la punta de la vareta.

L’aparell va cobrar vida a l’acte i va començar a emetre una dringadissa rítmica. Del minúscul tub de plata del capdamunt van començar a sortir núvols de fum verd clar. En Dumbledore es va quedar observant el fum amb deteniment, amb el front arrufat. Al cap de no gaire, aquelles bafarades es van convertir en un torterol de fum cada vegada més espès… fins que de la punta en va sortir un cap de serp amb la boca molt oberta. En Harry va pensar que aquell aparell potser servia per confirmar la veracitat de la seva història, i va mirar ansiós en Dumbledore per si li corroborava aquella intuïció, però en Dumbledore no va aixecar la vista.

—Era d’esperar, era d’esperar —va murmurar en Dumbledore, aparentment parlant tot sol, sense deixar d’observar l’espiral de fum i sense demostrar gens de sorpresa—. Però, escindit en essència?

En Harry no va entendre ni poc ni molt el sentit d’aquella pregunta. La serp de fum, però, es va partir instantàniament en dues serps, que van continuar ondulant i enroscant-se enmig de la penombra. Amb una expressió de dolorosa satisfacció, en Dumbledore va donar un altre copet a l’aparell amb la vareta, que va fer que la dringadissa s’apagués i la serp de fum s’anés esvanint fins a convertir-se en una boirina tènue que no va trigar a desaparèixer.

En Dumbledore va tornar l’aparell a la seva tauleta de potes primes i esveltes. En Harry va veure que molts dels directors dels quadres el seguien amb la mirada, però quan van descobrir que els observava es van afanyar a fer l’adormit una altra vegada. En Harry hauria volgut demanar per a què servia aquell aparell, però abans que arribés a demanar-ho es va sentir un crit procedent de dalt de tot de la paret de la seva dreta: era el bruixot que responia al nom d’Everard, que havia tornat a aparèixer al seu quadre esbufegant.

—Dumbledore!

—Què has descobert? —va demanar-li en Dumbledore amatent.

—M’he posat a cridar fins que ha vingut gent corrents —va dir el bruixot mentre s’eixugava el front amb la cortina de darrere seu—, i els hi he dit que havia sentit algú voltant pel pis de baix (no m’han acabat de creure, però han baixat a mirar-ho, perquè ja saps que al pis de sota no hi ha retrats per anar-hi a espiar). El cas és que l’han pujat al cap d’un moment. L’he vist malparat; està tot ell ple de sang; m’he arribat al quadre de l’Elfrida Cragg per veure més bé com se l’emportaven…

—Molt bé —va dir en Dumbledore, i en Ron va tenir una esgarrifança—. Així, puc comptar que la Dilys el veurà arribar…

Al cap d’una mica, la bruixa de tirabuixons grisos va tornar també al seu quadre. Va desplomar-se estossegant a la cadira de braços i va dir:

—Doncs sí, Dumbledore; l’han portat a Sant Mungo… Han passat per davant del meu retrat carregant-lo a pes de braços… Fa mala cara…

—Gràcies —va dir en Dumbledore, que tot seguit es va girar cap a la professora McGonagall—. Minerva, hauries d’anar a despertar els altres nois Weasley.

—Ara hi vaig… —La professora McGonagall es va aixecar i va córrer cap a la porta. En Harry va mirar de reüll en Ron, que feia cara d’esglai—. Daixò, Dumbledore… I la Molly? —va dir la professora McGonagall des de la porta.

—Ja se’n cuidarà en Fawkes quan torni de vigilar que no s’acosta ningú —va dir en Dumbledore—. Però potser ja ho sap, amb aquell rellotge tan pràctic que té…

En Harry va saber que en Dumbledore es referia a aquell rellotge que, en lloc de dir l’hora, deia on paraven i com estaven els diferents membres de la família Weasley, i, amb una punyida al cor, va pensar que en aquells moments l’agulla del senyor Weasley devia assenyalar «perill de mort». Però era molt tard; segur que la senyora Weasley dormia i no havia mirat el rellotge. A en Harry li va venir fred de pensar en aquell impostorus que s’havia convertit en el cos exànime del senyor Weasley, amb les ulleres tortes i tot de sang regalimant-li cara avall… Però el senyor Weasley no es moriria; no es podia morir…

En Dumbledore es va posar a regirar un armari de darrere en Harry i en Ron. En va treure una tetera vella i ennegrida, que va deixar sobre la seva taula amb molt de compte. Va aixecar la vareta i va murmurar: «Portus!». Durant un instant la tetera va tremolar i va refulgir amb una estranya claror blavosa, fins que va tornar a quedar tan quieta i d’un negre tan opac com abans.

En Dumbledore va acostar-se a un altre retrat, aquesta vegada d’un bruixot d’expressió intel·ligent i barba acabada en punta que l’havien pintat lluint els colors verd i plata de Slytherin i que devia dormir molt profundament, perquè no va semblar que sentís el crit que li va fer en Dumbledore per despertar-lo.

—Phineas… Phineas!

Els retrats que cobrien l’habitació van deixar de fer veure que dormien i van girar el cap sense treure’l del marc per veure què passava. Com que el bruixot d’expressió intel·ligent continuava fent l’adormit, n’hi va haver uns quants que també es van posar a cridar-lo pel nom.

—Phineas! Phineas! Phineas!!!

En Phineas es va veure obligat a deixar de simular, i va obrir els ulls de cop amb un sobresalt fingit.

—Qui em crida?

—Necessito que tornis a anar al teu altre retrat, Phineas —va dir en Dumbledore—. Tinc un altre encàrrec.

—Que vagi al meu altre retrat? —va dir en Phineas amb veu aflautada, i va fer un gran badall també fingit mentre passejava els ulls per l’habitació i els acabava clavant en en Harry—. Per favor, Dumbledore; avui estic molt cansat…

La veu d’en Phineas resultava vagament familiar a en Harry; on l’havia sentit, aquella veu? Abans que hi pogués començar a donar voltes, però, els retrats de totes les parets van prorrompre en protestes.

—Això es diu insubordinació! —va bramar un bruixot corpulent de nas vermell fent brandar el puny—. Això es diu negligència!

—Tenim l’obligació moral de posar-nos al servei del director titular de Hogwarts! —va exclamar un bruixot vell d’aspecte malaltís que en Harry va veure que era l’Armando Dippet, el predecessor d’en Dumbledore—. T’hauria de caure la cara de vergonya, Phineas!

—Vols que el convenci, Dumbledore? —va dir cridant una bruixa d’ulls penetrants, aixecant una vareta molt gruixuda que més aviat semblava una vara de freixe.

—D’acord, d’acord —va dir el bruixot que es deia Phineas, mirant la vareta amb una mica de recel—; però segur que ja m’ha fet miques el quadre, tal com ha fet amb tota la família…

—En Sírius sap perfectament que no ha de tocar per res el teu quadre —va dir en Dumbledore, i en sentir això en Harry hi va caure a l’acte: havia sentit la veu d’en Phineas en aquell quadre aparentment buit que hi havia a l’habitació de casa en Sírius on dormia—. Vull que li passis avís que l’Arthur Weasley està malferit, i que la seva dona, els seus fills i en Harry Potter s’hi presentaran d’aquí no gaire. Ho has entès?

—L’Arthur Weasley, ferit; la dona, els fills i en Harry Potter, a punt d’arribar-hi per instal·lar-s’hi —va repetir en Phineas amb desgana—. Molt bé; entesos…

Va esmunyir-se per darrere del marc del quadre i va desaparèixer en el mateix moment que la porta del despatx es tornava a obrir. En Fred, en George i la Ginny van entrar darrere la professora McGonagall, tots tres amb cara de son i de trasbals, encara amb la roba de dormir.

—Harry, què ha passat? —li va demanar la Ginny, amb expressió d’esglai—. La professora McGonagall diu que has vist que el pare havia pres mal…

—El vostre pare ha estat atacat mentre complia una missió per a l’orde del Fènix —va dir en Dumbledore abans que en Harry arribés a obrir la boca—. L’han portat a l’Hospital de Malalties i Lesions Màgiques de Sant Mungo. Ara us faré tornar a casa d’en Sírius, perquè des d’allà és més avinent anar a l’hospital que no des del Cau. La vostra mare també hi farà cap.

—Com hi anirem? —va demanar en Fred amb cara d’angoixa—. Amb pols migratòria?

—No —va dir en Dumbledore—. Ara com ara, la pols migratòria no és un mitjà de transport segur, perquè tenen tota la xarxa sotmesa a vigilància. Agafareu un portarreu. —I els va assenyalar la vella tetera que tenia abandonada sobre la taula com un trasto—. Però haurem d’esperar que en Phineas Nigellus torni i ens digui el què… Vull saber segur que hi ha via lliure, abans de fer-vos-hi anar…

Va haver-hi una flamarada ben bé al mig del despatx i una ploma daurada va caure a terra voleiant.

—És l’avís d’en Fawkes —va dir en Dumbledore, que va agafar la ploma al vol—. La professora Umbridge ja sap que no sou al llit… Minerva, procura distreure-la; explica-li qualsevol cosa que et passi pel cap.

La professora McGonagall se’n va anar fent voleiar els faldons de la seva bata de quadres escocesos.

—Diu que els rebrà encantat —va dir amb desgana una veu darrere en Dumbledore; el bruixot que es deia Phineas tornava a ser davant de l’estendard de Slytherin—. El meu rebesnét sempre ha tingut un gust peculiar pel que fa als convidats…

—Acosteu-vos, doncs —va dir en Dumbledore a en Harry i als germans Weasley—. I afanyeu-vos, abans no rebem cap visita més.

En Harry i els seus companys es van congregar al voltant de la taula d’en Dumbledore.

—Tots heu fet servir un portarreu alguna vegada? —els va demanar en Dumbledore, i tots van fer que sí amb el cap mentre allargaven la mà per tocar alguna part de la tetera ennegrida—. Molt bé. Quan digui tres: un… dos…

Va ser un instant de no res: just abans que en Dumbledore digués «tres», en Harry va aixecar la vista per mirar-lo (eren molt a prop l’un de l’altre) i els ulls blaus d’en Dumbledore van anar del portarreu als ulls d’en Harry.

De cop, a en Harry la cicatriu li va començar a coure com si li cremés, com si l’antiga ferida se li hagués tornat a obrir, i, contra tota voluntat i tot desig, però amb una força irresistible, va assaltar-lo un odi tan intens que, durant aquella fracció de segon, no hauria volgut res més que atacar… mossegar… clavar els ullals en aquell home que tenia al davant…

—… i tres.

En Harry va notar una forta sotragada darrere el melic, va deixar de tocar de peus a terra, i, amb la mà aferrada a la tetera, va notar que anava topant contra els altres mentre giravoltaven espai enllà dintre d’un remolí de vent i color, enduts per la tetera… fins que els peus li van picar contra terra amb tanta força que els genolls li van fallar, la tetera va caure a terra amb un cataclanc i una veu pròxima va dir:

—Ja torneu a ser aquí, bords fastigosos? És veritat que el vostre pare s’està morint?

—Toca el dos!!! —va bramar una altra veu.

En Harry es va posar dret i va mirar al seu voltant: havien arribat a la lúgubre cuina del soterrani del número dotze de la plaça Grimmauld. Els únics punts de llum eren la llar de foc i una espelma recoberta de regalims de cera que il·luminava les sobres del sopar d’una persona sola. En Kreacher s’havia esfumat per la porta que pujava al rebedor després d’arremangar-se el tapaculs i d’haver-los llançat una mirada malèvola, i en Sírius se’ls acostava amb aire preocupat. Anava sense afaitar, encara portava el vestit d’estar per casa i feia una mica aquella olor de beguda fermentada tan característica d’en Mundungus.

—Què ha passat? —va dir mentre allargava una mà a la Ginny per ajudar-la a aixecar-se—. En Phineas Nigellus m’ha dit que l’Arthur està malferit…

—Demana-l’hi a en Harry —va dir en Fred.

—Això; jo també tinc ganes de saber-ho —va dir en George.

Els bessons i la Ginny es van quedar mirant-lo. El trepig d’en Kreacher a l’escala es va aturar.

—Ha sigut… —va començar a dir en Harry, i es va adonar que li resultaria més difícil explicar-ho a ells que no a la professora McGonagall i a en Dumbledore—. He tingut… una mena de… de visió…

I els va explicar tot el que havia vist, però alterant-ho de manera que semblés que havia viscut l’atac de la serp com a mer espectador, no a través dels ulls de la serp. En Ron, que encara estava molt blanc, se’l va mirar de reüll, però no va dir res. Quan en Harry va haver acabat, en Fred, en George i la Ginny van continuar un moment amb els ulls clavats en ell. En Harry no hauria sabut dir si eren imaginacions seves o no, però li va semblar que el miraven amb expressió acusadora. En tot cas, si li recriminaven el simple fet d’haver estat observador de l’atac, s’alegrava de no haver-los explicat que a més a més ho havia vist des de dintre la serp mateix.

—Ha arribat, la nostra mare? —va dir en Fred mirant en Sírius.

—Segurament encara no sap res del que ha passat —va dir en Sírius—. El més urgent era fer-vos sortir de l’escola abans que la professora Umbridge s’hi fiqués. M’imagino que en Dumbledore deu estar posant la Molly al corrent de tot en aquests moments.

—Hem d’anar a Sant Mungo —va dir en to peremptori la Ginny, que de cop va mirar els seus germans i va veure que tots portaven pijama—. Sírius, que ens podries deixar una capa o alguna altra cosa per posar-nos a sobre?

—Tranquils! No hi podeu anar així com així, a Sant Mungo! —va dir en Sírius.

—És clar que hi podem anar… —va dir en Fred, amb expressió obstinada—. És el nostre pare!

—I com penseu explicar que us heu assabentat que han atacat l’Arthur abans i tot que l’hospital n’hagi informat la seva dona?

—Quina importància té, això? —va dir en George, indignat.

—Molta, en té, perquè no ens convé cridar l’atenció sobre el fet que en Harry té visions de fets que passen a centenars de quilòmetres de distància! —va dir en Sírius, que començava a perdre la paciència—. Us imagineu quin ús en faria, la Conselleria, d’aquesta informació?

En Fred i en George van fer cara d’importar-los ben poc l’ús que la Conselleria pogués fer de res. En Ron continuava pàl·lid i mut.

La Ginny va dir:

—Ens ho hauria pogut explicar algú altre… Ens ho hauria pogut dir algú que no fos en Harry…

—Qui? —va dir en Sírius, de mal humor—. Mireu; el vostre pare ha pres mal mentre complia una missió per a l’orde, i les circumstàncies són prou fosques per si mateixes perquè a sobre se sàpiga que els seus fills se n’han assabentat al cap d’un moment d’haver passat; podríeu perjudicar greument l’orde…

—Tant se’ns en fot, l’orde! —va saltar en Fred.

—L’únic que ara compta per a nosaltres és que el nostre pare es pot morir! —va cridar en George.

—El vostre pare tenia perfecta consciència d’on es ficava, i no s’alegraria precisament de saber que heu esguerrat els plans de l’orde! —va dir en Sírius, tan enfurismat com ells—. És així mateix, i per això mateix no pertanyeu a l’orde. Hi ha coses que encara no enteneu, com ara la dignitat de morir per una causa!

—Per a tu és fàcil parlar així, tancat a caseta! —va bramar en Fred—. No t’hi jugues la pell, tu!

La mica de color que li quedava a en Sírius a la cara es va esvair. Durant un moment va semblar que estava temptat de clavar un cop de puny a en Fred, però quan va obrir la boca per parlar ho va fer amb veu ferma i serena.

—Comprenc que no és gens fàcil, però hem d’obrar com si encara no en sabéssim res. I no ens mourem d’aquí fins que no tinguem notícies de la vostra mare, d’acord?

En Fred i en George van continuar fent cara de no estar-hi conformes. La Ginny, en canvi, es va acostar a la cadira que tenia més a prop i s’hi va deixar caure. En Harry va mirar en Ron, que va fer un moviment estrany, a mig camí entre un gest d’assentiment i un arronsament d’espatlles, i es van asseure tots dos. Els bessons es van quedar mirant fixament en Sírius una mica més, i van acabar asseient-se un a cada costat de la Ginny.

—Així m’agrada —va dir en Sírius en to conciliador—; i ara, per passar l’estona, què us sembla si prenem alguna cosa de beure? Batut de bescuit, appropinquet!

Va aixecar la vareta i van sortir del rebost mitja dotzena d’ampolles que se’ls van acostar planant per l’aire, van recórrer lliscant tota la llargada de la taula dispersant-hi totes les sobres del sopar d’en Sírius i es van parar en sec una davant de cada un. Tots van beure, i durant una estona només es van sentir els espetecs del foc i el cop sord de les ampolles a la taula.

En Harry només bevia per fer alguna cosa. Per dintre el rosegava un dolorós rau-rau de remordiment. Si no fos per ell no serien allà; encara serien tots al llit, dormint. I no el consolava pensar que, avisant del que havia passat, havia fet possible que localitzessin el senyor Weasley, perquè hi havia el fet inqüestionable que havia sigut ell precisament qui l’havia atacat.

«No siguis burro; no tens ullals, tu», va pensar, fent un esforç per no perdre la calma; però la mà que aguantava l’ampolla de batut de bescuit li tremolava. «Tu eres al llit, i no atacaves a ningú…».

«I això que ha passat al despatx d’en Dumbledore, què?», va pensar. «També m’han vingut ganes d’atacar en Dumbledore…».

Va deixar l’ampolla sobre la taula amb més energia del compte, i se li va tombar. No se’n va adonar ningú. De cop, una flamarada a l’aire va il·luminar els plats bruts que tenien al davant i, entre exclamacions de sorpresa, sobre la taula van caure un pergamí i una ploma daurada de cua de fènix.

—En Fawkes! —va saltar en Sírius, que va agafar el pergamí d’una revolada—. Aquesta no és la lletra d’en Dumbledore; deu ser una nota de la vostra mare… Teniu…

Va allargar la carta a en George, que la va obrir i la va llegir en veu alta:

—«El pare encara és viu. Ara mateix surto cap a Sant Mungo. Vosaltres no us mogueu. Us faré arribar notícies de seguida que pugui. Mama».

En George va mirar tothom de la taula.

—Encara és viu… —va dir, arrossegant la veu—. Però això deu voler dir que…

No va haver d’acabar la frase. A en Harry també li va fer pensar que el senyor Weasley es devia debatre entre la vida i la mort. Encara amb una pal·lidesa extrema, en Ron es va quedar mirant el revers de la carta de la seva mare, com si esperés trobar-hi alguna paraula de consol. En Fred va arrencar el pergamí de les mans d’en George, el va llegir per a ell i en acabat va aixecar els ulls cap a en Harry, que va notar que la mà amb què agafava el batut de bescuit li tornava a tremolar i la va estrènyer amb força al voltant de l’ampolla perquè li passés la tremolor.

En Harry no recordava cap altra nit que se li hagués fet tan llarga com aquella. En Sírius va proposar-los una sola vegada, però sense gaire convenciment, que se n’anessin tots a dormir, però les mirades de retret que li van dirigir tots els germans Weasley van constituir una resposta prou eloqüent. Quasi tota l’estona la van passar asseguts en silenci al voltant de la taula, mirant com el ble de l’espelma s’anava enfonsant en la cera líquida, acostant-se de tant en tant l’ampolla als llavis, i obrint la boca només per demanar l’hora, interrogar-se sobre com devia anar tot i dir-se els uns als altres que, si hi havia cap mala notícia, ho sabrien de seguida, perquè devia fer estona que la senyora Weasley havia arribat a Sant Mungo.

En Fred es va endormiscar i va començar a fer capcinades. La Ginny estava arraulida a la cadira com un gat, però tenia els ulls oberts, perquè en Harry veia com s’hi reflectia el foc de la llar. En Ron s’aguantava el cap amb les mans, i no es podia saber si estava despert o adormit. En Harry i en Sírius es miraven tot sovint, intrusos en aquell dol familiar, i continuaven esperant…

A les cinc i deu del matí segons el rellotge d’en Ron, la porta es va obrir d’una revolada i va irrompre a la cuina la senyora Weasley. Estava molt blanca; però, quan tots es van tombar per mirar-la, amb en Fred, en Ron i en Harry mig drets, els va fer un somriure lànguid.

—Se salvarà —va dir, amb veu feble i cansada—. Ara dorm. El podem anar a veure tots d’aquí una estona. Ara li fa companyia en Bill; avui al matí no anirà a treballar.

En Fred va tornar a caure a la cadira tapant-se la cara amb les mans. En George i la Ginny es van aixecar, van córrer cap a la seva mare i s’hi van abraçar. En Ron va fer una rialleta nerviosa i es va empassar d’un glop la mica de batut de bescuit que li quedava.

—A esmorzar! —va dir en Sírius en veu alta i alegre mentre es posava dret d’un salt—. On s’ha ficat aquest coi d’elf? Kreacher! Kreacher!!!

Però en Kreacher no compareixia.

—Bah, deixem-ho córrer —va murmurar en Sírius mentre comptava quants eren—. Aviam; ha de ser un esmorzar per… Som set… Doncs set racions d’ous amb cansalada, i te, i torrades…

En Harry va córrer cap als fogons per ajudar-lo. Se sentia indigne de participar de l’alegria de la família Weasley, i esperava amb temor el moment en què la senyora Weasley li demanaria que li expliqués la visió que havia tingut. Quan tot just acabava de treure els plats del trinxant, però, la senyora Weasley els hi va agafar de les mans i li va fer una abraçada.

—No vull pensar què hauria passat si no arriba a ser per tu, Harry —va dir amb veu escanyada—. Haurien trigat molt a trobar l’Arthur, i quan l’haguessin trobat ja no hi hauria hagut res a fer, però gràcies a tu és viu i en Dumbledore s’ha pogut empescar una explicació per justificar on era l’Arthur, perquè si no se l’hauria carregat; mira l’Sturgis, pobre…

A en Harry li pesava tota aquella gratitud, però per sort la senyora Weasley no va trigar a deixar-lo per anar a agrair a en Sírius que hagués tingut cura dels seus fills aquella nit. En Sírius li va respondre que estava molt content d’haver pogut ajudar en alguna cosa i es va oferir a tenir-los allotjats a casa mentre el senyor Weasley estigués a l’hospital.

—Ai, Sírius, t’ho agrairia moltíssim… Creuen que hi haurà de passar uns quants dies, i estaria molt bé que ens tingués a prop… Però és clar, això vol dir que per Nadal encara ens tindries aquí…

—Com més serem més riurem! —va dir en Sírius, amb una franquesa tan gran que la senyora Weasley li va fer un somriure més gran encara, es va posar un davantal i va començar a ajudar-lo a preparar l’esmorzar.

—Sírius —va murmurar en Harry, incapaç d’aguantar ni un segon més—. Tens un moment? M’agradaria comentar-te una cosa.

Va entrar al rebost, que estava a les fosques, i en Sírius el va seguir. Sense cap preàmbul, en Harry va explicar en detall al seu padrí la visió que havia tingut, incloent el fet que ell havia sigut la serp que havia atacat el senyor Weasley.

Aprofitant la pausa que en Harry va fer per agafar alè, en Sírius li va dir:

—Ho has explicat, això, a en Dumbledore?

—Sí —va dir en Harry de mal humor—, però no m’ha dit què podia significar. Últimament no em diu res, de totes maneres…

—Estic convençut que si constituís motiu de preocupació t’ho hauria dit —va dir en Sírius amb fermesa.

—Però encara hi ha una altra cosa —va dir en Harry, amb una veu que era poc més que un xiuxiueig—. Sírius, em sembla que… que m’estic tornant boig. Al despatx d’en Dumbledore, just abans de sortir amb el portarreu, durant un instant m’he sentit com si fos la serp, m’he sentit serp, i, mentre mirava en Dumbledore, la cicatriu em feia molt mal… Tenia intenció d’atacar-lo, Sírius!

De la cara d’en Sírius només en veia una ratlla; la resta estava en la penombra.

—Deu haver sigut una simple seqüela de la visió d’un moment abans —va dir en Sírius—. Encara devies tenir al cap aquell somni o el que sigui, i…

—No, no ha sigut això —va dir en Harry, negant amb el cap—; ha sigut una cosa que m’ha sortit de dintre, com si tingués la serp dintre meu.

—Et convé dormir —va dir en Sírius amb resolució—. Esmorzaràs, i quan acabis pujaràs a dalt a dormir, i havent dinat aniràs a veure l’Arthur amb tota la colla. Estàs alterat, Harry, i et culpes d’una cosa que n’has sigut testimoni i prou; i sort que n’has sigut testimoni, perquè si no l’Arthur seria mort. No t’hi capfiquis més.

Va donar un copet a en Harry a l’espatlla i va deixar-lo al rebost tot sol, a les fosques.

Tret d’en Harry, tots es van passar el matí dormint. En Harry va pujar a l’habitació que en Ron i ell havien compartit les últimes setmanes d’estiu, però així com en Ron es va ficar al llit i es va adormir a l’acte, ell es va quedar a sobre el llit sense desvestir-se, amb l’esquena arrepenjada a les barres de metall de la capçalera, en una postura volgudament incòmoda: no volia adormir-se de cap manera, perquè tenia por de tornar-se a convertir en una serp en somnis i de despertar-se sabent que havia atacat en Ron o que s’havia dedicat a reptar per tota la casa empaitant algú altre…

Quan en Ron es va despertar, en Harry va fer veure que ell també havia tingut un son reparador. Mentre dinaven els van arribar els baguls de Hogwarts, de manera que es van poder vestir de muggles per anar a Sant Mungo. Excepte en Harry, tothom va estar animat i xerraire tota l’estona que van trigar a treure’s les túniques per vestir-se amb texans i jerseis de xàndal. Quan la Nimfadora Tonks i l’Ull-foll van arribar per escortar-los per Londres, els van rebre amb molta alegria, i es van dedicar a fer burla del barret fort que l’Ull-foll portava de gairell perquè no se li veiés l’ull màgic i a dir-li, amb el cor a la mà, que segur que la Nimfadora, que tornava a portar els cabells curts i de color rosa, no cridaria tant l’atenció com ell al metro.

La Nimfadora Tonks es va mostrar molt interessada per la visió que havia tingut en Harry de l’atac al senyor Weasley, quan precisament en Harry no estava gens interessat per tornar-ne a parlar.

—A la família no tens cap avantpassat clarivident, oi? —va demanar-li encuriosida mentre seien de costat en el sorollós vagó de metro que els portava cap al centre.

—No —va dir en Harry, que va pensar en la professora Trelawney i es va sentir ofès.

—Tens raó —va dir, pensativa, la Nimfadora Tonks—; això teu no és do de profecia. Vaja, que no veus el futur, sinó el present… És estrany… Però molt útil!

En Harry no li va respondre; per sort, van baixar a la parada següent, en una estació de ben bé el centre de Londres, i amb l’enrenou de baixar del vagó va deixar que en Fred i en George es posessin entre ell i la Nimfadora Tonks, que anava davant. Van pujar per les escales mecàniques darrere d’ella, amb en Murri tancant la comitiva amb el barret de cantó i una de les seves mans nuoses ficada entre dos dels botons de l’abric, aferrant la vareta. En Harry va tenir la sensació que l’ull ocult d’en Murri l’observava, i, per evitar que li fessin qualsevol altra pregunta sobre el somni que havia tingut, va demanar-li on parava Sant Mungo.

—No gaire lluny —va remugar en Murri quan van tornar a trobar el fred d’hivern del carrer en una avinguda plena de botigues i de gent que es carregava de regals nadalencs. Va fer passar en Harry davant seu i el va seguir ranquejant; en Harry es va imaginar que l’ull li giravoltava en totes direccions sota el barret posat de gairell—. Trobar un bon emplaçament per a l’hospital no va ser gens senzill, perquè a la Ronda d’Allà no hi havia cap local prou gran; i no el podíem fer sota terra com la Conselleria, perquè no hauria sigut higiènic. Al final es van poder apropiar de tot un edifici que hi ha una mica més amunt. La idea era que els bruixots malalts hi poguessin entrar i en poguessin sortir confonent-se amb els vianants.

Va engrapar en Harry per l’espatlla perquè no els separés una colla de gent que després va veure que simplement volia entrar en una botiga farcida d’aparells elèctrics.

—Ja hi som —va dir en Murri al cap d’un moment.

Eren davant d’uns grans magatzems que es deien Triï-i-remeni i que ocupaven un gran edifici antic de maó vermell. Era un establiment rònec i deixat; als aparadors hi havia quatre maniquís desllorigats amb les perruques tortes disposats sense ordre ni concert i vestits amb roba que havia estat de moda deu anys enrere. A totes les portes, plenes de pols, hi havia enganxats uns grans cartells on deia «Tancat per reformes». En Harry va sentir clarament que una dona carregada de bosses que passava pel seu costat amb una amiga comentava:

—No l’he vist mai oberta, aquesta botiga…

—Aviam —va dir la Nimfadora Tonks, convidant-los a tots a acostar-se a un aparador on només hi havia exposat un maniquí de dona molt lleig que tenia les pestanyes postisses mig desenganxades i que lluïa un pitxi verd de fibra sintètica—. Esteu tots a punt?

Tots van fer que sí i es van apinyar al seu voltant. En Murri va clavar un altre cop de colze a en Harry entre espatlla i espatlla perquè s’hi acostés més, i la Nimfadora Tonks es va inclinar arran de l’aparador amb els ulls clavats en aquell maniquí horrorós.

—Hola —va dir, entelant el vidre amb l’alè—; venim a veure l’Arthur Weasley.

En Harry va trobar absurd que la Nimfadora Tonks es pogués imaginar que el maniquí sentia com se li adreçava amb un fil de veu a través del vidre, amb el fragor dels autobusos que no paraven de passar pel carrer i l’enrenou d’un carrer ple de gent que comprava; però tot seguit va pensar que els maniquís no hi senten. Al cap d’un moment, però, va quedar bocabadat de veure que el maniquí feia un imperceptible gest d’assentiment amb el cap, els convidava a passar movent un dels seus dits articulats i la Nimfadora agafava la Ginny i la senyora Weasley pel colze, les feia travessar el vidre amb ella i desapareixien totes tres.

En Fred, en George i en Ron les van seguir. En Harry va donar un cop d’ull a la gentada que omplia el carrer, però no li va semblar que ningú tingués ulls per mirar uns aparadors tan lletjos com els de Triï-i-remeni, ni tampoc que ningú s’hagués adonat que sis persones s’acabaven d’esfumar per art d’encantament davant d’ells.

—Vinga —va remugar en Murri, fument un altre cop a en Harry a l’esquena, i, després de travessar una superfície semblant a una làmina d’aigua freda, van anar a parar a l’altra banda absolutament secs.

No es veia ni rastre del maniquí lleig ni del lloc on estava exposat. Eren en un local amb aspecte de vestíbul ple de bruixes i bruixots asseguts en files en tot de cadires atrotinades de fusta, alguns amb un físic completament normal que es dedicaven a fullejar números endarrerits de La Bruixa Indiscreta, i d’altres amb deformacions tan repulsives com ara trompes d’elefant o mans de més que els sortien del pit. Hi havia ben bé tant tràfec com a fora al carrer, perquè molts dels pacients feien sorolls molt peculiars: una bruixa de cara suada que hi havia al mig de la primera fila i que es ventava amb energia amb un exemplar del Periòdic Profètic no parava d’emetre un xiulet agut mentre de la boca no li parava de sortir vapor, mentre un bruixot brut com un picaporta que hi havia en un racó repicava com una campana cada vegada que es movia i, a cada repic, el cap li brandava d’una manera tan terrible que se l’havia d’aguantar amb totes dues mans.

Entre fila i fila passejaven amunt i avall tot de bruixes i bruixots amb bates de color verd poma, fent preguntes i apuntant coses en un bloc com el de la professora Umbridge. En Harry es va fixar en l’emblema que portaven brodat a la pitrera: una vareta i un os encreuats.

—Són metges? —va demanar a en Ron en veu baixa.

—Metges? —va dir en Ron, amb aire sorprès—. Vols dir aquests muggles sonats que obren la gent en canal? No; són guaridors.

—Per aquí! —els va cridar la senyora Weasley, escarrassant-se perquè la sentissin per sobre del repic del bruixot del racó, i van anar darrere d’ella fins a una cua que hi havia formada davant d’una bruixa rabassuda de cabells rossos que estava asseguda darrere un taulell on hi deia «Informació». La paret de darrere seu estava coberta de rètols i cartells que deien coses com ara «En una marmita neta, ni pitafi ni poció que s’hi agafi» o «Sense permís facultatiu, d’antídots ni beure’n ni veure’ls». També hi havia un gran retrat d’una bruixa amb llargs tirabuixons grisos que tenia la llegenda següent:

Dilys Derwent

Guaridora de Sant Mungo entre 1722 i 1741

Directora de l’Escola de Bruixeria Hogwarts entre 1741 i 1768



La Dilys observava amb atenció la colla de la família Weasley, com si els comptés, però en el moment que en Harry va coincidir amb la seva mirada ella li va fer l’ullet i va desaparèixer per un costat del quadre.

Al davant de tot de la cua, un bruixot jovenàs ballava d’una manera estrambòtica sense moure’s de lloc mentre s’esforçava per explicar el seu mal, entre crits de dolor, a la bruixa de darrere el taulell.

—La culpa la tenen aquestes… ai!… sabates que em va regalar el meu germà… ui!… que m’estan destrossant els peus… ai!!!… ja ho veu, deuen tenir alguna… ai, ai, ai!… alguna mena d’encantament, i… ai, ai!… no me les puc treure. —I s’arrepenjava ara en un peu ara en l’altre com si saltés sobre brases.

—Oi que les sabates no li impedeixen llegir? —va dir la bruixa rossa, i li va assenyalar amb mal humor un gran cartell que hi havia a l’esquerra del taulell—. Ha d’anar a «Lesions causades per art de màgia», a la quarta planta. Al directori ho diu ben clar. El següent!

Mentre el bruixot s’allunyava fent cabrioles i saltirons, la colla de la família Weasley va avançar una mica més i en Harry va poder llegir el directori:

ACCIDENTS CAUSATS PER ARTEFACTES: Planta baixa

Explosions de marmites, retrocàrregues de varetes, col·lisions d’escombres, etc.

FERIDES CAUSADES PER ÉSSERS MÀGICS: Primera planta

Mossegades, picades, cremades, espines clavades, etc.

INFECCIONS MAGICOMICROBIANES: Segona planta

Malalties contagioses, com ara xarampió draconià, mal de desaparèixer, escrofoncle, etc.

EMMETZINAMENTS CAUSATS PER POCIONS I PLANTES: Tercera planta

Picors, vòmits, riure incontrolable, etc.

LESIONS CAUSADES PER ART DE MÀGIA: Quarta planta

Encantaments irreversibles, maleficis, sortilegis mal fets, etc.

SALÓ DE TE/BOTIGA DE L’HOSPITAL: Cinquena planta

SI DUBTA SOBRE ON HA D’ANAR, TÉ DIFICULTAT PER EXPRESSAR-SE O ÉS INCAPAÇ DE RECORDAR PER QUÈ ÉS AQUÍ, LA BRUIXA RECEPCIONISTA ESTARÀ ENCANTADA D’AJUDAR-LO.



Al davant de la cua ara hi havia un bruixot molt vell i encorbat amb una trompeteta auditiva, que es va acostar al taulell arrossegant els peus.

—Vinc a veure en Broderick Bode! —va dir amb dificultat.

—És a la sala quaranta-nou, però em sembla que perd el temps —va dir la bruixa amb displicència—. No hi toca gens; encara es pensa que és una tetera. El següent!

Un bruixot d’aire turmentat aguantava amb força pel turmell una nena petita que devia ser la seva filla mentre ella no li parava de voletejar al voltant del cap gràcies a dues ales molt grans d’ocell que li havien sortit a la part de l’esquena de la granota que portava.

—Quarta planta —va dir la bruixa amb desgana, sense demanar res, i el bruixot va travessar la doble porta del costat del taulell agafant la seva filla com si fos un globus de forma humana—. El següent!

La senyora Weasley es va atansar al taulell.

—Bon dia —va dir—. Tinc entès que aquest matí traslladaven el meu marit, el senyor Arthur Weasley, a una altra sala. Que ens sabria dir…?

—Arthur Weasley, diu? —va dir la bruixa mentre passava el dit per una llarga llista que tenia al davant—. Sí; primera planta, segona porta a mà dreta; és a la sala Dai Llewellyn.

—Gràcies —va dir la senyora Weasley—. Som-hi, nois.

Tots van travessar la doble porta darrere seu i van seguir-la al llarg del passadís estret que hi havia a l’altra banda, que tenia més retrats de guaridors famosos a totes dues parets i estava il·luminat per unes bombolles de vidre plenes d’espelmes que suraven a tocar del sostre com si fossin bombolles de sabó gegants. Per totes les portes per on passaven entraven o sortien més bruixes i bruixots amb bata verd poma; d’una porta va sortir un núvol groc de gas molt pudent, i de tant en tant sentien algun gemec llunyà. Van pujar un tram d’escales, van enfilar el passadís de la planta on es tractaven les ferides causades per éssers màgics i van arribar davant de la segona porta a mà dreta, on hi havia un rètol que deia: «Sala Dai Llewellyn el Cataplasma. Mossegades greus». A sota hi havia una targeta ficada en un requadre de llautó on havien escrit a mà: «Guaridor en cap: Hipòcrates Smethwyck. Guaridor en pràctiques: Augustus Pye».

—Nosaltres ens esperarem a fora, Molly —va dir la Nimfadora Tonks—. A l’Arthur no li convé que el vingui a veure gaire gent alhora… Primer millor que entreu la família i prou.

L’Ull-foll va remugar per mostrar la seva conformitat i va arrepenjar l’esquena a la paret del passadís, amb l’ull màgic giravoltant-li en totes direccions. En Harry també es va tirar enrere, però la senyora Weasley el va empènyer cap a la porta amb una mà i li va dir:

—No facis el ronsa, Harry, que l’Arthur et vol donar les gràcies.

La sala era petita i bastant fosca, perquè l’única finestra que hi havia era estreta i s’obria molt enlaire a la paret de davant de la porta. Quasi tota la claror venia de les lluminoses bombolles de vidre que formaven com un raïm al mig del sostre. Les parets estaven revestides de plafons de roure, i en una hi havia un retrat d’un bruixot d’aire més aviat cruel amb la llegenda següent: «Urquhart Rackharrow, 1612-1697, inventor del malefici esbudellador».

Només hi havia tres pacients. El senyor Weasley ocupava el llit del fons de la sala, el de més a prop de la finestra. En Harry va tenir l’alegria i l’alleujament de veure que estava incorporat, amb una pila de coixins a l’esquena, i que llegia el Periòdic Profètic a la claror del solitari raig de sol que li queia sobre el llit. Se li van acostar, ell va aixecar els ulls del diari i, quan va veure que eren ells, els va somriure.

—Hola! —va dir-los amb veu forta, i va deixar el Periòdic Profètic en un costat—. En Bill se n’acaba d’anar, Molly; havia de tornar a la feina, però m’ha dit que et passarà a veure més tard.

—Com et trobes? —li va demanar la senyora Weasley, que es va ajupir per fer-li un petó a la galta mirant-lo amb preocupació—. Encara estàs una mica blanc.

—Em trobo perfectament —va dir el senyor Weasley amb veu alegre mentre allargava el braç bo per fer una abraçada a la Ginny—. Si em poguessin treure les benes ja me’n podria tornar a casa.

—I per què no te les poden treure, papa? —li va demanar en Fred.

—Cada vegada que ho proven començo a perdre sang a raig —va dir despreocupadament el senyor Weasley, i va allargar el braç per agafar la seva vareta, que era sobre la tauleta de nit, i la va agitar per fer aparèixer sis cadires més a la capçalera del llit perquè poguessin seure tots—. Es veu que aquella serp tenia als ullals un verí molt poc freqüent que no deixa que se’t tanquin les ferides. Però estan convençuts que trobaran l’antídot, perquè han curat pacients que estaven molt pitjor que jo. Mentre no el troben haig de prendre poció regeneradora de sang cada hora. A aquell home d’allà, en canvi —va dir, abaixant la veu i assenyalant el llit de davant, on hi havia un home de cara verdosa i aspecte malaltís que mirava el sostre—, l’ha mossegat un home llop, pobre. No té cura.

—Un home llop? —va dir amb un xiuxiueig la senyora Weasley, amb cara d’esglai—. Ja hi pot estar, en una sala amb altres pacients? No hauria d’estar en una habitació individual?

—Falten dues setmanes perquè sigui lluna plena —va recordar-li el senyor Weasley en veu baixa—. Els guaridors han parlat amb ell aquest matí, i li han assegurat que podrà fer una vida pràcticament normal. Jo li he dit que coneixia un home llop (no he dit noms, per això, no pateixis) que era una bellíssima persona i que ho porta força bé.

—I ell què t’ha dit? —va voler saber en George.

—Que em clavaria una mossegada si no callava —va dir el senyor Weasley amb tristesa—. I aquella dona d’allà —va dir, assenyalant l’únic altre llit que estava ocupat, al costat mateix de la porta— no vol dir als guaridors què l’ha mossegat, cosa que fa pensar que devia tenir il·legalment alguna bèstia a casa. Fos el que fos, se li ha endut un bon tou de cuixa, i la ferida li fa molt mala olor cada vegada que li canvien les benes.

—Va, papa, explica’ns què va passar —li va dir en Fred, i va acostar la cadira al llit.

—Que no ho sabeu, ja? —va dir el senyor Weasley, que va adreçar un somriure còmplice a en Harry—. S’explica en un moment: vaig tenir un dia molt llarg, em vaig endormiscar, em van atacar i em van mossegar.

—Surt al Periòdic Profètic, que t’han atacat? —va voler saber en Fred, assenyalant amb un gest el diari que el senyor Weasley havia deixat al seu costat.

—No, i ara —va dir el senyor Weasley, somrient amb amargor—; la Conselleria no vol de cap manera que ningú sàpiga que una serpota del dimoni ha…

—Arthur! —va advertir-lo la seva dona.

—… ha volgut fer-me mal —va dir atropelladament el senyor Weasley, però en Harry va intuir que no era allò el que tenia intenció de dir.

—I on eres, papa, quan ha passat? —va voler saber en George.

—No ho puc dir —va dir el senyor Weasley, amb un somriure als llavis. Tot seguit va agafar el Periòdic Profètic, el va tornar a obrir i va dir—: Ara quan heu arribat llegia que han detingut en Willy Widdershins, àlies el Retort. Sabeu que es va descobrir que qui feia que tots aquells vàters vomitessin l’estiu passat era ell? Un dels sortilegis que va fer li va sortir per la culata, el vàter li va explotar i el van trobar inconscient a terra, entre la runa, tot ell cobert de…

—Aquesta missió que dius que complies —va interrompre’l en Fred en veu baixa— en què consistia?

—Ja has sentit el teu pare —va dir la senyora Weasley amb un xiuxiueig—; aquí no en podem parlar! Explica’ns això d’en Willy Widdershins, Arthur.

—Doncs resulta que, ningú sap per què, d’això dels vàters el van acabar absolent —va dir el senyor Weasley amb expressió contrariada—. Devia untar les mans a algú…

—Feies guàrdia, oi? —li va demanar en George a sota veu—. Oi que vigilaves l’arma que busca l’Innominable?

—George, fes el favor de callar —va saltar la senyora Weasley.

—El cas és que —va prosseguir el senyor Weasley, alçant la veu— ara han enxampat en Willy venent mànecs mossegadors als muggles, i no crec que aquesta vegada en surti impune perquè, segons aquest article, hi ha dos muggles que han perdut algun dit i que ara són aquí a Sant Mungo per fer-los una operació urgent de regeneració d’ossos i modificació de la memòria. Us ho imagineu? Muggles aquí a Sant Mungo! A quina sala els deuen tenir?

I va donar una llambregada encuriosida al seu voltant com si esperés descobrir algun cartell que ho indiqués.

—Harry, oi que vas dir que l’Innominable tenia una serp, i que era molt grossa? —li va demanar en Fred, que tot seguit va mirar el seu pare per veure com reaccionava—. Oi que la vas veure el dia que va tornar?

—Ja n’hi ha prou —va dir la senyora Weasley, de mal humor—. L’Ull-foll i la Nimfadora són a fora, Arthur, i els hi agradaria entrar un moment a veure’t. Vosaltres espereu-vos a fora —va dir als seus fills i a en Harry—; ja tornareu a entrar per dir-li adéu abans que ens en anem. Vinga.

I van sortir tots al passadís fent esvalot. L’Ull-foll i la Nimfadora Tonks van entrar i van ajustar la porta. En Fred va arronsar les celles.

—Molt bé —va dir en un to sec mentre es regirava les butxaques—, vosaltres mateixos; no ens expliqueu res, no.

—Que busques això? —li va dir en George, ensenyant-li una cosa que semblava un cordó entortolligat de color de carn.

M’has llegit el pensament —va dir en Fred, amb una mitja rialla—. Ara veurem si a Sant Mungo fan sortilegis d’impertorbacio a les portes de les habitacions.

En George i ell van desfer l’embull, van separar les cinc orelles extensibles que el formaven i en van donar una a cada un. En Harry va dubtar a l’hora d’agafar-la.

—Va, Harry, agafa-la! Has salvat la vida al nostre pare; si algú té dret a espiar-lo, ets tu.

Amb un somriure forçat, en Harry va agafar la punta del cordó i se’l va introduir a l’orella tal com ho havien fet els bessons.

—Vinga, cap a dintre! —va dir en Fred amb un xiuxiueig.

Els cordons de color de carn van començar a arrossegar-se per terra com cucs i es van esmunyir per sota la porta. Al començament, en Harry no va sentir res, però de cop va tenir un sobresalt de sentir la Nimfadora Tonks parlant en veu baixa ben bé com si la tingués al costat.

—… han escorcollat tota la zona però no han trobat la serp enlloc. És com si s’hagués volatilitzat just després d’haver-te atacat, Arthur. Tu creus que l’Innominable comptava que una serp s’hi podria esquitllar?

—Jo diria que l’hi ha fet anar perquè reconegués el terreny —va remugar en Murri—; penseu que de moment no s’ha sortit amb la seva… Estic convençut que vol saber més bé amb què es pot trobar, i que, si l’Arthur no hi arriba a ser, la serp hauria tingut molt més temps per tafanejar. I en Potter diu que va veure com passava tot?

—Sí —va dir la senyora Weasley, amb la veu una mica alterada—; i sembla com si en Dumbledore sabés que en Harry veuria una cosa així…

—No m’estranyaria —va dir en Murri—. Tots ho sabem, que en Potter és un nano que amaga moltes sorpreses…

—Aquest matí, quan he parlat amb en Dumbledore, l’he notat preocupat per en Harry —va dir la senyora Weasley amb un xiuxiueig.

—És normal que ho estigui —va remugar en Murri—; en Potter ho ha vist tot a través dels ulls de la serp. El pobre nano segurament no sap què vol dir, però si resultés que l’Innominable el posseeix…

En Harry es va treure l’orella extensible del forat de l’orella, amb el cor martellejant-li el pit i amb les galtes enceses. Va mirar els seus companys, i va veure que tots tenien els ulls clavats en ell, amb els cordons penjant-los encara de les orelles i amb cara de por.





23. Nadal en una sala de reclusió


Era per això que en Dumbledore no mirava en Harry als ulls? Devia tenir por de trobar-hi la mirada d’en Voldemort, i que aquell verd viu es tornés vermell de cop i volta, i les pupil·les se li reduïssin a dues ratlles primes com un gat? En Harry va recordar aquella vegada que la cara de serp d’en Voldemort havia sorgit del clatell del professor Quirrell, i es va haver de passar la mà pel clatell fent un esforç per imaginar-se el que es devia sentir si en Voldemort et sortia de cop de dintre el crani.

Se sentia brut, impur, com si estigués infectat d’algun germen nociu, indigne d’estar tornant de l’hospital amb metro al costat de persones pures i innocents que tenien el cos i el pensament nets de l’estigma d’en Voldemort… No havia vist la serp i prou; ara sabia del cert que havia sigut la serp mateixa…

De cop li va passar pel cap un pensament esgarrifós i va aflorar-li un record a la memòria, un record que va fer que la panxa se li regirés com un niu de serps.

«Què busca, a més a més de seguidors?… Una cosa que només pot obtenir furtivament… Una mena d’arma. Una cosa que l’altra vegada no tenia».

«L’arma sóc jo», va pensar en Harry, i li va semblar que tenia la sang emmetzinada, i que se li glaçava, i el va envair una suor freda mentre el vagó de metro anava fent brandades en la foscor del túnel. «Sóc l’instrument que en Voldemort vol utilitzar, i per això em posen escorta vagi on vagi; no ho fan per protegir-me, sinó per protegir els altres, però no els serveix de res, perquè a Hogwarts no poden tenir algú que em vigili constantment… Vaig ser jo qui va atacar el senyor Weasley ahir a la nit; ningú més. En Voldemort m’ho va fer fer, i ara mateix el dec tenir a dintre, escoltant això que penso…».

—Harry, que et passa res? —li va demanar a mitja veu la senyora Weasley, que s’havia inclinat per davant de la Ginny perquè en Harry la sentís per sobre del trontoll que feia el metro en la foscor del túnel—. Fas mala cara. Que et trobes malament?

Tots el miraven. Va fer que no amb un moviment brusc del cap, i va fixar la mirada en un anunci d’assegurances per a la llar que tenia al davant.

—Vols dir que et trobes bé, Harry? —va insistir la senyora Weasley amb veu amoïnada quan rodejaven el parterre de gespa mal cuidada del mig de la plaça Grimmauld—. Et veig molt blanc; vols dir que has dormit aquest mati? Ara pujaràs a la teva habitació i dormiràs un parell d’hores abans de baixar a sopar; entesos?

En Harry va fer que sí amb el cap; era una excusa perfecta per no haver de parlar amb ningú, que era precisament el que volia, de manera que quan la senyora Weasley va obrir la porta de l’entrada va passar corrents pel costat del paraigüer fet amb una cama de troll, va tirar escales amunt i es va tancar a l’habitació que compartien amb en Ron.

Un cop a dintre va començar a anar amunt i avall, dels dos llits individuals cap al quadre buit d’en Phineas Nigellus i tornar, amb el cap bullint-li de preguntes i de pensaments més esgarrifosos encara.

Com s’havia pogut transformar en una serp? Potser era un animàgic… No, segur que no; ho sabria… Potser era en Voldemort, que era un animàgic… Segur; així sí que s’entenia; ell si que feia, per transformar-se en una serp… «I, com que em posseeix ens hi transformem tots dos… Però això no explica com vaig poder anar a Londres i tornar al meu llit només en vint minuts… De totes maneres, com que en Voldemort deu ser el bruixot més poderós del món després d’en Dumbledore, segur que no li deu resultar gens difícil fer anar la gent d’un lloc a un altre en un tancar i obrir d’ulls».

De cop, amb una fiblada de pànic, va pensar: «Quin absurd! Si en Voldemort em posseeix, en aquests moments li estic ensenyant on és la seu de l’orde del Fènix! Sabrà qui pertany a l’orde i on s’amaga en Sírius… I he sentit moltes coses que no hauria hagut de sentir, com ara tot el que en Sírius em va explicar la nit que vaig arribar…».

Només hi podia posar remei d’una manera: anant-se’n de casa d’en Sírius immediatament. Passaria el Nadal a Hogwarts sense els seus amics, que així estarien fora de perill ni que fos durant les vacances… Però amb allò tampoc resolia res, perquè Hogwarts era ple de gent a qui es podia infligir mutilacions i ferides. I si la pròxima vegada li tocava a en Seamus, en Dean o en Neville? Va parar de passejar i es va quedar mirant el quadre buit d’en Phineas Nigellus. Es notava un pes cada vegada més gran a l’estómac. No tenia alternativa: hauria de tornar al carrer Privet i deixar absolutament de relacionar-se amb els altres bruixots.

Doncs si ho havia de fer, va pensar, potser que no perdés més temps. Fent un enorme esforç per no pensar en com reaccionarien els Dursley quan el trobessin a la porta de casa sis mesos abans del que s’esperaven, va anar amb determinació cap on tenia el bagul, va fer caure la tapa, la va tancar amb clau, va buscar la Hedwig inconscientment amb la mirada fins que va recordar que s’havia quedat a Hogwarts (bé, així s’estalviava de carregar la gàbia), va aixecar el bagul per un extrem i, quan havia travessat mitja habitació arrossegant-lo, una veu sorneguera li va dir:

—Que fuges?

Va tombar-se. En Phineas Nigellus havia aparegut sobre la tela del quadre, i estava arrepenjat al marc mirant en Harry amb cara enriolada.

—No, no fujo —va dir en Harry en to sec, i va arrossegar el bagul un tros més.

—Em pensava —va dir en Phineas Nigellus, acariciant-se la punta de la barba— que pertànyer a Gryffindor era senyal de valentia. Em fa l’efecte que t’hauria escaigut més ser de la meva residència. És cert que els de Slytherin som valents, però no som burros; si ens deixen triar, sempre optem per salvar la pell.

—No és el que busco, salvar la pell —va respondre-li en Harry secament mentre estirava el bagul per sobre del tros d’alfombra de davant mateix de la porta, que era especialment irregular perquè estava molt rosegat per les arnes.

—Ah, ja ho entenc —va dir en Phineas Nigellus, sense deixar d’acariciar-se la barba—; això que fas no és fugir com un covard, sinó un acte de noblesa.

En Harry no li va fer cas. En el moment que posava la mà al mànec de la porta, en Phineas Nigellus va dir amb indolència:

—Tinc un encàrrec per a tu de part de l’Albus Dumbledore.

En Harry va girar en rodó.

—Quin encàrrec?

—No et moguis d’on ets.

—Però si no m’he mogut! —va dir en Harry, encara amb la mà al mànec de la porta—. ¿Em vol dir quin encàrrec és?

—Te l’acabo de donar, pallús —va dir en Phineas Nigellus amb veu melosa—. En Dumbledore m’encarrega de dir-te que no et moguis d’on ets.

—Per què? —va dir amb irritació en Harry, i va deixar caure l’extrem de bagul que aguantava—. Per què vol que no em mogui? Què més ha dit?

—Res més —va dir en Phineas Nigellus, que va arrufar una cella com si trobés en Harry impertinent.

A en Harry li va pujar la sang al cap com una serp que hagués estat a l’aguait darrere l’herba alta. Estava rebentat, no podia estar més confós, havia fluctuat entre la basarda i l’alleujament durant les últimes dotze hores, i en Dumbledore continuava sense voler parlar amb ell!

—Això és tot, doncs? —va dir cridant—. Que no em mogui d’on sóc? És tot el que se li ha de dir a algú a qui han atacat els demèntors? Tu no et moguis, Harry, que els grans ho arreglarem! Però no et pensis que ens molestarem a explicar-te res, perquè tens un cervell tan petit que no ho entendries!

—Mira —va dir en Phineas Nigellus, cridant encara més que en Harry—, és justament per això que no em va agradar mai ser professor! Els joves sempre heu de creure que teniu raó en tot. No se t’ha acudit, setciències, que el director de Hogwarts pot tenir un motiu de pes per no confiar-te tots els seus plans? No t’has parat a pensar en cap moment, ofuscat pel victimisme, que seguir les ordres d’en Dumbledore no t’ha perjudicat mai? No; com tots els joves, tu ets l’únic que veu el perill, tu ets l’únic que és prou llest per descobrir el que té intenció de fer el Senyor de les Forces del Mal.

—Té intenció de servir-se de mi, oi? —va saltar en Harry.

—Jo això no ho he dit —va dir en Phineas Nigellus, examinant distretament els seus guants de seda—. Si em perdones, tinc coses a fer més interessants que escoltar un adolescent turmentat… A reveure.

I es va acostar a la vora del quadre i va desaparèixer per darrere el marc.

—Bon vent! —va bramar en Harry, adreçant-se al quadre buit—. I dóna les gràcies a en Dumbledore de part meva!

La tela buida no li va respondre. En Harry va tornar a arrossegar el bagul fins als peus del llit i es va tirar sobre el cobrellit amat amb els ulls tancats i el cos cansat i adolorit.

Se sentia com si hagués caminat molts quilòmetres… Li semblava impossible que, menys de vint-i-quatre hores abans, la Xo Xang se li hagués acostat sota la branca de vesc… Estava rebentat, però li feia basarda adormir-se… No sabia quant temps més podria aguantar… En Dumbledore li havia dit que no es mogués; allò devia voler dir que podia dormir… Però tenia por… I si tornava a passar?

Va cedir a la son…

Va ser com si dintre el cap tingués una pel·lícula que hagués esperat que s’adormís per començar. Caminava per un passadís desert en direcció a una porta negra i llisa, deixant enrere parets de pedra nua, teieres i una porta oberta a mà esquerra d’on unes escales de pedra arrencaven cap avall…

Va arribar a la porta negra, però no la va poder obrir… Es va quedar mirant-se-la, frisant per entrar… A l’altra banda hi havia una cosa que es moria de ganes de tenir… el premi més gran que mai pogués anhelar… Si la cicatriu no li cogués tant podria pensar amb més claredat…

—Harry —va dir la veu d’en Ron des de molt lluny—. La meva mare diu que el sopar està a punt, però que si no et vols llevar te’n guardarà.

En Harry va obrir els ulls, però en Ron ja havia sortit de l’habitació.

«Després del que ha sentit dir a en Murri no vol estar tot sol amb mi», va pensar en Harry.

Va arribar a la conclusió que cap dels seus amics el voldria, ara que sabien el que tenia a dintre.

No baixaria a sopar; no els incomodaria amb la seva presència. Va girar-se de l’altre costat i, al cap d’una estona, va tornar a caure adormit. Va despertar-se molt més tard, a primera hora del matí, amb mal de cor i amb en Ron roncant al llit del costat. Forçant la vista, va distingir en la penombra que la silueta fosca d’en Phineas Nigellus tornava a ser al quadre, i li va passar pel cap que potser en Dumbledore havia encomanat a en Phineas Nigellus que no li tragués l’ull de sobre per si se li acudia atacar algú més.

La sensació d’estar brut se li va fer més intensa. Va assaltar-lo vagament la recança d’haver obeït en Dumbledore; si a partir d’ara havia de viure d’aquella manera a casa d’en Sírius, potser encara estaria millor al carrer Privet.

La resta de la colla es va passar tot el matí guarnint la casa amb motius nadalencs. En Harry no recordava haver vist mai en Sírius de tan bon humor; cantava nadales i tot, visiblement encantat de la perspectiva de passar el Nadal acompanyat. A en Harry li arribava el ressò de la seva veu a través del terra de la freda sala d’estar on tot sol mirava per la finestra un cel de panxa de burro que prometia neu mentre es recreava en el plaer malsà de pensar que així donava als altres l’oportunitat de parlar d’ell, com segurament devien fer. Quan va sentir que la senyora Weasley el cridava amb dolçor des de baix a l’hora de dinar va enfilar escales amunt sense respondre.

Pels volts de les sis de la tarda va sonar el timbre de la porta, i la senyora Black es va tornar a posar a xisclar. Imaginant-se que era en Mundungus o algú altre de l’orde que venia a fer-los una visita, en Harry, que s’havia amagat a l’habitació on hi havia en Becbrau, es va limitar a arrepenjar-se amb més comoditat a la paret per continuar peixent rates mortes a l’hipogrif mirant de no pensar en la gana que tenia. Per això el va sobtar que, al cap de poca estona, algú truqués fort a la porta.

—Harry, sé que ets aquí —va dir la veu de l’Hermione—. Vols fer el favor de sortir? Vull parlar amb tu.

—Què hi fas, tu, aquí? —li va demanar en Harry, ja amb la porta oberta, mentre en Becbrau es tornava a posar a furgar el terra ple de palla buscant algun bocí de rata que en Harry hi hagués pogut deixar caure—. Et feia esquiant amb els teus pares!

—Si t’haig de ser sincera, això d’esquiar no em va gaire —va dir l’Hermione—, i he decidit venir aquí a passar el Nadal. —Tenia volves de neu als cabells i les galtes vermelles de fred—. Però no l’hi diguis a en Ron; m’agrada dir-li que esquiar està molt bé perquè és una cosa que li fa molt riure. Als meus pares els hi ha sabut una mica greu, però jo els hi he dit que tots els alumnes que volen aprovar els exàmens es queden a Hogwarts a estudiar. I, com que volen que tregui bones notes, ho han acceptat. Però vinga —va dir amb determinació—, anem a la teva habitació, que la mare d’en Ron ha encès la llar de foc i hi ha pujat entrepans.

En Harry va seguir-la fins al segon pis. Quan va entrar a l’habitació, va quedar parat de veure-hi en Ron i la Ginny, que l’esperaven asseguts al llit d’en Ron.

He vingut amb el Nitrèpid Bus —va dir l’Hermione, tota cofoia, i es va treure la jaqueta abans que en Harry tingués temps d’obrir la boca—. En Dumbledore m’ho va explicar tot ahir al matí a primera hora, però he hagut d’esperar que s’acabés oficialment el trimestre per venir. La professora Umbridge no ha paït que l’hàgiu deixat amb un pam de nas, per molt que en Dumbledore li hagi explicat que el senyor Weasley és a Sant Mungo i us ha donat permís a tots perquè l’aneu a veure. Així està la cosa…

Va asseure’s al costat de la Ginny, i totes dues i en Ron es van quedar mirant en Harry.

—Com et trobes? —li va demanar l’Hermione.

—Bé —li va respondre, tens, en Harry.

—Va, Harry, no diguis mentides —va dir l’Hermione, contrariada—. En Ron i la Ginny m’han dit que des que heu tornat de Sant Mungo evites a tothom.

—Això t’han dit? —va dir en Harry, que es va quedar mirant fixament en Ron i la Ginny. En Ron va abaixar la vista, però la Ginny no es va arronsar.

—Bé és veritat, no? —va dir—. I no vols mirar a ningú!

—Sou vosaltres, que no em mireu a mi! —va dir en Harry amb ràbia.

—Potser us mireu quan l’altre no mira, i no coincidiu mai —va insinuar l’Hermione, rient per sota el nas.

—Molt graciosa —va respondre-li en Harry, i els va donar l’esquena.

—Va, deixeu de fer-vos tots les víctimes —va dir l’Hermione amb energia—. Harry, ja m’han explicat què vau sentir d’amagat ahir al vespre amb les orelles extensibles…

—Vaja!… —va exclamar en Harry, mirant com nevava a fora amb les mans enfonsades a les butxaques—. Veig que heu estat parlant de mi… La veritat és que m’hi començo a acostumar…

—El que hauríem volgut no és parlar de tu, sinó parlar amb tu —li va dir la Ginny—; però com que ens evites des que hem tornat…

—No tenia ganes que ningú em demanés res —va dir en Harry, que s’anava encenent cada vegada més.

—Doncs has sigut una mica burro tenint-me a mi —va dir la Ginny, irritada—, que sóc l’única persona a qui coneixes que ha estat posseïda per en Voldemort i que te’n pot dir alguna cosa.

En Harry va quedar tan colpit per aquelles paraules que va quedar un moment immòbil. Tot seguit es va tombar i va dir:

—No hi havia pensat més.

—Moltes gràcies —va dir la Ginny amb fredor.

—Perdona —va dir en Harry, amb sinceritat—. Així, tu creus que estic posseït?

—Aviam —va dir la Ginny—. Recordes tot el que has fet? Has passat alguna estona en blanc en què no sabessis què feies?

En Harry va rumiar una mica.

—No —va dir.

—Doncs l’Innominable no t’ha arribat a posseir —va dir-li, ras i curt, la Ginny—. Quan em va posseir a mi, no recordava res del que havia fet en moltes hores; de cop m’adonava que era en un lloc i no sabia com hi havia arribat.

En Harry no acabava de creure-se-la, però el cor se li va començar a eixamplar sense adonar-se’n.

—Però aquest somni que vaig tenir del vostre pare i la serp…

—Ja n’has tingut altres vegades, Harry, de somnis així —va dir l’Hermione—. L’any passat vas tenir alguna visió fugaç del que tramava en Voldemort…

—Ara ha sigut diferent —va dir en Harry sacsejant el cap—. Aquesta vegada era a dintre de la serp. Era com si la serp fos jo… Podria ser que en Voldemort m’hagués fet aparèixer a Londres i…?

—El dia que et llegeixis Història de Hogwarts —va dir l’Hermione, amb veu irritada— sabràs que dintre de Hogwarts no es pot aparetre ni desaparetre. Ni tan sols en Voldemort té la facultat de fer-te desaparèixer de l’habitació, Harry…

—No et vas moure del llit, home —va dir en Ron—. Vaig veure com et regiraves adormit des d’una bona estona abans que et despertéssim.

En Harry es va posar a caminar amunt i avall de l’habitació una altra vegada, pensant. Tot allò que li deien no només el confortava, sinó que a més a més tenia lògica… I, sense adonar-se’n, va agafar un entrepà de la plata de sobre el llit i se’l va ficar amb avidesa a la boca.

«Potser l’arma no sóc jo, ben mirat», va pensar. El cor se li va inundar d’alegria i alleujament, i li van venir ganes d’acompanyar en Sírius quan van sentir que passava trepitjant fort per davant de la porta, en direcció a l’habitació d’en Becbrau, cantant «Déu vos guard, hipogrifs» a plens pulmons.

Com se li havia acudit pensar a tornar al carrer Privet per Nadal? L’alegria d’en Sírius de tornar a tenir la casa plena de gent, i sobretot de tornar a tenir en Harry al costat, era encomanadissa. Havia deixat de ser aquell amfitrió sorrut de l’estiu; ara semblava decidit a fer que tots ells s’ho passessin tan bé o més de com s’ho haurien passat a Hogwarts, i es va escarrassar fent tots els preparatius per Nadal, netejant i guarnint la casa amb la col·laboració de tots, de tal manera que, quan a la vigília tothom se’n va anar a dormir, la casa semblava una altra. De les aranyes desllustrades ja no penjaven teranyines, sinó corones de grèvol i garlandes daurades i platejades; hi havia petits munts resplendents de neu màgica sobre les alfombres esmolades; un gran arbre de Nadal decorat amb fades vives, gentilesa d’en Mundungus, tapava l’arbre genealògic d’en Sírius, i fins i tot els caps dissecats d’elf de la paret del passadís portaven gorres i barbes de Papa Noel.

Quan l’endemà es va despertar, en Harry va veure que als peus del llit tenia una pila de regals i que en Ron ja havia començat a desembolicar els seus.

—Déu n’hi do, aquest any —va fer saber a en Harry des de darrere una muntanya de papers—. Gràcies per l’escombrúixola; és genial… M’agrada més que el regal de l’Hermione, que m’ha regalat un memoràndum de deures…

En Harry va remenar entre els seus regals i en va trobar un amb la lletra de l’Hermione. A ell també li havia regalat un quadern que era com una agenda, amb la particularitat que cada vegada que obries una pàgina deia en veu alta coses com ara «Feina feta no té destorb»…

En Sírius i en Llopin havien regalat a en Harry una col·lecció de llibres molt bonics titulada Màgia defensiva pràctica i les seves aplicacions contra les forces del mal, que tenia unes esplèndides il·lustracions en color dotades de moviment de tots els sortilegis i contramaleficis que descrivia. En Harry va fullejar ansiós el primer volum, i va veure que podia fer-li molt servei en les reunions de l’ED. En Hagrid li havia fet arribar una cartera de pèl marró proveïda de dents, que en principi eren contra els lladres però que desgraciadament van impedir a en Harry guardar-hi diners sense pessigar-s’hi els dits. El regal de la Nimfadora Tonks era una Raigdefoc petita, utilitària, que en Harry va veure volar per l’habitació amb el pensament posat en el model gran que li havien confiscat i que tant trobava a faltar. En Ron li havia regalat una gran capsa de caramels de tots els gustos; el senyor i la senyora Weasley, l’inevitable jersei de mitja i uns quants panets de carn; i, en Dobby, un quadre horrorós que en Harry es va imaginar que devia haver pintat en Dobby mateix. En el moment que el girava de cap per avall per veure si així quedava millor, en Fred i en George van aparetre-li als peus del llit amb un espetec.

—Bon Nadal —va dir en George—. No baixeu encara a baix.

—Per què no? —va voler saber en Ron.

—La mama s’ha tornat a posar a plorar —va dir en Fred amb la veu escanyada—. En Percy li ha tornat el jersei que li ha enviat per Nadal.

—I sense cap nota —va afegir en George—. No ha demanat pel papa ni l’ha anat a veure ni res.

—L’hem volgut consolar —va dir en Fred mentre feia la volta al llit per anar a donar un cop d’ull al quadre d’en Harry—, i li hem dit que en Percy és un escurçó i una mala bèstia.

—Però no ha servit de gaire —va dir en George mentre agafava una granota de xocolata—. Llavors s’hi ha ficat en Llopin, i hem pensat que potser era preferible que l’animés una mica abans de baixar tots a esmorzar.

—Què figura que és, això? —va demanar en Fred a en Harry mirant el quadre d’en Dobby amb els ulls mig aclucats—. Sembla un gibó amb els ulls negres.

—És en Harry! —va dir en George, assenyalant amb el dit el revers del quadre—. Ho diu aquí darrere!

—Tens raó; és clavat —va dir en Fred, rient per sota el nas.

En Harry li va tirar la seva nova agenda memoràndum, que va anar a picar contra la paret de l’altra banda i va dir, en el moment d’arribar a terra:

—Si ja has posat els punts sobre les is, per anar-te’n cap al pati tens permís!

En Harry i en Ron van saltar del llit i es van començar a vestir, tot sentint com els altres habitants de la casa es desitjaven mútuament bon Nadal. Quan van sortir de l’habitació van trobar l’Hermione.

—Gràcies pel llibre, Harry —va dir, molt contenta—. Feia no sé quant que tenia ganes de tenir aquest llibre de Teories recents sobre numerologia! I aquest perfum és molt especial, Ron…

—Gràcies —va dir en Ron—. I això per a qui és? —va afegir, assenyalant amb el cap un paquet molt ben embolicat que portava l’Hermione.

—Per a en Kreacher —va dir l’Hermione amb il·lusió.

—Espero que no sigui cap peça de roba! —la va avisar en Ron—. Ja saps què va dir en Sírius: «En Kreacher sap masses coses, i no podem deixar que se’n vagi».

—No és cap peça de roba —va dir l’Hermione—, encara que, si fos per mi, estigues convençut que faria que es posés alguna altra cosa en lloc d’aquell parrac vell i llardós que porta. És un edredó de quadres; he pensat que li alegraria una mica l’habitació.

—Quina habitació? —va dir en Harry, abaixant molt la veu perquè en aquell moment passaven pel costat del quadre de la mare d’en Sírius.

—Aviam; en Sírius, més que una habitació, diu que és un cau —va dir l’Hermione—. Es veu que dorm sota la caldera, en aquell traster de la cuina.

Quan hi van arribar, la senyora Weasley era l’única persona que hi havia al soterrani. Era davant dels fogons, i els va desitjar bon Nadal amb una veu d’haver plorat que els va fer desviar la mirada.

—Allà és l’habitació d’en Kreacher? —va dir en Ron, i es va dirigir cap a una porta ronyosa que hi havia en un racó de la paret de davant del rebost i que en Harry no havia vist mai oberta.

—Sí —va dir l’Hermione, ara amb veu una mica nerviosa—. Daixò… Potser que truquem.

En Ron va trucar a la porta amb els nusos dels dits, però no van obtenir resposta.

—Deu estar tafanejant per dalt —va dir, i, sense més preàmbuls, va obrir la porta d’una estrebada—. Ecs.

En Harry va ficar-hi el cap. Quasi tot el traster estava ocupat per una caldera molt grossa i molt antiga, però al pam i mig que quedava sota les canonades en Kreacher s’havia fet una espècie de niu. Fent pila a terra hi havia un garbuix de tota mena de parracs i de mantes velles i brutes, i el clot que es veia al mig indicava on s’arraulia en Kreacher cada nit per dormir. Enmig de la roba hi havia crostons de pa sec i bocins de formatge florit. En un racó brillaven monedes i petits objectes que en Harry es va imaginar que en Kreacher devia haver salvat, com una garsa, de la neteja general que en Sírius estava fent de la casa, tal com va descobrir que havia fet amb les fotografies de família emmarcades en marcs de plata que en Sírius havia llençat a l’estiu. Tenien el vidre trencat, però les persones en blanc i negre de sota el van mirar amb altivesa, inclosa —i en Harry va tenir un lleuger sobresalt— la dona de cabells negres i parpelles gruixudes que havia vist que jutjaven dintre el pensiu d’en Dumbledore: la Bel·latrix Lestrange. Pel que semblava, la seva fotografia era la preferida d’en Kreacher, perquè l’havia posat davant de totes les altres i havia enganxat matusserament el vidre amb cel·lo màgic.

—Li deixaré el regal aquí i ja està —va dir l’Hermione, i, després de dipositar el paquet amb molt de compte al clotet que formaven els parracs i les mantes, va sortir i va ajustar la porta sense fer soroll.

—Escolteu —va dir en Sírius, que sortia del rebost amb un gall dindi molt gros en el moment que ells tancaven la porta del traster—, algú ha vist en Kreacher últimament?

—Jo no el veig des de la nit que vam arribar —va dir en Harry—, que tu el vas fer fora d’aquí la cuina.

Exacte —va dir en Sírius arrufant el nas—; em sembla que també és l’última vegada que l’he vist… Deu estar amagat en algun racó del pis de dalt.

—No se’n deu haver anat, —va dir en Harry—. Suposo que quan li vas dir «fora» no es devia pensar que el feies fora de casa…

—No, de cap manera; els elfs domèstics no et poden abandonar si no se’ls regala una peça de roba. Estan lligats a la casa dels amos —va dir en Sírius.

—Si volen se’n poden anar —va contradir-lo en Harry—. En Dobby bé ho va fer; fa tres anys va sortir de casa els Malfoy per posar-me en guàrdia. Després es va haver de castigar, però ho va fer.

Va semblar que en Sírius quedava desconcertat un moment, però tot seguit va dir:

—Ja el buscaré més tard; segur que el trobaré a dalt vessant llàgrimes sobre els enagos de la meva mare o vés a saber què. És clar que també podria ser que s’hagués ficat a l’estufa i s’hagués mort… Però no em vull fer falses esperances.

En Fred, en George i en Ron van riure; l’Hermione, en canvi, li va dirigir una mirada de retret.

Després del dinar de Nadal, els Weasley, en Harry i l’Hermione van decidir anar a veure el senyor Weasley una altra vegada, acompanyats per l’Ull-foll i en Llopin. En Mundungus va arribar a temps per prendre el púding i el borratxo de crema gràcies a un cotxe que li havien «deixat» providencialment, perquè el dia de Nadal el metro no funcionava. En Mundungus, que en Harry no creia que hagués agafat el cotxe amb el consentiment del propietari, l’havia engrandit amb un sortilegi semblant al que temps enrere havien fet al vell Ford Anglia de la família Weasley. Tot i ser de proporcions normals per fora, a dintre hi cabien còmodament en Mundungus i deu persones més. La senyora Weasley, entre la prevenció que sentia cap a en Mundungus i la seva aversió a viatjar sense màgia, va dubtar un moment abans de decidir-se a entrar, però el fred del carrer i la insistència dels seus fills la van acabar convencent i es va acomodar de bona gana al seient de darrere entre en Fred i en Bill.

Van plantar-se a Sant Mungo en un moment perquè hi havia molt poca circulació. El carrer de l’hospital era desert, tret de mitja dotzena de bruixes i bruixots que s’hi encaminaven amb pas furtiu. En Harry i la resta de la colla van baixar del cotxe, i en Mundungus va anar a aparcar-lo en un carrer lateral per esperar-los allà. Van anar passejant com aquell qui res fins que van arribar davant de l’aparador del maniquí amb el vestit de niló verd, i, l’un darrere l’altre, van travessar el vidre.

El vestíbul tenia un aire molt alegre. Les esferes de vidre que il·luminaven l’hospital estaven pintades amb tons vermells i daurats i semblaven gegantines boles de Nadal; hi havia grèvol a tots els llindars de les portes, i uns arbres de Nadal blancs i brillants coberts de neu màgica i caramells màgics de glaç refulgien a tots els racons, cada un coronat amb una rutilant estrella daurada. No hi havia tanta gent com l’altra vegada, però quan travessava el vestíbul en Harry va rebre l’empenta d’una bruixa que tenia una mandarina ficada en un forat del nas.

—Una altra baralla familiar! —va exclamar la bruixa rossa del taulell amb una mitja rialla—. És la tercera persona que m’arriba així, avui… Lesions causades per art de màgia, quarta planta.

Van trobar el senyor Weasley incorporat al llit amb les sobres del gall dindi a la falda, en una safata, i amb aire una mica ensopit.

—Què, Arthur, com et trobes? —li va demanar la seva dona quan tots el van haver saludat i li van haver donat el seu regal.

—Bé, bé —va dir el senyor Weasley amb una vivacitat postissa—. Escolta… Que has vist el senyor Smetwick, el guaridor, per casualitat?

—No —va dir la senyora Weasley amb recel—. Per què m’ho demanes?

—Per res, per res —va respondre el senyor Weasley, amb reticència, mentre començava a desembolicar paquets—. Què, com heu passat el dia? Heu tingut gaires regals? Ostres, Harry, això és una meravella! —va exclamar quan va veure que en Harry li havia regalat fil elèctric i un joc de tornavisos.

Va semblar que la senyora Weasley no quedava del tot satisfeta amb la resposta del seu marit, i se li va quedar mirant les benes de sota el pijama mentre s’inclinava endavant per donar la mà a en Harry.

—Arthur —va dir, en un to sec de guillotina—, t’han canviat les benes. Com és que te les han canviat un dia abans del compte? Em van dir que no te les havien de canviar fins demà…

—Què? —va dir el senyor Weasley, que va fer cara d’espant i es va tapar amb els llençols fins al pit—. Ah, no, no és res, és que… —Però la mirada penetrant de la senyora Weasley el va desarmar—. No t’enfadis, eh, Molly? És que l’Augustus Pye ha tingut una idea… Saps qui és, no? El guaridor en pràctiques… Doncs resulta que és un nano molt trempat que està molt interessat en… daixò… medicines alternatives… ja m’entens, aquests remeis que fan servir els muggles… i n’hi ha uns que en diuen punts, que van molt bé per tancar ferides de muggle…

La senyora Weasley va emetre un soroll sinistre, a mig camí entre un xiscle i un ronc. En Llopin va allunyar-se del capçal del llit i va anar a veure l’home llop, que no tenia cap visita i observava amb aire melancòlic el grup de gent que envoltava el senyor Weasley; per la seva banda, en Bill va murmurar que se n’anava a buscar una tassa de te, i en Fred i en George van córrer darrere seu amb un somriure forçat a la boca.

—On s’és vist? —va dir la senyora Weasley, que va anar alçant més i més la veu a cada paraula que pronunciava, segurament sense adonar-se que les persones que l’acompanyaven tocaven totes el dos—. Es pot saber qui et mana jugar amb remeis de muggle?

—No hi jugo, dona —va dir el senyor Weasley amb veu suplicant—; és una cosa que l’Augustus Pye i jo hem volgut provar… Però ha resultat que, amb les ferides com la meva, no va tan bé com ens pensàvem…

—I això què vol dir?

—Doncs que… Aviam; no sé si saps què són, això dels punts…

—Pel que he entès, t’has volgut recosir la pell, no? —va dir la senyora Weasley, reprimint una rialla de disgust—. M’estranya de tu i tot, Arthur, que siguis tan burro de…

—Em sembla que jo també aniré a prendre una tassa de te —va dir en Harry, i es va posar dret d’un salt.

L’Hermione, en Ron i la Ginny van afanyar-se a imitar-lo. Des de fora, ja amb la porta ajustada, van sentir que la senyora Weasley cridava:

—Com vols dir, que no se sap mai?

—És típic del papa —va dir la Ginny, remenant el cap mentre enfilaven el passadís—. Punts… Quines bestieses…

—Doncs la veritat és que per a les ferides normals van bé —va puntualitzar l’Hermione—. El verí de la serp deu tenir algun principi que les manté obertes. Sabeu on és el saló de te?

—A la cinquena planta —va dir en Harry, que se’n recordava del rètol de sobre el taulell de la bruixa recepcionista.

Van recórrer tot el passadís, van travessar una doble porta i es van trobar davant d’una escala rònega amb més retrats de guaridors d’aire sanguinari penjats a les parets. Mentre hi pujaven, els guaridors no paraven de reclamar-los l’atenció i de diagnosticar-los estranyes malalties per a les quals proposaven cures esgarrifoses. En Ron es va ofendre sincerament quan un bruixot medieval li va dir que el seu cas era un cas de pigotellosi aguda.

—I això què és? —va acabar demanant preocupat al guaridor, que l’empaitava clavant empentes als ocupants de cada retrat per on passava.

—És una greu afecció de la pell, senyor, que us deixarà la cara gravada i encara més lleig de com sou ara…

—Qui és lleig, aquí? —va dir en Ron, amb les orelles vermelles.

—… l’única cura és agafar un fetge de gripau, embolicar-s’hi el coll i ficar-se despullat dintre una bóta plena d’ulls d’anguila en una nit de lluna plena…

—Jo no tinc pigotellosi!

—I aquestes taques fastigoses que teniu a la cara, senyor?

—Són pigues! —va dir en Ron fora de si—. I ara fes el favor de tornar-te’n al teu quadre i deixar-me en pau!

I va girar-se cap als altres, que feien un esforç per mantenir-se seriosos.

—A quina planta som?

—Em sembla que som a la cinquena —va dir l’Hermione.

—No, a la quarta —va dir en Harry—; en falta una…

Però quan va arribar al replà va callar de cop i es va quedar mirant les espieres de la doble porta a partir de la qual començava, tal com deia el cartell que hi havia penjat, el passadís de la secció de «Lesions per art de màgia». Un home de cabells rossos i ondulats, ulls blaus i un ample somriure de babau que revelava una dentadura d’un blanc immaculat els observava amb el nas aixafat contra el vidre.

—Òndia! —va dir en Ron, també amb els ulls clavats en l’home.

—Valga’m Déu! —va dir l’Hermione de cop, amb un esbufec—. Però si és el professor Decors!

El seu antic professor de Defensa contra les Forces del Mal va obrir la porta i se’ls va acostar, embolicat amb una bata lila llarga fins als peus.

—Bona tarda tingueu! —va dir—. Veniu a demanar-me un autògraf, oi?

—No ha canviat gens, eh? —va murmurar en Harry a la Ginny, que va somriure.

—Vaja… Què tal, professor? —va dir en Ron amb veu contrita, perquè havia sigut per culpa de la seva vareta espatllada que el professor Decors havia perdut la memòria i havia acabat anant a parar a Sant Mungo; però, com que això havia passat perquè d’entrada el professor Decors havia volgut deixar amnèsics en Harry i en Ron, a en Harry no li feia gaire pena.

—Estupendament, gràcies! —va dir el professor Decors efusivament, i es va treure de la butxaca una ploma de paó bastant feta malbé—. Què, quants autògrafs voleu que us firmi? Sabeu que he après a firmar més d’un autògraf alhora?

—Doncs… La veritat és que no en volem cap, de moment, gràcies —va dir en Ron, que va dirigir una mirada interrogativa a en Harry.

—Ja té permís per voltar pels passadissos, professor Decors? —li va demanar en Harry—. No hauria de ser a la seva habitació?

Al professor Decors se li va esborrar el somriure de la cara. Va quedar-se uns instants observant en Harry amb atenció, i al final li va dir:

—No ens coneixem?

—Sí, sí que ens coneixem… —va dir en Harry—. No se’n recorda, que ens feia classes a Hogwarts?

—Jo feia classes? —va repetir el professor Decors, que va semblar que quedava lleugerament desconcertat—. De veritat?

I el somriure li va tornar a aflorar als llavis tan de cop que els va arribar a espantar i tot.

—Us devia ensenyar tot el que sé, és clar… Què, aquests autògrafs? Us en firmo una dotzena, perquè en pugueu donar a tots els vostres amiguets i no n’hi hagi cap que se’n quedi sense?

Però de sobte algú va treure el cap per la porta de l’altra punta del passadís i es va sentir una veu que deia:

—Gilbert, dimoni, on et penses que vas?

Una guaridora d’aire maternal amb una garlanda daurada als cabells se’ls va acostar amb pas decidit amb un somriure a la boca.

—Caram, Gilbert, però si tens visites! Que bé, i encara més avui que és Nadal!… No el ve a veure mai ningú, pobrissó; i no ho entenc, perquè és un àngel; eh que sí que ets un àngel?

—Estic firmant autògrafs! —va explicar el professor Decors a la guaridora amb un altre somriure radiant—. En volen un munt, i els volen tant sí com no! No sé pas si tindré prous fotografies!

—Aquí on el veieu —va dir la guaridora, mentre agafava el professor Decors pel braç i se’l mirava entendrida com si fos un nen precoç de dos anys—, fa uns quants anys era una celebritat; tenim l’esperança que aquesta dèria que té de firmar autògrafs sigui senyal que comença a recuperar la memòria. Veniu? Està en una sala de reclusió, i se’m deu haver esquitllat quan he entrat a porta’ls-hi els regals de Nadal, perquè la porta la tinc sempre tancada… No és que sigui perillós —va dir, abaixant molt la veu—, però no se’l pot deixar sol, pobret, perquè, com que no sap qui és, si el deixes no sap tornar… És tot un detall, que l’hàgiu vingut a veure.

—No, és que… —va fer en Ron, assenyalant el pis de dalt sense arribar a fer-se entendre—. La veritat és que…

Com que la guaridora els continuava mirant amb aquell seu somriure embadalit, però, en Ron va acabar la frase («… anàvem a prendre una tassa de te») en un to tan baix que les últimes paraules li van morir a la boca. Van mirar-se sense saber què fer, i van acabar seguint la guaridora i el professor Decors passadís enllà.

—No ens hi estiguem gaire —va dir en Ron en veu baixa.

La guaridora va apuntar amb la seva vareta a la porta de la sala Janus Thickey i va murmurar:

—Alohomora.

La porta es va obrir, i la guaridora va entrar la primera sense deixar anar el professor Decors del braç per conduir-lo fins a a la butaca que tenia al costat del llit.

—Aquesta és la sala on tenim els pacients permanents —va informar a en Harry, en Ron, l’Hermione i la Ginny en veu baixa—; els que tenen alguna lesió crònica, vaja. És cert que, amb un tractament prolongat a base de pocions i encantaments curatius, i amb una mica de sort, poden arribar a millorar una mica; en Gilbert, per exemple, sembla que va cobrant el seny de mica en mica; i en qui hem trobat molta millora és en el senyor Bode, que, tot i fer servir un idioma que encara no hem identificat, està recuperant el do de parlar… Ara, si em permeteu, hauria d’acabar de repartir els regals de Nadal. Vosaltres quedeu-vos aquí amb ell i doneu-li una mica de conversa.

En Harry va donar un cop d’ull a la sala, que mostrava senyals inequívocs de ser la residència permanent dels pacients que hi havia tancats. Tenien molts més objectes personals que els pacients de la sala on estava el senyor Weasley; el pany de paret on el professor Decors tenia la capçalera del llit, per exemple, estava cobert de fotografies seves, i en totes exhibia un somriure radiant i saludava les visites. En tenia moltes de dedicades a si mateix amb una lletra desigual de nen petit. Així que la guaridora el va haver deixat a la butaca, el professor Decors es va acostar una pila nova de fotografies, va agafar una ploma i va començar a firmar autògrafs com un desesperat.

—Vés-les ficant en sobres —va dir a la Ginny mentre li anava tirant les fotografies firmades a la falda una darrere l’altra—. La gent no m’ha oblidat, no us penseu; encara rebo moltes cartes d’admiradors… La Gladys Gudgeon m’escriu cada setmana… Però no sé per què m’escriuen… —Va callar, amb expressió de desconcert, però a l’acte va tornar a somriure i va posar-se a firmar una altra vegada amb vigor renovat—. M’imagino que és senzillament perquè sóc guapo…

Al llit de davant, contemplant el sostre, hi havia un bruixot d’aire trist i cara cendrosa que parlava sol en veu baixa i semblava que no tingués consciència de res del que l’envoltava. Dos llits més enllà hi havia una dona que tenia tot el cap recobert de pèl; en Harry va recordar que a l’Hermione li havia passat una cosa semblant a segon, però en el seu cas, per sort, l’afecció no havia tingut efectes permanents. A l’altra punta de la sala hi havia tirades unes cortines de flors que donaven una mica d’intimitat als ocupants dels dos llits que hi havia i a les visites que rebien.

—Això és per a tu, Agnes —va dir la guaridora amb veu alegre a la senyora de la cara peluda, i li va allargar una petita pila de regals de Nadal—. Veus com se’n recorden, de tu? I el teu fill ha enviat un mussol dient que et passarà a veure al vespre. Estàs contenta?

L’Agnes va fer uns quants lladrucs sonors.

—I mira, Broderick, a tu t’han portat una planta en un test i un calendari molt bonic amb el dibuix d’un hipogrif diferent a cada mes… Alegraran la sala, no trobes? —va continuar la guaridora, i es va acostar amb pas decidit a l’home que parlava sol, va deixar-li una planta molt lletja de tentacles llargs i flàccids a la tauleta de nit i va penjar-li el calendari a la paret amb un cop de vareta—. I… Ai, que ja se’n va, senyora Longbottom?

En Harry va girar el cap de cop. Havien descorregut les cortines que tapaven els dos llits del fons de la sala, i pel passadís que formaven les dues rengleres de llits se’ls acostaven dues visites: una bruixa vella i corpulenta amb un vestit llarg de color verd, un renard ratat i un barret punxegut coronat per un animal que només podia ser un voltor dissecat, i, arrossegant els peus darrere seu com una ànima en pena… en Neville.

En Harry va lligar caps a l’acte: ja sabia qui eren les dues persones que hi havia als llits del fons de la sala. Va mirar a banda i banda amb neguit buscant alguna cosa que distragués els seus companys perquè en Neville se’n pogués anar sense que el veiessin ni li fessin preguntes, però en Ron també s’havia tombat en sentir el nom de Longbottom i va exclamar, sense que en Harry ho pogués impedir:

—Neville! …

En Neville va tenir un sobresalt i es va arronsar com si li hagués passat una bala pel costat.

—Aquí, Neville! —va dir en Ron amb alegria, i es va posar dret—. Has vist? Hi ha el professor Decors! Qui has vingut a veure?

—Que són amics teus, Neville? —va dir amb veu bondadosa l’àvia d’en Neville mentre s’inclinava per saludar-los.

En Neville feia cara de desitjar que se l’empassés la terra. Tota la cara li va agafar un to granatós uniforme i no gosava mirar-los als ulls.

—Ah, ara et conec —va dir a en Harry l’àvia d’en Neville, que se l’havia estat mirant amb atenció i ara li allargava una mà clivellada i descarnada—. Ja sé qui ets; i tant; en Neville sempre parla molt bé de tu.

—Ah, gràcies… —va dir en Harry mentre es donaven la mà.

En Neville no se’l va mirar, sinó que es va quedar amb els ulls clavats a terra mentre la cara se li congestionava més i més.

—I vosaltres heu de ser Weasley per força… —va continuar l’àvia d’en Neville mentre allargava la mà amb elegància primer a en Ron i després a la Ginny—. Sé qui són els vostres pares; no els conec gaire, però em consta que són molt bona gent… I tu deus ser l’Hermione Granger, oi?

L’Hermione va quedar força parada de veure que l’àvia d’en Neville sabia com es deia, però li va donar la mà igualment.

—Doncs en Neville m’ha parlat molt de tots vosaltres. L’heu ajudat més d’una vegada, eh? És molt bon nano —va dir, examinant amb ull crític en Neville per sobre del seu nas aguilenc—; però, em sap greu haver-ho de reconèixer, no té el talent del seu pare. —I va assenyalar en direcció als dos llits del fons de la sala amb un gest brusc del cap que va fer trontollar perillosament el voltor dissecat del barret.

—Què? —va dir en Ron, amb cara de sorpresa. (En Harry va voler clavar trepitjada a en Ron al peu, però aquestes coses són molt més difícils de fer sense que ningú se n’adoni quan portes texans que no quan portes túnica.)—. Allà hi ha el teu pare, Neville?

—Què passa? —va saltar l’àvia d’en Neville—. Que no els hi has parlat mai dels pares, als teus amics, Neville?

En Neville va respirar fondo, va aixecar els ulls al sostre i va remenar el cap. En Harry no recordava haver sentit mai tanta pena per algú com en sentia per en Neville en aquells moments, però no se li va acudir cap manera d’ajudar-lo a sortir d’aquell mal pas.

—Doncs no és cap cosa que un se n’hagi d’avergonyir! —va dir l’àvia d’en Neville, disgustada—. Més aviat hauries d’estar-ne orgullós, Neville; orgullós! No van perdre la salut i l’enteniment només perquè ara el seu fill únic s’avergonyeixi d’ells!

—No me n’avergonyeixo —va dir en Neville, amb veu molt feble, encara sense mirar en Harry i els altres. En Ron s’havia posat de puntetes per veure si distingia els ocupants dels dos llits del fons de la sala.

—Doncs ho demostres d’una manera molt estranya! —li va dir la seva àvia—. Els acòlits de l’Innominable —va dir, tombant-se amb un posat ple d’orgull cap a en Harry, en Ron, l’Hermione i la Ginny— van torturar el meu fill i la seva dona fins a fer-los embogir.

L’Hermione i la Ginny es van tapar totes dues la boca amb les mans. En Ron va deixar d’allargar el coll per mirar d’entreveure els pares d’en Neville, i va fer una cara tota compungida.

—Eren aurors, i eren molt respectats en la societat dels bruixots —va prosseguir l’àvia d’en Neville—. Estaven molt dotats, tant l’un com l’altre. I… Mana, Alice; què vols?

La mare d’en Neville se’ls havia anat acostant a poc a poc embolicada amb la bata. Havia perdut aquella cara rodona i enriolada que en Harry li havia vist a la fotografia vella que en Murri li havia ensenyat dels primers membres de l’orde del Fènix; ara la tenia prima i demacrada, els ulls semblaven més grossos del que eren i els cabells, que se li havien tornat blancs, els tenia esclarissats i fins. No va semblar que volgués parlar, o potser és que no podia, i es va limitar a gesticular tímidament assenyalant en Neville, amb el puny tancat com si hi tingués alguna cosa.

—Una altra vegada? —va dir l’àvia d’en Neville, amb veu cansada—. Com vulguis, dona, com vulguis… Neville, agafa això que et vol donar.

Però en Neville ja havia estès la mà, i la seva mare l’hi va deixar un paper de xiclet Drooble.

—Molt bé, maca —va dir l’àvia d’en Neville en un to d’alegria postissa, acariciant-li l’espatlla.

I en Neville va dir, amb un fil de veu:

—Gràcies, mama.

La seva mare va tornar-se’n cap al fons de la sala, a passets curts, cantussejant en veu baixa. En Neville va mirar els companys amb expressió desafiant, com reptant-los a riure-se’n, però en Harry va tenir el sentiment de no haver vist mai res tan trist en tota la seva vida.

—Hauríem d’anar tirant —va dir l’àvia d’en Neville amb un sospir, i es va començar a posar uns guants verds llargs—. M’ha agradat molt conèixer-us. Neville, ja pots tirar aquest paper a la paperera; te’n deu haver donat tants que te’n podries empaperar tota l’habitació.

Quan sortien, però, abans que la porta es tanqués, a en Harry li va semblar veure que en Neville es guardava el paper de xiclet a la butxaca.

—No ho sabia —va dir l’Hermione, amb els ulls humits.

—Jo tampoc —va dir en Ron amb veu ronca.

—I jo tampoc —va fer la Ginny amb un xiuxiueig.

Tots tres van mirar en Harry.

—Jo sí —va dir amb veu trista—. En Dumbledore m’ho va explicar, però em va fer prometre que no ho diria a ningú… Per això van tancar la Bel·latrix Lestrange a Azkaban, per haver fet servir el malefici del suplici contra els pares d’en Neville fins que van perdre el seny.

—Va ser la Bel·latrix Lestrange, qui ho va fer? —va demanar-li l’Hermione amb un xiuxiueig, esgarrifada—. Aquella dona de la foto que en Kreacher té al seu cau?

Va haver-hi un llarg silenci, que la veu disgustada del professor Decors va interrompre:

—Escolteu, que no he après a firmar més d’un autògraf alhora perquè sí!





24. Oclumència


Al final van saber que en Kreacher s’havia estat amagant a les golfes. En Sírius va dir que l’hi havia trobat, cobert de pols, segurament buscant-hi més antigalles de la família Black per ocultar-les al traster. Encara que en Sírius va quedar satisfet amb aquesta explicació, en Harry no ho acabava de veure clar. En Kreacher semblava haver tornat de més bon humor; no rondinava amb tanta amargor i obeïa les ordres que se li donaven amb més docilitat que abans. Tot i així, en Harry l’havia descobert un parell o tres de cops mirant-lo amb insistència, i, cada vegada que havia vist que en Harry se n’adonava, l’elf domèstic de la família Black havia desviat de seguida la mirada.

En Harry no va comentar aquest vague malestar a en Sírius, que, ara que Nadal havia passat, anava perdent l’alegria a marxes forçades. A mesura que el dia de tornar tots a Hogwarts s’acostava, tenia més propensió a caure en el que la senyora Weasley anomenava «atacs de melancolia», durant els quals quedava ensopit i taciturn, i sovint es tancava a l’habitació d’en Becbrau hores i hores. La seva tristesa es va escampar per tota la casa, esmunyint-se per sota les portes com un gas tòxic, i tothom se’n va acabar encomanant.

En Harry no volia tornar a deixar en Sírius tot sol amb en Kreacher; fins i tot, per primera vegada, no estava il·lusionat per tornar a Hogwarts. Tornar a l’escola significava sotmetre’s una altra vegada a la tirania de la Dolors Umbridge, que segur que mentre eren fora havia fet aprovar una pila de decrets més; no hi havia l’al·licient del quidditch, perquè l’havien exclòs de jugar-hi; era cosa pràcticament segura que tindrien més i més deures com més s’acostessin els exàmens; i en Dumbledore continuava inaccessible com sempre. De fet, si no arriba a ser per l’ED, en Harry estava convençut que hauria pregat a en Sírius que li permetés deixar Hogwarts i quedar-se a casa seva.

L’últim dia de les vacances, però, va passar una cosa que encara va fer que en Harry tingués més por de tornar a l’escola.

—Harry, rei —li va dir la senyora Weasley, traient el nas a l’habitació que compartien en Ron i ell en un moment que tots dos jugaven a escacs màgics amb l’Hermione, la Ginny i en Malifet d’espectadors—, que podries baixar un moment a la cuina? El professor Snape voldria parlar amb tu.

En Harry no va sentir d’entrada el que la senyora Weasley li havia dit; tenia un castell enfrontat a un peó d’en Ron, i l’estava instigant a avançar amb entusiasme.

—Esclafa’l… Esclafa’l, home, però si no és més que un peó! Perdoni, senyora Weasley; què em deia?

—Que hi ha el professor Snape a la cuina, rei, i que vol parlar amb tu.

En Harry va quedar garratibat d’horror. Va mirar en Ron, l’Hermione i la Ginny, que també se’l miraven petrificats. En Malifet, que l’Hermione havia aconseguit aguantar a la falda tot aquell últim quart d’hora, va saltar amb alegria sobre el tauler i va fer fugir totes les peces a la desbandada xisclant amb totes les seves forces.

—Hi ha l’Snape? —va dir en Harry, encara sense entendre res.

—El professor Snape, rei —va dir la senyora Weasley en to reprovador—. Va, afanya’t, que diu que no s’hi pot estar gaire.

—Què et deu voler dir? —va dir en Ron, inquiet, quan la seva mare va haver sortit de l’habitació—. No has fet res, no?

—No! —va dir en Harry, indignat, mentre s’espremia el cervell per mirar de trobar alguna cosa que hagués pogut fer prou greu perquè el professor Snape es presentés a la plaça Grimmauld expressament a demanar-n’hi comptes. Podia ser que hagués tret un molt deficient en l’últim treball que li havia fet?

Al cap d’un moment, en Harry obria la porta de la cuina, on va trobar en Sírius i l’Snape asseguts a la taula mirant en direccions oposades l’un de l’altre. Davant d’en Sírius, sobre la taula, hi havia una carta oberta.

En Harry es va escurar el coll per anunciar la seva presència. L’Snape va girar-se cap a ell, amb la seva cabellera negra i greixosa emmarcant-li la cara.

—Segui, Potter.

—Perdona, Snape —va dir en Sírius amb veu autoritària, inclinant la cadira enrere amb el pes del cos i parlant al sostre—, però t’agrairia que no donessis ordres a casa meva.

La cara pàl·lida de l’Snape va agafar un to vinós de ràbia. En Harry es va asseure en una cadira del costat d’en Sírius, davant per davant de l’Snape.

—En teoria ens hauríem hagut de veure a soles, Potter —va dir l’Snape, amb el seu habitual rictus burleta a la boca—, però en Black…

—Sóc el seu padrí —va dir en Sírius, amb veu encara més autoritària que abans.

—He vingut per ordre d’en Dumbledore —va dir l’Snape, amb una veu cada vegada més sibil·lina que contrastava poderosament amb la d’en Sírius—; però si vols queda’t, Black, perquè sé com t’agrada… participar.

—Què insinues? —va dir en Sírius, que va fer arrepenjar de cop les quatre potes de la cadira a terra amb un cop sec.

—Doncs que m’imagino que deus sentir-te impotent de no poder ser… útil… —va dir l’Snape, posant un èmfasi especial en l’última paraula— a l’orde.

Ara qui es va enrojolar va ser en Sírius. Als llavis de l’Snape, que s’havia girat cap a en Harry, es va dibuixar una mitja rialla de triomf.

—El director m’ha fet venir perquè li digui, Potter, que li agradaria que durant aquest curs estudiés oclumència.

—Que estudiï què? —va dir en Harry, que s’havia quedat igual.

La mitja rialla de l’Snape es va fer més pronunciada.

—Oclumència, Potter; les arts màgiques que serveixen per defensar el pensament de tota penetració externa. És una mena de màgia poc coneguda, però molt útil.

A en Harry el cor li va començar a bategar molt de pressa. Defensar el pensament de tota penetració externa? Però si tothom coincidia a dir que ell no estava posseït!

—I, per què ho haig d’estudiar, això de l’oclu… l’oculomància? —va borbollar.

—Perquè el director ho considera una bona idea —va dir l’Snape amb veu mel·líflua—. Farà una classe particular a la setmana, però no ha de dir-ho a ningú, i encara menys a la Dolors Umbridge. Queda entès?

—Sí —va dir en Harry—. I qui me n’ensenyarà?

L’Snape va arrufar el front.

—Jo —va dir.

En Harry va tenir l’esgarrifosa sensació que els budells se li cargolaven com una serp. Classes particulars amb l’Snape! Què havia fet per merèixer aquell càstig? Va girar-se desesperat cap a en Sírius buscant ajuda.

—Per què no n’hi pot ensenyar en Dumbledore? —va demanar en Sírius a l’Snape en to agressiu—. Per què n’hi has d’ensenyar tu?

—M’imagino que perquè el director té la facultat de delegar en els seus subalterns les feines menys agradables —va dir l’Snape amb dolçor—. T’asseguro que jo no m’hi he ofert. —Va posar-se dret—. L’espero dilluns a les sis de la tarda al meu despatx, Potter. Si ningú li demana res, li diu que fa classes de reforç de Pocions; qualsevol que l’hagi vist a classe podrà testimoniar que li fan falta.

Quan ja es tombava per anar-se’n, fent voleiar la seva capa negra, en Sírius es va redreçar a la cadira i li va dir:

—Espera’t un moment.

L’Snape es va tornar a girar cap a ells, amb una mitja rialla a la boca.

—Tinc una mica de pressa, Black. Al contrari de tu, no disposo de tot el temps del món.

—Aniré al gra, doncs —va dir en Sírius, i es va posar dret. En Harry es va adonar que era bastant més alt que l’Snape. L’Snape va tancar el puny dintre la butxaca de la capa, al voltant del que en Harry es va imaginar que devia ser el mànec de la vareta—. Si sé que et serveixes d’aquestes classes d’oclumència per amargar la vida a en Harry, me n’hauràs de respondre.

—Quedo commogut —va dir l’Snape amb una mitja rialla—. Ja te n’has adonat, que en Potter és clavat al seu pare?

—Sí, ja me n’he adonat —va dir en Sírius amb orgull.

—Doncs així deus saber que és tan arrogant que totes les crítiques li rellisquen —va dir l’Snape amb veu afectada.

En Sírius va enretirar la cadira d’una revolada i va fer la volta a la taula en direcció a l’Snape mentre treia la vareta. L’Snape també va treure la seva. Van quedar plantats l’un davant de l’altre, en Sírius fora de si, l’Snape donant llambregades a la punta de la vareta i a la cara d’en Sírius amb expressió calculadora.

—Sírius! —va exclamar en Harry, però no va semblar que en Sírius el sentís.

—Jo t’he avisat, Nas-de-mocs —va dir en Sírius, amb la cara a poc més d’un pam de la de l’Snape—. M’és indiferent que en Dumbledore cregui que estàs reformat; jo sé quin peu calces…

—Per què no l’hi dius, doncs? —va dir l’Snape amb un xiuxiueig—. O potser tens por que no prengui en consideració l’advertiment d’una persona que fa sis mesos que s’amaga a casa de la mama?

—Per cert, com està en Lucius Malfoy? Deu estar encantat de tenir el seu gos fidel treballant a Hogwarts, no?

—Ara que parles de gossos —va dir l’Snape amb dolçor—, saps que en Lucius Malfoy et va reconèixer l’última vegada que et vas arriscar a fer una escapadeta? Va ser una gran idea, Black, això de deixar-te veure en una andana d’estació plena de gent… Així tens una bona excusa per no haver de sortir del cau durant una bona temporada, eh?

En Sírius va aixecar la vareta.

—Prou! —va cridar en Harry, que va fer la volta a la taula amb la intenció de posar-se entre tots dos—. Para, Sírius!

—M’estàs dient que sóc un covard? —va bramar en Sírius, que va voler apartar en Harry però no el va aconseguir fer moure.

—Doncs sí, ni més ni menys —va dir l’Snape.

—Harry, fes el favor d’apartar-te! —va bramar en Sírius, i li va donar una empenta amb la mà que tenia lliure.

De cop es va obrir la porta de la cuina i van entrar l’Hermione i la família Weasley completa, tots caraalegres, amb el senyor Weasley al mig portant un impermeable per sobre del pijama de ratlles.

—Ja estic bo! —va anunciar amb entusiasme a tota la cuina—. Ja estic bo del tot!

Tant ell com la resta de la família Weasley van quedar petrificats al llindar de veure l’escena de davant seu, que havia quedat interrompuda: en Sírius i l’Snape mirant cap a la porta sense deixar d’apuntar-se amb la vareta a la cara, i en Harry immòbil entre tots dos, allargant una mà cap a cada un per separar-los.

—Per les barbes de Merlí! —va dir el senyor Weasley mentre el somriure se li esborrava gradualment de la cara—. Què és això?

Tant en Sírius com l’Snape van abaixar la vareta. En Harry va mirar-los a tots dos: tant l’un com l’altre tenien a la cara una expressió de desdeny absolut, però l’arribada inesperada de tants espectadors semblava haver-los refredat l’ànim. L’Snape es va ficar la vareta a la butxaca, va girar en rodó, va travessar la cuina amb aire majestuós i va passar pel costat de la família Weasley sense obrir la boca. Quan va arribar a la porta, va mirar enrere i va dir:

—Dilluns a les sis de la tarda, Potter.

I se’n va anar. En Sírius va seguir-lo amb la mirada, amb la vareta abaixada.

—Què ha passat? —va voler saber el senyor Weasley.

—No res, Arthur —va dir en Sírius, esbufegant com si acabés de cobrir corrents una distància molt gran—. Fèiem petar la xerrada com antics companys d’escola que som. —Va semblar que feia un gran esforç per somriure—. Ja estàs bo, doncs? Que bé! Quina alegria!

—Què et sembla? —va dir la senyora Weasley, mentre portava a fer seure el seu marit en una cadira—. El senyor Smethwick ha recorregut a tota la seva màgia i ha acabat trobant un antídot contra la substància que la serp devia tenir als ullals, i l’Arthur ha après la lliçó i no tornarà a deixar-se temptar mai més per la medicina dels muggles. Oi, amor meu? —va afegir, en to més aviat amenaçador.

—Sí, amor meu, sí —va dir el senyor Weasley, submís.

El sopar hauria hagut de ser alegre perquè hi era el senyor Weasley, i en Harry va veure que en Sírius feia esforços per alegrar-lo; però, quan el seu padrí no s’obligava a riure fort els acudits d’en Fred i d’en George o oferia menjar als seus convidats, la cara li agafava una expressió sorruda i emmurriada. Entre ell i en Harry hi havia en Mundungus i l’Ull-foll, que havien comparegut per donar l’enhorabona al senyor Weasley. En Harry hauria volgut parlar amb en Sírius, pregar-li que no escoltés res del que l’Snape li digués, dir-li que l’Snape el burxava expressament i que els altres de la colla no creien que fos un covard perquè obeís en Dumbledore i s’hagués reclòs a la casa paterna. Però no va tenir ocasió de fer-ho, i, veient la cara llarga que feia en Sírius, en Harry va pensar alguna estona que potser no s’hi hauria atrevit ni que hagués pogut. El que sí que va fer va ser explicar a sota veu a en Ron i l’Hermione que hauria de fer classes d’oclumència amb l’Snape.

—En Dumbledore vol que deixis de tenir aquests somnis d’en Voldemort —va dir de seguida l’Hermione—. Suposo que no et sabrà greu deixar-los de tenir, no?

—Jo m’estimaria més continuar tenint malsons que no haver de fer classes particulars amb l’Snape! —va dir en Ron amb veu d’horror.

Havien de tornar cap a Hogwarts l’endemà amb el Nitrèpid Bus, acompanyats novament per la Nimfadora Tonks i en Llopin, que en Harry, en Ron i l’Hermione ja van trobar entaulats a la cuina esmorzant quan hi van baixar a primera hora del matí. Quan en Harry va obrir la porta, els grans van girar-se tots cap a ells i van quedar callats, com si fins aleshores haguessin estat confabulant.

Després d’esmorzar amb una esgarrapada, van abrigar-se tots amb abrics i bufandes perquè feia un matí de gener gèlid i gris. En Harry tenia el cor oprimit; no volia dir adéu a en Sírius. Aquell comiat li causava aprensió. No sabia quan es tornarien a veure amb en Sírius, i li semblava que li incumbia dir-li alguna cosa perquè no cometés cap bestiesa; li feia por que, ara que l’Snape l’havia titllat de covard, en Sírius se sentís prou picat en el seu amor propi per plantejar-se la temeritat de sortir de casa. Abans que se li acudís què podia dir-li, però, en Sírius el va cridar a part amb un gest.

—Agafa això —li va dir en Sírius en veu baixa, i va deixar entre les mans d’en Harry un paquet mal embolicat de les proporcions d’un llibre de butxaca.

—Què és? —va voler saber en Harry.

—Un mitjà per fer-me saber si l’Snape t’amarga la vida o no. No, no l’obris ara! —va dir en Sírius dirigint una mirada recelosa a la senyora Weasley, que estava procurant convèncer els seus dos fills bessons de posar-se unes mitenes de mitja que els havia fet—. No crec que la Molly ho trobi bé… Però vull que ho facis servir si em necessites, entesos?

—Entesos —va dir en Harry mentre es ficava el paquet a la butxaca interior de l’abric, tot i saber que, fos el que fos, no ho faria servir. No seria pas ell qui obligaria en Sírius a abandonar el seu refugi, per molt malament que l’Snape el tractés en les classes d’oclumència que havien de fer.

—Vinga, doncs —va dir en Sírius, donant un cop amistós a en Harry a l’espatlla i somrient-li amb tristesa; i, abans que en Harry pogués obrir la boca, van enfilar escales amunt i passadís enllà fins a arribar davant de la porta tancada i barrada de l’entrada, on ja hi havia reunida tota la família Weasley.

—Adéu, Harry; cuida’t! —li va dir la senyora Weasley amb una abraçada.

—Fins aviat, Harry! Vigilaràs que no m’ataqui cap altra serp, eh? —va dir el senyor Weasley de broma mentre li estrenyia la mà.

—Sí; no pateixi —va dir en Harry, absent; era l’última oportunitat que tenia per dir a en Sírius que anés amb compte. Es va tombar cap a ell, va mirar-lo als ulls i va obrir la boca per parlar, però aleshores en Sírius li va fer una abraçada fugaç amb un sol braç i li va dir amb recança—: Cuida’t molt, Harry.

De cop en Harry es va sentir empès cap a l’ambient glacial i ventós del carrer, on va trobar la Nimfadora Tonks (que aquell dia anava disfressada de dona alta amb els cabells grisos i vestit de xeviot) que l’instava a baixar l’escala.

La porta del número dotze de la plaça Grimmauld es va tancar des de dintre amb un cop. Van baixar tots l’escala darrere en Llopin. A baix a la vorera, en Harry es va tombar. El número dotze s’estretia per moments empès pels costats per les dues cases de banda i banda, que el van anar prement fins a fer-lo desaparèixer. Al cap d’un instant ja no hi era.

—Vinga; com abans pugem a l’autobús, millor —va dir la Nimfadora Tonks, i a en Harry li va semblar veure un llambreig de por en el cop d’ull que va donar a la plaça. En Llopin va estendre el braç de cop.

«Pam!».

Un autobús de tres pisos d’un violeta llampant va sorgir del no-res davant seu, i si no va picar contra el fanal de més a prop va ser perquè el fanal es va apartar fent un salt enrere.

Un noi prim, granellut i orellut amb uniforme violeta va saltar a la vorera i va començar a dir:

—Benvingutz al…

—Ja ens ho sabem, gràcies —va afanyar-se a dir la Nimfadora Tonks—. Vinga, va, puja…

I va empènyer en Harry perquè pugés l’escala. En el moment que en Harry li passava pel costat, el noi uniformat se’l va quedar mirant amb els ulls molt oberts.

—Vez per on! Però zi éz en Harr…

—Si pronuncies el seu nom et condemno a l’oblit —va murmurar la Nimfadora Tonks en to amenaçador mentre es dedicava a fer pujar la Ginny i l’Hermione.

—Fa temps que hi volia anar, amb aquest trasto —va dir en Ron tot content, passejant-hi la mirada, quan va ser a dalt amb en Harry.

L’última vegada que en Harry havia anat amb el Nitrèpid Bus era de nit, i tots tres pisos eren plens de llits de llautó. Aquesta vegada hi pujava a primera hora del matí, i l’autobús anava carregat de tota una varietat de cadires desaparellades que formaven grups a l’atzar al costat de les finestres. N’hi havia que semblava que s’haguessin tombat en el moment que l’autobús havia parat de cop a la plaça Grimmauld; de fet, hi havia unes quantes bruixes i uns quants bruixots que encara s’aixecaven, rondinant, i pel terra s’havia escampat tot el contingut d’un cabàs, de manera que ara hi havia una barrija-barreja més aviat fastigosa d’ous de granota, escarbats de cuina i pots de crema.

—Em sembla que ens haurem de repartir —va dir la Nimfadora Tonks amb determinació, buscant cadires buides amb la mirada—. Fred, George, Ginny, vosaltres agafeu aquells seients del fons… En Remus es pot quedar aquí amb tu.

La Nimfadora Tonks, en Ron i l’Hermione van pujar al tercer pis, on hi havia dues cadires buides davant de tot i dues més al fons. L’Stan Senspagà, l’acompanyant del conductor, va seguir sol·lícit en Harry i en Ron cap a la part de darrere. Els passatgers van anar girant el cap a mesura que en Harry els passava pel costat, i, quan es va asseure, en Harry va veure que tots els caps es tornaven a girar per mirar endavant.

Mentre en Harry i en Ron pagaven a l’Stan onze sicles per cap, l’autobús va tornar a arrencar brandant com una barca. Va fer la volta a la plaça Grimmauld amb molt estrèpit, va enfilar-se a la vorera i va tornar-ne a baixar, fins que de cop, amb un altre espetec eixordador, van sortir tots disparats enrere: a en Ron se li va tombar la cadira, i en Porcupintí, que era a la seva falda, va saltar de dintre la gàbia i va posar-se a voletejar com boig fins al davant de l’autobús per acabar anant-se a posar sobre l’espatlla de l’Hermione. En Harry, que havia evitat caure aferrant-se a una de les palmatòries de la paret, va mirar per la finestra i va veure que l’autobús circulava per una cosa que semblava una autopista.

—Zom alz aforez de Birmingham —va dir l’Stan amb veu animada, responent a la pregunta no formulada d’en Harry mentre en Ron s’aixecava amb esforç de terra—. I què, Harry, com va la vida? He vizt que al diari no han parat de parlar de tu en tot l’eztiu, però no per deixar-te bé prezizament… L’altre dia li comentava a l’Ern: «No ho zemblava paz, de zonat, quan el vam conèixer; noméz ho deu fer veure».

Va donar-los els bitllets i va continuar observant embadalit en Harry. Pel que semblava, a l’Stan tant li feia com de sonat pogués estar algú mentre fos prou famós per sortir al diari. El Nitrèpid Bus va oscil·lar perillosament mentre avançava una cua de cotxes per l’esquerra. En Harry va mirar a la part de davant de l’autobús i va veure que l’Hermione es tapava els ulls amb les mans mentre en Porcupintí se li gronxava sobre l’espatlla entusiasmat.

Pam!

El Nitrèpid Bus va saltar de l’autopista de Birmingham a una carretereta plena de revolts al mig del camp i totes les cadires van tornar a anar-se’n enrere. Les tanques d’herba de banda i banda de la carretera s’apartaven d’un salt cada vegada que l’autobús envaïa la cuneta. D’aquí van passar a un carrer cèntric i principal d’una població plena d’activitat, després a un viaducte envoltat de serrats elevats i després a una carretera exposada al vent que passava pel mig d’una altiplanície, cada vegada amb un espetec sonor.

—He canviat d’opinió —va murmurar en Ron mentre s’aixecava amb penes i treballs de terra per sisena vegada—; no vull tornar a pujar en aquest trasto mai més.

—Dezprés d’aquezta parada ja éz Hogwartz —va dir l’Stan amb veu alegre mentre se’ls acostava fent tentines—. Aquella dona tan manaire de davant que ha pujat amb vozaltres enz ha donat una mica de propina perquè hi pazem primer. Però abanz haurem de parar per deixar la zenyora Marsh —els va aclarir, just després d’haver-se sentit a baix les arcades d’algú que vomitava i el patatxap d’una massa líquida a terra—, perquè no eztà gaire fina.

Al cap de no gaire, el Nitrèpid Bus parava amb un grinyol de frens davant d’una petita taverna, que es va haver d’arronsar per evitar una patacada. Van sentir que l’Stan ajudava la pobra senyora Marsh a baixar de l’autobús, i els murmuris d’alleujament de la resta de passatgers del pis de sota. L’autobús va tornar a arrencar, va començar a accelerar, i de cop… «pam.»… es van trobar circulant pel mig d’un Hogsmeade blanc de neu. En Harry va entreveure el Cap de Senglar mig amagat al capdavall d’un carreró, amb el cartell del cap de senglar degollat sacsejat per ratxes de vent glaçat. Van parar davant de les portes de Hogwarts quan la neu començava a batre contra el vidre de davant de l’autobús.

En Llopin i la Nimfadora Tonks van ajudar-los a treure l’equipatge de l’autobús i van baixar per dir-los adéu. En Harry va aixecar la vista cap als tres pisos del Nitrèpid Bus i va veure que tots els passatgers els observaven amb el nas aixafat contra les finestres.

Un cop dintre el recinte de Hogwarts no correreu cap perill —va dir la Nimfadora Tonks passejant la vista per la carretera deserta amb ull vigilant—. Que tingueu un bon trimestre!

—Cuideu-vos —va dir en Llopin mentre els anava donant la mà a tots—. I tu escolta una cosa —va dir a en Harry abaixant la veu, mentre encara li tenia la mà agafada i la resta de la colla s’acabaven d’acomiadar de la Nimfadora Tonks—; ja sé que l’Snape no et cau gens bé, però és un entès en oclumència, i a tots nosaltres, inclòs en Sírius, ens agradaria que aprenguessis a protegir-te; o sigui que esforça-t’hi, sisplau!

—Ja ho faré —va respondre-li en Harry de mala gana, mirant-li els ulls prematurament plens d’arrugues—. Fins aviat.

Tots sis van enfilar amb compte el camí glaçat que portava cap al castell, arrossegant els baguls. L’Hermione ja parlava de mirar de fer uns quants barrets de mitja per als elfs abans d’anar-se’n a dormir. Quan van arribar davant de les portes de roure del castell, en Harry va mirar enrere; el Nitrèpid Bus ja no hi era, i, pensant en el que l’esperava l’endemà al vespre, va assaltar-lo la vaga recança de no ser-hi a dalt.

En Harry es va passar quasi tot l’endemà esperant el vespre amb por. La doble hora de Pocions del matí no el va ajudar gens a treure’s l’aprensió de sobre, perquè l’Snape es va mostrar tan antipàtic com sempre. I encara es va desanimar més pel fet que als passadissos, entre classe i classe, els membres de l’ED no paraven d’acostar-se-li per demanar-li il·lusionats si aquell vespre hi hauria reunió.

—Ja us ho faré saber com sempre, quin dia la tindrem —els deia en Harry a tots—; avui no puc, perquè haig d’anar a… a classes de reforç de Pocions.

—Fas classes de reforç de Pocions? —li va dir en to despectiu en Zacharias Smith, que l’havia parat al vestíbul havent dinat—. Valga’m Déu; deus anar molt peix! L’Snape no n’acostuma a fer mai, de classes de reforç, no?

En Zacharias Smith es va allunyar amb un caminar repel·lentment arrogant mentre en Ron el seguia amb la mirada.

—L’embruixo? Des d’aquí encara hi arribo —va dir, i, aixecant la vareta, va apuntar-lo entre espatlla i espatlla.

—Deixa-ho —va dir en Harry, abatut—. És el que pensarà tothom; que sóc un bu…

—Hola, Harry —va dir una veu darrere seu. Es va tombar i va veure que era la Xo.

—Ai, hola… —va dir en Harry, i li va fer un salt el cor.

—Serem a la biblioteca, Harry —va dir l’Hermione amb determinació, i va agafar en Ron pel colze per arrossegar-lo cap a l’escalinata de marbre.

—Com ha anat el Nadal? —va demanar la Xo a en Harry.

—Força bé —va dir en Harry.

—Jo he passat un Nadal molt tranquil —va dir la Xo, a qui alguna cosa la feia estar vergonyosa—. Daixò… He vist que el mes que ve hi ha una altra sortida a Hogsmeade; tu ho sabies?

—Què? Ah, no; encara no m’he mirat el tauler d’avisos.

—Doncs sí; i és el dia de Sant Valentí…

—Ah, està bé —va dir en Harry, sense acabar de saber per què la Xo li deia tot allò—. Que vols…?

—Si et ve de gust, sí —va afanyar-se a dir ella.

En Harry se la va quedar mirant. Ell havia volgut dir «Que vols saber quin dia fem la pròxima reunió de l’ED?», però la resposta d’ella no lligava.

—Aviam… —va començar a dir.

—No, si no vols no —va dir ella, amb aire humiliat—. Deixem-ho córrer. Ja ens veurem.

I el va deixar plantat. En Harry es va quedar mirant com se n’anava, esprement-se el cervell per entendre què havia passat, i de cop va lligar caps.

—Xo! Espera! Xo!!!

Va empaitar-la i la va atrapar a la meitat de l’escalinata de marbre.

—Daixò… Escolta, que t’agradaria anar amb mi a Hogsmeade el dia de Sant Valentí?

—Doncs… sí! —va dir, amb les galtes enceses i un somriure radiant.

—Quedem així, doncs —va dir en Harry, i, amb el sentiment que al final el dia no seria malaguanyat del tot, va entrar a la biblioteca quasi saltant per anar a buscar en Ron i l’Hermione abans que comencessin les classes de la tarda.

A les sis, però, ni tan sols l’alegria d’haver demanat amb èxit a la Xo Xang de sortir amb ella contrarestava el neguit que s’anava apoderant d’ell mentre s’encaminava cap al despatx de l’Snape.

Quan hi va arribar es va parar davant de la porta, amb un desig desesperat de ser a qualsevol lloc que no fos aquell; però va respirar fondo, va trucar i va entrar.

L’habitació, que estava en la penombra, era plena de prestatgeries atapeïdes de pots de vidre on tot de viscosos fragments de plantes i d’animals suraven submergits en líquids de colors diversos. En un racó hi havia l’armari ple d’ingredients que l’Snape havia acusat una vegada en Harry —no sense raó— de saquejar. Però els ulls d’en Harry van anar de seguida cap a la taula, on hi havia un recipient pla de pedra inscrit amb símbols i caràcters rúnics il·luminat per la claror d’una espelma. En Harry el va reconèixer a l’acte: era el pensiu d’en Dumbledore. Mentre pensava què carai hi feia, allà, la veu freda de l’Snape va ressonar en la foscor i li va fer fer un bot.

—Tanqui la porta, Potter.

En Harry va fer el que li manaven, amb la desagradable sensació que es tancava dintre una presó. Quan es va tornar a tombar, l’Snape s’havia acostat al cercle de claror i li assenyalava en silenci la cadira de davant de la taula. En Harry s’hi va asseure, i l’Snape el va imitar, sense apartar els seus ulls negres d’en Harry i amb l’aversió marcant-se-li a totes les arrugues de la cara.

—Potter, ja sap per què és aquí —va dir—. El director m’ha demanat que li faci classes d’oclumència. L’únic que desitjo és que hi posi més interès que el que posa a classe de Pocions.

—D’acord —va dir en Harry, tens.

—Aquestes classes no són com les altres, Potter —va dir l’Snape, empetitint els ulls amb aire malèvol—; però no per això deixo de ser professor seu, de manera que m’haurà de continuar donant el tractament corresponent.

—Sí… professor —va dir en Harry.

L’Snape va quedar-se estudiant-lo un moment, encara amb els ulls mig aclucats, i tot seguit va dir:

—Parlem d’oclumència. Com li vaig explicar a la cuina de casa el seu padrí, aquesta mena de màgia protegeix el pensament d’influències i intromissions màgiques.

—I per què el professor Dumbledore creu que necessito aquesta protecció, professor? —va dir en Harry, mirant fixament l’Snape als ulls sense saber si li voldria respondre a la pregunta.

L’Snape li va aguantar la mirada un moment i tot seguit va dir amb menyspreu:

—La veritat, Potter, em pensava que fins i tot vostè sabria veure el perquè; el Senyor de les Forces del Mal és un entès en legilimència…

—Què és això… professor?

—La facultat d’arrencar sentiments i records del pensament d’una altra persona…

—Pot llegir-te el pensament? —va saltar en Harry, veient que les seves temences es confirmaven.

—No té gens de subtilesa, Potter —va dir l’Snape, amb els ulls encesos—. No sap filar prim; és un dels defectes que té que fan que sigui un desastre fabricant pocions. —L’Snape va quedar un moment callat, segurament per assaborir el plaer que li causava insultar en Harry, i tot seguit va prosseguir—: Només els muggles parlen de «llegir el pensament». El cervell no és un llibre que es pugui obrir quan es vulgui per mirar-se’l com qui fulleja el diari. Els pensaments no estan impresos a l’interior del crani perquè qualsevol intrús se’ls pugui mirar. El cervell és una cosa molt intricada i complexa, Potter; la majoria de cervells, almenys… —Va fer una mitja rialla—. S’ha de reconèixer, però, que les persones que dominen la legilimència són capaces, en segons quines condicions, d’introduir-se en el cervell de les seves víctimes i interpretar correctament el que hi troben. El Senyor de les Forces del Mal, per exemple, quasi sempre sap quan algú li diu una mentida. Només els qui en saben molt d’oclumència tenen la facultat d’ocultar els sentiments i els records que els puguin delatar i poden dir mentides davant seu sense que se n’adoni.

Digués el que digués l’Snape, a en Harry allò de la legilimència li semblava sinònim de llegir el pensament, i no li feia gens de gràcia.

—Això vol dir que podria ser que en aquests moments sàpiga el que pensem… professor?

—El Senyor de les Forces del Mal és lluny d’aquí on som, i les parets i els terrenys de Hogwarts estan protegits per molts sortilegis i encanteris immemorials que garanteixen la seguretat física i mental dels que hi són a dintre —va dir l’Snape—. El temps i l’espai compten molt en màgia, Potter. El contacte visual acostuma a ser essencial per poder practicar la legilimència.

—Per què haig d’aprendre oclumència, doncs?

L’Snape es va passar el seu índex llarg i prim pels llavis mentre traspassava en Harry amb la mirada.

—Pel que es veu, Potter, vostè no acaba de conformar-se a la regla general. La maledicció que no va aconseguir matar-lo sembla haver establert una mena de vincle entre vostè i el Senyor de les Forces del Mal. Tot sembla indicar que a vegades, quan té el cervell més relaxat i més vulnerable (quan dorm, per exemple), comparteix alguns pensaments i algunes emocions amb el Senyor de les Forces del Mal. El director considera imprudent que aquesta situació continuï, i vol que l’ensenyi a cloure el cervell perquè el Senyor de les Forces del Mal no hi entri.

A en Harry li tornava a bategar de pressa el cor. Allò no tenia ni solta ni volta.

—I per què el professor Dumbledore ho vol aturar? —va saltar—. A mi no és que m’agradi, però de moment ens ha fet servei, no? Vaja, bé vaig veure que la serp atacava el senyor Weasley, i, si no arriba a ser per això, el professor Dumbledore no l’hauria pogut salvar. És o no és… professor?

L’Snape es va quedar mirant en Harry un moment, sense deixar de passar-se el dit pels llavis. Tot seguit va tornar a parlar, però amb molta parsimònia i afectació, com si sospesés cada paraula que deia:

—Pel que sembla, el Senyor de les Forces del Mal no s’ha adonat fins fa ben poc d’aquest vincle que hi ha entre ell i vostè. Tot indica que, fins no fa gaire, vostè experimentava les seves emocions i compartia els seus pensaments sense que ell ho sabés. En el cas de la visió que va tenir poc abans de Nadal, en canvi…

—La de la serp i el senyor Weasley?

—No m’interrompi, Potter —va dir l’Snape en to amenaçador—. Com li deia, la visió que vostè va tenir poc abans de Nadal va constituir una intromissió extrema en els pensaments del Senyor de les Forces del Mal…

—Jo hi veia a través dels ulls de la serp, no dels seus!

—Em sembla que li he dit que no m’interrompés, Potter!

Però a en Harry tant li feia que l’Snape s’irrités; per fi li semblava que començava a treure’n l’aigua clara. S’havia anat tirant endavant de la cadira de mica en mica, sense adonar-se’n, i ara només hi apuntava el cul, tens com una molla.

—Si amb qui comparteixo els pensaments és amb en Voldemort, com és que hi veia a través dels ulls de la serp?

—No esmenti el Senyor de les Forces del Mal pel seu nom! —va bramar l’Snape.

Va haver-hi un silenci incòmode, durant el qual es van quedar mirant fixament per sobre del pensiu.

—El professor Dumbledore bé l’esmenta pel seu nom —va dir en Harry amb un fil de veu.

—El professor Dumbledore és un bruixot amb molt poder —va murmurar l’Snape—. Ell li pot dir pel nom sense córrer perill, mentre que nosaltres… —Va fregar-se l’avantbraç esquerre inconscientment, just al lloc on en Harry sabia que tenia la marca de les forces del mal gravada amb foc a la pell.

—Tot i així, m’agradaria saber —va insistir en Harry, esforçant-se per donar un to cortès a la veu— per què…

—Pel que sembla, si es va introduir en el cervell de la serp va ser perquè era precisament allà on es trobava el Senyor de les Forces del Mal en aquell moment —va respondre-li l’Snape—. Ell posseïa la serp en el mateix moment que vostè va somiar que hi era a dintre.

—I en Vol… daixò, ell, es va adonar que jo hi era?

—Es veu que sí —va dir l’Snape amb fredor.

—Com ho saben? —va demanar-li en Harry amb impaciència—. És una cosa que es pensa el professor Dumbledore, o be…?

—Li he dit —va dir l’Snape, encarcarat a la cadira i amb els ulls reduïts a dues escletxes— que em tractés de professor!

—Perdoni, professor —va dir en Harry, irritat—, però com saben que…?

—Ho sabem i ja està —va dir l’Snape en to categòric—. El que compta és que ara el Senyor de les Forces del Mal sap que vostè pot accedir als seus pensaments i sentiments. I també ha arribat a la conclusió que el fenomen pot donar-se a la inversa, és a dir, que ara sap que ell pot accedir igualment als seus pensaments i sentiments…

—I obligar-me a fer segons què? —va voler saber en Harry—. Perdó; professor… —va afanyar-se a afegir.

—Podria ser —va dir l’Snape amb fredor, com si tot allò li resultés indiferent—. I és per evitar-ho que ha d’estudiar oclumència.

L’Snape va treure la vareta d’una butxaca interior de la túnica. En Harry va quedar garratibat a la cadira, però l’Snape va aixecar la vareta a l’altura de l’orella i va ficar-se-la per la punta entre els seus cabells greixosos. Quan la va retirar, va sortir seguida d’una substància platejada que li emanava del pols i li anava fins a la vareta com un fil de teranyina gruixut, i, quan va enretirar la vareta, es va trencar i va caure voleiant dintre el pensiu, on es va quedar giravoltant en un estat ni líquid ni gasós. L’Snape va repetir dues vegades l’operació d’aixecar-se la vareta fins al pols i deixar aquella substància platejada en el recipient de pedra, i a continuació, sense donar cap explicació del que feia, va agafar el pensiu amb molt de compte, el va desar en un prestatge i va tornar-se a encarar a en Harry amb la vareta aixecada.

—Aixequi’s i agafi la seva vareta, Potter.

En Harry es va posar dret, tot nerviós. Van quedar l’un davant de l’altre, separats per la taula.

—Faci servir la vareta per desarmar-me o per defensar-se de qualsevol altra manera que li passi pel cap —li va dir l’Snape.

—I vostè, què farà? —li va demanar en Harry mentre mirava la vareta de l’Snape amb recel.

—Jo intentaré introduir-me en el seu pensament —va dir l’Snape amb dolçor—. Així veurem quina resistència hi oposa. Tinc entès que ha demostrat tenir una gran capacitat de resistència davant del malefici imperatiu… Com aviat comprovarà, calen poders semblants per a això que ara farem… Prepari’s… Legilimens!

L’Snape va dir el sortilegi abans que en Harry estigués a punt, fins i tot abans de donar-li temps de reunir forces per defensar-se. El cap li va començar a rodar i el despatx li va desaparèixer de davant dels ulls; pel cap li van començar a passar una imatge darrere una altra com una exhalació, com una pel·lícula a càmera ràpida, amb una vividesa que li va fer perdre la noció d’on era.

Tènia cinc anys, mirava com en Dudley estrenava una bicicleta nova, i es moria d’enveja… En tenia nou, i en Sanguinari, el buldog, l’empaitava i el feia enfilar-se en un arbre del jardí i els Dursley es partien de riure a sota… Estava assegut, amb el barret que tria al cap, i el barret li deia que a Slytherin sobresortiria… L’Hermione era en un llit de la infermeria, amb la cara coberta de pèl negre… Una infinitat de demèntors el tenia acorralat al costat de l’estany, a la nit… La Xo Xang se li acostava sota la branca de vesc…

«Això no», va dir una veu dintre el cap d’en Harry, mentre el record de la Xo Xang s’atansava; «això no vull que ho vegis, no vull que ho vegis, és íntim…».

Va notar-se un dolor agut en un genoll. El despatx de l’Snape havia tornat a aparèixer, i en Harry es va adonar que havia caigut a terra i que havia picat amb el genoll contra una pota de la taula. Va aixecar la vista cap a l’Snape, que havia abaixat la vareta i es fregava el puny: hi tenia una butllofa, com si s’hi hagués fet una cremada.

—Aquest sortilegi urticant, l’ha fet volent? —va demanar l’Snape a en Harry amb fredor.

—No —va dir en Harry en to eixut mentre s’aixecava de terra.

—Ja m’ho ha semblat —va dir l’Snape mentre l’observava amb atenció—. M’ha deixat anar massa enllà i ha perdut el domini de si mateix.

—Ha vist tot el que he vist jo? —va demanar-li en Harry, sense acabar de saber si volia saber-ho o no.

—Fragments —va dir l’Snape, amb un rictus als llavis—. De qui era aquell gos?

—De la tieta Marge —va murmurar en Harry, amb un invencible sentiment de tírria cap a l’Snape.

—Per ser la primera vegada que ho provem, no ha anat del tot malament —va dir l’Snape mentre tornava a aixecar la vareta—. Al final ha aconseguit aturar-me, però ha perdut molt temps i molta energia cridant. S’ha de concentrar més. M’ha de repel·lir amb el pensament, sense necessitat de recórrer a la vareta.

—Ja ho provo —va dir en Harry amb irritació—; però és que vostè no em diu com ho haig de fer!

—Una mica de respecte, Potter —va dir l’Snape en to amenaçador—. Aviam; tanqui els ulls.

En Harry li va dirigir una mala mirada abans d’obeir. No li agradava gens la idea d’estar amb els ulls tancats tenint l’Snape al davant amb la vareta a la mà.

—Deixi el cap en blanc, Potter —va dir la veu freda de l’Snape—. Desprengui’s de tota emoció…

Però la ràbia que sentia contra l’Snape va continuar bategant-li als polsos com si li hagués enverinat la sang. Com podia desprendre’s d’aquella ràbia que sentia? Més fàcil li hauria resultat desprendre’s de totes dues cames…

—No fa el que li dic, Potter… S’ha de sotmetre més… Va, concentri’s…

En Harry va fer un esforç per quedar amb la ment en blanc, per no pensar, ni recordar, ni sentir…

—Tornem-hi… Quan digui tres… Un, dos… i tres; legilimens!

Un gran drac negre s’alçava davant seu… Els seus pares el saludaven amb la mà des d’un mirall encantat… En Cedric Diggory jeia a terra mirant-lo amb ulls inexpressius…

—Prooooooou!!!

En Harry tornava a estar de genolls, amb la cara entre les mans i el cervell adolorit com si l’hi haguessin volgut arrencar del crani.

—Aixequi’s! —va dir l’Snape amb veu brusca—. Aixequi’s! No es concentra prou, no s’hi esforça prou. M’està permetent accedir a records que l’angoixen, i amb això em dóna armes contra vostè!

En Harry es va tornar a posar dret, amb el cor bategant-li amb força com si hagués vist de veritat en Cedric mort al cementiri. L’Snape estava més blanc que mai, i també més irritat que de costum, encara que no pas tant com en Harry.

—Sí que m’hi esforço… —va dir, estrenyent les dents.

—Li he dit que es desprengués de tota emoció!

—Ja l’he sentit; però ara mateix ho trobo una mica difícil —li va replicar en Harry.

—Serà presa fàcil del Senyor de les Forces del Mal, doncs! —va dir l’Snape, enfurismat—. Els ximples que van amb el cor a la mà, que no saben dominar les emocions, que es recreen amb records tristos i cauen fàcilment en la provocació (els febles, en altres paraules) no tenen res a fer contra els seus poders! Li penetrarà el pensament amb una facilitat espantosa, Potter!

—Jo no sóc feble —va dir en Harry en veu baixa, tan ple de ràbia que estava convençut que es tiraria a sobre de l’Snape en qualsevol moment.

—Demostri-ho, doncs! Sigui senyor de vostè mateix! —li va replicar l’Snape—. Domini la ràbia que sent! Governi el seu pensament! Va, tornem-ho a provar! Vinga, prepari’s! Legilimens!

Va veure el tiet Vernon que tapava la ranura de la bústia a cops de martell… Un bé de déu de demèntors que planaven per sobre l’estany de Hogwarts i se li acostaven… Ara corria per un passadís sense finestres amb el senyor Weasley… S’acostaven a la porta negra i llisa del capdavall del passadís… En Harry es pensava que hi anaven de dret… Però el senyor Weasley el va fer tombar a l’esquerra i el va fer baixar per una escala de pedra…

—Ara ho veig!!! Ara ho veig!!!

Tornava a estar de quatre grapes al terra del despatx de l’Snape, i la cicatriu li coïa molt, però l’exclamació que li acabava de sortir de la gola era de triomf. Va tornar-se a aixecar i va veure que l’Snape l’observava amb la vareta aixecada. Aquesta vegada, però, semblava que l’Snape hagués desfet l’encanteri abans que en Harry hagués arribat a voler tornar-s’hi.

—Què ha passat, ara, Potter? —li va demanar l’Snape, estudiant en Harry amb atenció.

—He vist… he recordat… —va dir en Harry esbufegant—. Acabo de veure…

—Què acaba de veure? —va demanar-li l’Snape amb impaciència.

En Harry no li va respondre de seguida; es va quedar un moment fregant-se el front, assaborint aquell instant d’il·luminació…

Feia mesos que tenia aquell somni d’un passadís sense finestres que acabava en una porta tancada, i en cap moment li havia passat pel cap que pogués ser un lloc real. Ara, revivint aquell record, s’havia adonat que el passadís del somni era el passadís que havia fet corrents amb el senyor Weasley el dotze d’agost per arribar a temps a les sales de justícia de la Conselleria; i era el passadís que conduïa al Departament de Misteris, aquell on era el senyor Weasley la nit que el va atacar la serp d’en Voldemort.

Va mirar l’Snape.

—Què hi ha al Departament de Misteris?

—Perdó; què diu? —va dir l’Snape amb un fil de veu; i en Harry va veure, amb gran satisfacció, que l’Snape s’havia alterat.

—Li demanava que què hi ha al Departament de Misteris… professor —va dir en Harry.

—Per què m’ho demana, si es pot saber? —va dir l’Snape arrossegant la veu.

—Perquè —va dir en Harry, mirant l’Snape fixament als ulls— aquest passadís que acabo de veure… fa mesos que el veig en somnis. Ara mateix l’acabo de reconèixer; porta al Departament de Misteris, i crec que en Voldemort vol alguna cosa que hi ha a dintre…

—Li he dit que no esmenti el nom del Senyor de les Forces del Mal!

Van quedar-se mirant de fit a fit. A en Harry li va tornar a coure la cicatriu, però no en va fer cas. L’Snape semblava inquiet; quan va tornar a parlar, però, ho va fer aparentant fredor i indiferència.

—Al Departament de Misteris hi ha molts misteris, Potter, de molts dels quals n’entendria ben poca cosa i de cap dels quals n’ha de fer res. He parlat prou clar?

—Sí —va dir en Harry, fregant-se encara la coïssor de la cicatriu, que cada vegada li feia més mal.

—L’espero aquí dimecres que ve a la mateixa hora per continuar practicant.

—D’acord —va dir en Harry, que es moria de ganes de sortir del despatx de l’Snape per anar a trobar en Ron i l’Hermione.

—Vull que cada nit abans de dormir s’esbandeixi totes les emocions del cap; buidi’l de tot, i deixi’l en blanc, en pau… Entesos?

—Entesos —va dir en Harry, que amb prou feines el sentia.

—I l’aviso, Potter… Si no hi ha treballat… me n’adonaré!

—Entesos —va murmurar en Harry. Va agafar la motxilla, se la va tirar a l’espatlla i va córrer cap a la porta. En el moment que anava a obrir-la, va girar el cap i va veure que l’Snape, d’esquena a ell, rescatava els pensaments del pensiu amb la punta de la vareta i se’ls tornava a ficar al cap amb molta delicadesa. En Harry va sortir del despatx sense dir res, encara amb la cicatriu fent-li fiblades, i va tancar la porta sense fer soroll.

Va trobar en Ron i l’Hermione a la biblioteca, on es miraven de treure de sobre l’última tongada de deures que els havia posat la professora Umbridge. Altres estudiants, quasi tots de cinquè, ocupaven algunes taules pròximes, cremant-se les celles a la claror dels quinqués o fent anar la ploma frenèticament, mentre a l’altra banda de les finestres coronelles el cel s’anava enfosquint de mica en mica. A part del gargoteig de les plomes, l’únic so que se sentia era el dèbil grinyol d’una de les sabates de la senyora Pince, la bibliotecària, que recorria els passadissos amb aire amenaçador tirant l’alè al clatell dels usuaris dels seus preciosos llibres.

En Harry no estava fi; la cicatriu encara li feia mal i es notava enfebrat. En el moment d’asseure’s davant d’en Ron i l’Hermione, va veure’s reflectit a la finestra de davant seu; estava molt blanc, i semblava que la cicatriu se li veiés més que de costum.

—Com ha anat? —va demanar-li l’Hermione amb un xiuxiueig. I tot seguit, amb cara de preocupació—: Harry, que et trobes bé?

—Sí; anar fent… —va respondre-li en Harry amb apatia, i tot seguit una fiblada molt forta de la cicatriu li va fer fer una ganyota—. Escolteu; acabo de caure en una cosa…

I els va explicar el que havia vist i deduït.

—Així, insinues que l’arma —va dir en Ron amb un xiuxiueig mentre la senyora Pince els passava pel costat amb el seu grinyol—, o el que sigui que busca l’Innominable, és a la Conselleria d’Afers Màgics?

—Ha de ser al Departament de Misteris per força —va dir en Harry amb un xiuxiueig—. Vaig veure aquella porta el dia de la vista oral, que el teu pare em va acompanyar fins a la sala de justícia, i segur que és la mateixa que vigilava quan la serp el va mossegar.

L’Hermione va deixar anar un sospir llarg i prolongat.

—És clar… —va fer.

—És clar, què? —va saltar en Ron.

—Pensa una mica, Ron… L’Sturgis Podmore va voler forçar una porta a la Conselleria d’Afers Màgics… Segur que era aquesta mateixa; seria una coincidència massa gran, si no!

—I per què l’Sturgis l’havia de voler forçar, si és dels nostres? —va dir en Ron.

—Això no ho sé —va reconèixer l’Hermione—; és una cosa que no acaba de lligar…

—Tu no saps què hi ha, al Departament de Misteris? —va demanar en Harry a en Ron—. El teu pare no te n’ha parlat mai?

—Només sé que al personal que hi treballa els anomenen «inexplicables» —va dir en Ron arrufant el front—, perquè ningú sap exactament què hi fan. És un lloc una mica estrany, per tenir-hi cap arma…

—Al contrari; lliga perfectament —va dir l’Hermione—. Deu ser alguna arma secreta en què la Conselleria investiga, espero… Harry, segur que et trobes bé?

En Harry s’acabava de passar totes dues mans amb força pel front, com si se’l volgués allisar.

—Sí… —va dir, i va abaixar les mans, que li tremolaven—. Només estic una mica marejat… Això de l’oclumència no m’acaba d’agradar.

—Qualsevol n’estaria, de marejat, després d’haver rebut aquestes envestides al cervell —va dir l’Hermione, comprensiva—. Va, tornem a la sala comunitària, que hi estarem una mica més còmodes.

Però la sala comunitària era plena d’alumnes enriolats i esvalotats, perquè en Fred i en George estaven donant a conèixer les seves últimes novetats en articles de broma.

—Barrets llevacaps! —s’esgargamellava en George mentre en Fred assenyalava als alumnes un barret punxegut guarnit amb una ploma esborrifada de color rosa—. A dos galions la unitat; mireu, mireu en Fred!

En Fred va posar-se el barret sobre el cap d’una revolada amb un somriure a la boca. Quedava més aviat ridícul; de cop, però, cap i barret van desaparèixer.

Unes quantes noies es van posar a xisclar, però la resta d’alumnes es partia de riure.

—I aquí el teniu una altra vegada! —va cridar en George, i es va veure com la mà d’en Fred palpejava per sobre les seves pròpies espatlles, aparentment en el buit, i com, de cop, es treia el barret de la ploma rosa i el cap li tornava a aparèixer a lloc.

—Com deuen funcionar, aquests barrets? —va dir l’Hermione, que havia deixat els deures de banda i observava en Fred i en George amb atenció—. És evident que es tracta d’algun sortilegi d’invisibilitat, però han tingut la gràcia de saber ampliar-ne el radi d’acció més enllà de l’objecte embruixat… Però segur que és un encanteri de poca durada.

En Harry no va dir res; no es trobava bé.

—Ja acabaré això demà —va murmurar, i va tornar a ficar a la motxilla els llibres que n’acabava de treure.

—Doncs apunta-t’ho a l’agenda de deures pendents! —va dir-li l’Hermione amb vehemència—. Així no te’n descuidaràs!

En Harry es va quedar mirant en Ron amb aire còmplice mentre remenava dintre la motxilla, en treia el memoràndum i l’obria sense convenciment.

—No ajornis avui el que havia d’estar fet ahir! —va exclamar el quadern en to de retret mentre en Harry hi apuntava els deures pendents de la professora Umbridge. L’Hermione va somriure de sentir-ho.

—Me’n vaig a dormir —va dir en Harry mentre tornava a ficar l’agenda a la motxilla i feia mentalment el propòsit de tirar-la al foc de seguida que pogués.

Va travessar la sala comunitària eludint en George, que va voler posar-li un barret llevacaps, i va entrar en l’espai tranquil i fred de l’escala de pedra que pujava a les habitacions dels nois. Tornava a estar marejat, igual que la nit que havia tingut la visió de la serp, però va pensar que si descansava una estona es trobaria més bé.

Va obrir la porta de la seva habitació i, així que hi va haver entrat, va sentir un dolor tan intens que va pensar que algú se li havia esmunyit sota la closca. No sabia on era, ni si estava dret o estirat, ni tan sols com es deia.

Un riure histèric li va ressonar a les orelles… Feia molt temps que no estava tan content… Estava exultant, radiant, boig d’alegria… Havia passat una cosa meravellosa…

—Harry! Harry!!!

Algú li havia clavat una bufetada a la cara. Aquell riure de boig va quedar interromput per un crit de dolor. L’alegria li va fugir, però el riure va reprendre…

Va obrir els ulls, i, mentre els obria, es va adonar que aquell riure era el seu. En el mateix moment que ho va veure, se li va estroncar. Estava estirat a terra, sense alè, de panxa enlaire, amb la cicatriu fent-li unes fiblades terribles. Tenia en Ron inclinat a sobre, amb molta cara de preocupació.

—Què ha passat? —li va demanar en Ron.

—No ho sé… —va dir en Harry, esbufegant, mentre s’incorporava—. Està molt content… molt i molt content…

—L’Innominable?

—Ha passat una cosa bona —va murmurar en Harry. Tremolava igual que després d’haver vist la serp atacant el senyor Weasley, i estava molt marejat—. Ha passat una cosa que fa temps que ell esperava.

Les paraules li van sortir de la boca tal com li havien sortit aquell dia al vestidor de l’equip de Gryffindor, com si un desconegut les pronunciés amb els seus llavis, però tot i així va saber que eren veritat. Va respirar fondo, fent un esforç per no vomitar sobre en Ron. Es va alegrar que aquella vegada ni en Dean ni en Seamus no ho presenciessin.

—L’Hermione m’ha dit que vingués a veure com estaves —li va dir en Ron en veu baixa mentre ajudava en Harry a aixecar-se—. Diu que deus tenir pocs recursos defensius, després de tanta estona burxant-te el cervell l’Snape… Esperem que a la llarga serveixi d’alguna cosa, almenys…

Va mirar en Harry amb expressió interrogativa i el va ajudar a anar fins al llit. En Harry va fer que sí amb el cap sense convenciment i es va deixar caure sobre els coixins, adolorit de tantes vegades com havia caigut a terra aquella tarda i amb la cicatriu fent-li encara zub-zub. No va poder evitar tenir el sentiment que aquell primer contacte amb l’oclumència havia afeblit la seva resistència mental més que no enfortir-la, i va preguntar-se amb inquietud què devia haver causat l’alegria d’en Voldemort, la més gran que experimentava en aquells últims catorze anys.





25. Entre la vareta i la paret


En Harry va tenir resposta a la seva pregunta l’endemà al matí mateix. L’Hermione, així que li va arribar el seu exemplar del Periòdic Profètic, va estendre’l sobre la taula, va donar un cop d’ull a la primera plana i va deixar anar un xiscle que va atraure les mirades de tots els alumnes del voltant.

—Què passa? —van exclamar en Harry i en Ron alhora.

Com a tota resposta, l’Hermione va deixar-los el diari estès al davant i els va assenyalar deu fotografies en blanc i negre que omplien tota la portada, nou amb cares de bruixots i una d’una bruixa. Algunes de les cares de les fotografies feien ganyotes mudes, mentre que d’altres picaven amb els dits contra les vores de la fotografia amb aire insolent. Sota cada una hi havia un peu de fotografia on s’indicava el nom de la persona i el delicte pel qual se l’havia tancat a Azkaban.

«Antonin Dolohov», deia el text de sota la fotografia d’un bruixot de cara blanca, magra i torturada que mirava en Harry amb expressió burleta, «acusat dels brutals assassinats d’en Gideon i en Fabian Prewett».

«Algernon Rookwood», deia el peu de la fotografia d’un home de cabells greixosos gravat de la verola que s’arrepenjava en una de les vores laterals amb cara d’avorriment, «acusat de filtrar secrets de la Conselleria d’Afers Màgics a “aquell que no s’ha d’anomenar”».

Però els ulls d’en Harry van quedar fixats en la fotografia de la bruixa. Aquella cara li havia cridat l’atenció així que l’havia vist a la pàgina. Tenia una cabellera negra que a la fotografia es veia esclarissada i esbullada, però que en Harry havia vist atapeïda, lluent i pentinada. Els seus ulls de pestanyes gruixudes el miraven amb una arrogant expressió de desdeny, que també se li dibuixava als llavis prims en forma de mitja rialla. Igual que en Sírius, conservava part del seu atractiu físic, però alguna cosa —potser Azkaban— li havia robat quasi tota la bellesa.

«Bel·latrix Lestrange, acusada de torturar i deixar permanentment incapacitats en Frank i l’Alice Longbottom».

L’Hermione va clavar un cop de colze a en Harry i li va assenyalar el titular que hi havia a sobre de les fotografies, que, concentrat com estava en la fotografia de la Bel·latrix, encara no havia llegit.

EVASIÓ EN MASSA D’AZKABAN

LA CONSELLERIA TÉ POR QUE EN SÍRIUS BLACK

ES POSI AL CAPDAVANT

DELS ANTICS CAVALLERS DE LA MORT



—En Sírius? —va dir en Harry en veu alta—. Que no…?

—Calla! —li va dir l’Hermione amb un xiuxiueig nerviós—. No cridis tant; llegeix-t’ho i prou!

La Conselleria d’Afers Màgics va comunicar ahir, a última hora de la nit, que a Azkaban havia tingut lloc una evasió en massa.

En les declaracions que va fer als periodistes que va convocar al seu despatx, Cornelius Fudge, conseller d’Afers Màgics, va confirmar que ahir a la tarda se’n van escapar deu presoners extremament perillosos i que havia assabentat el primer ministre muggle de la gravetat del cas.

«Ens trobem, per desgràcia, en la mateixa situació en què ens trobàvem fa dos anys i mig, quan Sírius Black es va fugar», va declarar Cornelius Fudge ahir a la nit. «És més, creiem que aquestes dues evasions no estan desvinculades l’una de l’altra. Una fuga d’aquesta magnitud fa pensar en una intervenció de fora, i Sírius Black, pel fet de ser la primera persona que va fugir d’Azkaban, hauria pogut ajudar perfectament els altres a seguir els seus passos. Considerem molt probable que tot el grup, dintre el qual hi ha Bel·latrix Lestrange, cosina de Sírius Black, hagi fet pinya al voltant seu i l’hagi consagrat com a cap. Estem fent tots els possibles, de totes maneres, per localitzar-los, i preguem a tota la societat de bruixots que estigui vigilant i alerta. Es recomana vivament mantenir-se a distància de tots ells».



—Ja ho veus, Harry —va dir en Ron, esbalaït—. Per això l’Innominable estava tan content ahir a la nit.

—És al·lucinant —va remugar en Harry—. El senyor Fudge acusa en Sírius de la fuga!

—Què vols que faci, sinó? —va dir l’Hermione amb amargor—. No deus voler que digui: «Perdonin, però en Dumbledore ja em va advertir que podia passar una cosa així: els guardians d’Azkaban s’han unit a Lord Voldemort» (para de somicar, Ron), «i ara se n’han escapat els seus partidaris més fidels». Pensa que fa ben bé mig any que no para de dir que en Dumbledore i tu sou uns mentiders!

L’Hermione va obrir el diari i va posar-se a llegir la continuació de l’article. En Harry va passejar la mirada pel Gran Saló; no entenia com era que els seus condeixebles no feien cara d’esglai ni comentaven l’esgarrifosa notícia de la primera plana del diari. El cas és que n’hi havia ben pocs que el rebessin diàriament com l’Hermione; i quasi tots es dedicaven a parlar dels deures, del quidditch i de qui sap quines altres bajanades mentre a l’altra banda de les parets del castell deu cavallers de la mort més s’havien incorporat a les files d’en Voldemort.

Va donar una ullada a la taula dels professors. Allà l’ambient era del tot diferent: en Dumbledore i la professora McGonagall estaven embrancats en una llarga conversa, tots dos amb expressió molt seriosa. La professora Coliflor tenia el Periòdic Profètic arrepenjat a l’ampolla de quètxup i llegia la primera plana tan concentrada que no s’adonava que de la cullera que tenia aixecada li degotava rovell d’ou a la falda. A l’altra punta de la taula, en canvi, la professora Umbridge devorava el seu bol de farinetes. Cosa rara, els seus ulls bossuts de gripau no escrutaven el Gran Saló a la recerca d’estudiants entremaliats. S’empassava cada mos amb una ganyota, i de tant en tant dirigia una mirada maligna cap a la banda de la taula on en Dumbledore i la professora McGonagall confabulaven.

—Déu meu… —va fer l’Hermione, esbalaïda, sense apartar els ulls del diari.

—Què més ha passat? —va afanyar-se a demanar-li en Harry, amb la por al cos.

—Quina desgràcia —va dir l’Hermione, trasbalsada. Va doblegar el diari per la pàgina deu i el va allargar a en Harry i en Ron.

TRÀGICA MORT D’UN FUNCIONARI DE LA CONSELLERIA

Ahir a la nit, a l’hospital de Sant Mungo, van descobrir mort al seu llit, escanyat per la planta d’un test, el senyor Broderick Bode, de 49 anys, funcionari de la Conselleria d’Afers Màgics. Els guaridors que van comparèixer tot seguit a l’escena dels fets van ser incapaços de salvar la vida del senyor Bode, que estava ingressat a l’hospital arran d’un accident laboral que havia tingut unes quantes setmanes enrere. La direcció de l’hospital ha promès que procedirà a una investigació detinguda del cas.

La guaridora Miriam d’Urc, que era la responsable de la sala del senyor Bode en el moment dels fets, ha estat suspesa de sou, i ahir estava il·localitzable, però un portaveu de l’hospital va fer la declaració següent:

«La direcció de Sant Mungo lamenta profundament la mort del senyor Bode, que, abans que aquest tràgic accident tingués lloc, no havia parat d’experimentar una millora constant.

»Tenim normes molt estrictes respecte als elements decoratius que es poden posar a les sales; tot indica que la guaridora Miriam d’Urc, sobrecarregada de feina en aquestes dates nadalenques, no va saber veure que la planta que el senyor Bode tenia a la tauleta de nit era perillosa. Com que últimament es valia molt més tot sol i parlava amb mes fluïdesa, la guaridora Miriam d’Urc va animar el senyor Bode a tenir cura de la planta, sense adonar-se que no es tractava d’un inofensiu alguèvol sinó d’un esqueix de trampa del diable. Quan el pacient el va tocar, se li va tirar al coll i el va ofegar a l’acte.

»La direcció de Sant Mungo no s’explica la presència d’aquesta planta a la sala, i agrairà qualsevol informació que condueixi a l’aclariment dels fets».



—Bode? —va dir en Ron—. Bode… De què em sona aquest nom?

—El vam veure a Sant Mungo —va dir l’Hermione amb un xiuxiueig—. Us en recordeu o no? Estava al llit de davant del del professor Decors, sense moure’s, mirant al sostre. I vam veure com la guaridora li portava la trampa del diable; la guaridora va dir que era un regal de Nadal…

En Harry va tornar a posar els ulls en l’article. El va envair un sentiment d’horror que li va nuar la gola.

—Com és que no ho vam veure, que era una trampa del diable? Si és una planta que coneixem… L’hauríem pogut evitar, aquesta desgràcia!

—Com podíem pensar que farien entrar una trampa del diable en un hospital fent-la passar per una planta de regal? —va saltar en Ron—. Nosaltres no en tenim la culpa; qui la té és la persona que l’hi va enviar! S’ha de ser molt imbècil, de comprar una cosa sense saber què és!

—Però què dius, Ron! —va dir l’Hermione, balbucejant—. No crec que ningú posi una trampa del diable en un test sense saber que és una planta que mata a tothom qui la toca! Això ha sigut… això ha sigut un assassinat, i un assassinat premeditat, a més a més… Si han enviat la planta anònimament, no es pot saber de cap manera qui ho ha fet!

En Harry no tenia el pensament posat en la trampa del diable; pensava en el dia de la vista oral, quan a la Conselleria baixaven cap a la novena planta amb l’ascensor i a l’atri hi va pujar aquell home de cara cendrosa.

—Vaig coincidir amb el senyor Bode —va dir, arrossegant la veu— a la Conselleria quan anava amb el teu pare.

En Ron va fer uns ulls com unes taronges.

—El meu pare ens n’havia parlat, a casa! Era un «inexplicable»; treballava al Departament de Misteris!

Van estar un moment mirant-se tots tres. De cop l’Hermione va tornar a agafar el diari, el va tancar, va quedar-se un instant observant les fotografies de primera plana dels deu cavallers de la mort que s’havien evadit i es va aixecar d’un bot.

—On vas? —li va demanar en Ron, sobtat.

—A enviar una carta —va dir l’Hermione mentre es tirava la motxilla a l’espatlla—. Potser… No ho sé segur, però s’ha de provar… I ho haig de fer jo per força.

—Em fa posar negre, quan parla així —va remugar en Ron mentre en Harry i ell s’aixecaven de taula per sortir del Gran Saló—. Què li costaria explicar-nos el que trama, ni que fos una vegada a la vida? Perdria deu segons preciosos, és clar… Eh, Hagrid!

En Hagrid era al costat de la doble porta que donava al vestíbul, esperant que passessin una colla d’alumnes de Ravenclaw. Encara anava tan nafrat com el dia que havia arribat de complir la missió d’anar a veure els gegants, i tenia un tall nou a l’arrel del nas.

—Què, nois, com va? —els va dir, amb un somriure forçat que més aviat semblava una ganyota de dolor.

—I tu, Hagrid? Com estàs? —li va demanar en Harry mentre en Hagrid sortia ranquejant darrere la colla d’alumnes de Ravenclaw.

—Bé, bé —va dir en Hagrid, que, volent mostrar-se una mica animat, va fer un ampli gest amb la mà i per poc no estaborneix la professora Vector, que en aquell moment passava pel seu costat i va tenir un espant de mort—. Enfeinat, com sempre… Preparant classes… un parell de salamandres que pateixen de descamació… i m’han sotmès a un període de prova —va murmurar.

—Que t’han sotmès a un període de prova? —va exclamar en Ron, tan alt que molts dels alumnes del voltant es van girar encuriosits—. Perdoneu… T’han sotmès a un període de prova, dius? —va repetir amb un xiuxiueig.

—Sí —va dir en Hagrid—. La veritat és que no em ve de nou. Vosatros potser no us en vau adonar, però la visita d’inspecció no va anar gaire bé… Què hi farem… —va dir, i va fer un gran sospir—. Res; me’n vaig a posar una mica de pebre vermell a aquell parell de salamandres, perquè si no acabaran perdent la cua i tot. Adéu, Harry; adéu, Ron; ja ens veurem…

I, després de sortir coixejant per la doble porta de l’entrada, va començar a baixar la graonada de pedra en direcció als prats amarats d’aigua. En Harry va seguir-lo amb la mirada, pensant quantes males notícies més hauria de sentir encara.

El fet que havien sotmès en Hagrid a un període de prova es va difondre per tota l’escola en cosa de pocs dies, i en Harry es va indignar de veure que deixava quasi tothom indiferent; fins i tot hi va haver alumnes, amb en Draco Malfoy al capdavant, que es van mostrar d’allò més satisfets. Pel que fa a la misteriosa mort d’un obscur funcionari de la Conselleria d’Afers Màgics a Sant Mungo, semblava que en Harry, en Ron i l’Hermione fossin els únics de saber-ho o d’estar-hi interessats. En aquells moments, als passadissos només hi havia un tema de conversa: els deu cavallers de la mort evadits, una notícia que s’havia acabat escampant per l’escola a partir dels comentaris que n’havien fet els alumnes comptats que llegien el diari. Corria el rumor que havien vist alguns dels fugats a Hogsmeade, que estaven amagats a Ca l’Alfred i que tenien la intenció d’irrompre a Hogwarts tal com en Sírius Black havia fet temps enrere.

Els alumnes de Hogwarts que eren fills de famílies de bruixots havien crescut sentint pronunciar els noms de tots aquells cavallers de la mort amb quasi tanta por com el nom de Voldemort, perquè les atrocitats que havien comès durant l’imperi del terror d’en Voldemort eren llegendàries. Alguns d’aquests alumnes eren parents de les víctimes dels cavallers de la mort, i ara, mentre anaven pels passadissos, es trobaven que gaudien d’una trista i indesitjada ombra de popularitat. La Susan Bones, per exemple, a qui un d’aquells deu cavallers de la mort havia mort un tiet, una tieta i els cosins, va dir amb tristesa, a classe de Botànica, que ara s’imaginava una mica com es devia sentir sempre en Harry.

—La veritat és que no sé com ho aguantes; és horrorós —li va dir amb tota franquesa mentre abocava massa adob de drac a la seva safata de plançons d’esclatabrams, que van començar a recargolar-se i a queixar-se.

És cert que últimament en Harry tornava a ser objecte dels murmuris i les enraonies de la resta d’alumnes, però a en Harry li semblava haver percebut un lleuger canvi en el to de tots aquells xiuxiuejos. Ara els trobava més de curiositat que no d’animadversió, i un parell de vegades havia arribat a pescar fragments de conversa que deixaven entendre clarament que els interlocutors no s’acabaven d’empassar la versió que donava el Periòdic Profètic de com i per què deu cavallers de la mort havien aconseguit fugar-se de la fortalesa d’Azkaban. Confosos i esporuguits, aquests escèptics semblaven inclinar-se per l’única altra explicació que els quedava, que era la que en Harry i en Dumbledore insistien a donar des del curs anterior.

Però no només havia canviat l’estat dels alumnes. Ara no era infreqüent ensopegar pels passadissos, enraonant en veu baixa i atropellada, un parell o tres de professors que callaven així que veien que algun alumne se’ls acostava.

—Segur que ja no poden parlar lliurement a la sala de professors —va comentar un dia l’Hermione en veu baixa mentre en Harry, en Ron i ella passaven pel costat de la pinya que la professora McGonagall, la professora Coliflor i el professor Flitwick formaven davant de la porta de la classe d’Encanteris—. Si hi és la professora Umbridge, almenys, segur que no.

—Creieu que deuen saber res de nou? —va dir en Ron, i va girar el cap enrere per espiar el trio de professors.

—Ni que ho sàpiguen, no crec que ens en diguin res —va dir en Harry amb disgust—. Amb aquest nou decret que han tret… Per quin anem, ja?

Resultava que, l’endemà mateix de saber-se la notícia de la fuga que havia tingut lloc a Azkaban, als taulers d’avisos de totes quatre residències havia aparegut la notificació següent:

LA GRAN INQUISIDORA DE HOGWARTS FA SABER QUE

A partir de la data d’avui queda vedat als professors de donar

als alumnes cap mena d’informació que no tingui relació

amb les activitats docents per les quals se’ls paga.

La qual cosa s’estableix per virtut del decret

d’ensenyament número 26.

Firmat: Dolors Jane Umbridge, gran inquisidora



Aquest últim decret havia sigut tema de moltes bromes entre els alumnes. En Lee Jordan havia fet notar a la professora Umbridge que, segons aquella nova norma, no podia expulsar de classe en Fred i en George pel fet d’estar jugant al burro explosiu al fons de l’aula.

—El burro explosiu no té res a veure amb Defensa contra les Forces del Mal, professora Umbridge! No es tracta de cap mena d’informació que tingui relació amb la seva assignatura!

La següent vegada que en Harry va coincidir amb en Lee, va veure que del dors de la mà li sortia força sang, i li va recomanar essència de murtlap.

En Harry s’havia imaginat d’entrada que aquella evasió d’Azkaban abaixaria una mica els fums a la professora Umbridge, i que hauria quedat avergonyida pel daltabaix que havia tingut lloc davant del nas del seu benvolgut senyor Fudge. En realitat, però, més aviat semblava haver-li despertat un desig més furibund de controlar personalment tots els aspectes de la vida de Hogwarts. Com a mínim, se la veia del tot decidida a despatxar algú ben aviat, i l’únic dubte era a qui li tocaria primer, si a la professora Trelawney o a en Hagrid.

Ara totes les classes de Futurologia i de Criança de Criatures Màgiques comptaven amb la presència de la professora Umbridge i el seu bloc de notes. Instal·lada al costat de la llar de foc de la sala carregada de perfum de la torre nord, trencava el fil del discurs cada vegada més exaltat de la professora Trelawney amb preguntes difícils sobre ornitomància i heptomologia, li insistia perquè predigués les respostes dels alumnes abans que els alumnes li responguessin i li exigia que demostrés la seva perícia amb la bola de cristall, les fulles de te i les pedres rúniques. En Harry va pensar que la professora Trelawney no aguantaria gaire temps més aquella pressió. Unes quantes vegades que va avançar-la pels passadissos —un lloc que freqüentava més aviat poc, perquè acostumava a estar sempre tancada a la sala de la torre— va descobrir que parlava enfurismada tota sola, retorçant-se les mans, mirant tot sovint enrere esporuguida i fent un alè de vi que tombava d’esquena. Si no hagués estat tan preocupat per en Hagrid, li hauria fet pena; però, si havien de fer fora de la feina un dels dos, en Harry tenia molt clar qui volia que es quedés.

Desgraciadament, en Harry no acabava de veure que en Hagrid estigués fent gaire més bon paper que la professora Trelawney. Tot i que semblava haver decidit seguir el consell de l’Hermione i des d’abans de Nadal no els havia fet conèixer cap cosa que fos més esfereïdora que un crup —un animal que només es distingia d’un terrier Jack Russell per la seva cua forçada—, també se’l veia ensorrat. Durant les classes estava distret i nerviós: perdia el fil del que deia als alumnes, s’equivocava en les respostes que donava i no parava de clavar llambregades inquietes a la professora Umbridge. A més a més, estava més distant que mai d’en Harry, en Ron i l’Hermione, i els havia prohibit terminantment que l’anessin a veure si era fosc.

—Si us enxampa, pagarem els plats trencats tots —va dir-los sense embuts; i, com que no volien fer res que pogués posar encara més en perill la seva plaça de professor, van deixar d’acostar-se a la cabanya al vespre.

En Harry tenia la sensació que la professora Umbridge l’estava desposseint de mica en mica de tot allò que li alegrava la vida a Hogwarts: les visites a casa d’en Hagrid, les cartes d’en Sírius, la Raigdefoc i el quidditch. I se’n va venjar de l’única manera que podia fer-ho: posant tot el seu afany en l’ED.

En Harry va tenir la satisfacció de veure que tots, inclòs en Zacharias Smith, s’hi abocaven amb més passió que mai arran del fet de saber que hi havia deu cavallers de la mort més en llibertat, però qui sens dubte va progressar més visiblement va ser en Neville. La notícia de l’evasió dels agressors dels seus pares li havia causat una transformació estranya que feia una mica de por i tot. No havia fet cap referència a la trobada fortuïta que havia tingut amb en Harry, en Ron i l’Hermione a la sala de reclusió de Sant Mungo, i, seguint el seu exemple, ells tampoc n’hi havien dit res; i tampoc havia obert la boca sobre la fuga de la Bel·latrix Lestrange i el seu marit, els torturadors dels seus pares. De fet, durant les últimes reunions de l’ED en Neville quasi no parlava, i es consagrava a practicar incansablement tots els sortilegis i contramaleficis que en Harry els ensenyava, amb la cara contreta a causa de la concentració, aparentment insensible a les ferides i els accidents i escarrassant-s’hi més que qualsevol altre alumne de la sala. Progressava tan de pressa que et desesperava; quan en Harry els va ensenyar l’encís d’ègida —una manera de desviar maleficis poc potents que tornaven a caure sobre l’agressor—, només l’Hermione va arribar a dominar-lo abans que en Neville.

En Harry hauria donat qualsevol cosa per aprendre oclumència tan de pressa com en Neville progressava a les reunions de l’ED. Les classes que en Harry feia amb l’Snape, però, que havien començat bastant malament, no anaven a més; a en Harry li semblava, més aviat, que ho feia pitjor cada dia.

Abans de començar a estudiar oclumència, la cicatriu li feia mal de tant en tant, i normalment n’hi feia a la nit o bé després d’alguna d’aquelles seves esporàdiques visions fugaces del pensament o de l’estat d’ànim d’en Voldemort. Però ara la cicatriu quasi no li deixava mai de fer coïssor, i sovint sentia fiblades d’ira o d’alegria sense cap mena de relació amb el que li passava en aquell moment, sempre acompanyades per una punxada especialment dolorosa a la cicatriu. Va assaltar-lo l’esgarrifós sentiment d’estar-se transformant de mica en mica en una mena d’antena que captava els canvis d’humor més subtils d’en Voldemort, i hauria jurat que aquella sensibilitat havia començat a augmentar a partir de la primera classe d’oclumència que havia fet amb l’Snape. És més, ara quasi cada nit somiava que caminava per aquell passadís en direcció a la porta del Departament de Misteris, i el somni sempre s’acabava en el moment que arribava al davant de la porta negra i llisa i se la quedava mirant amb anhel.

—Potser és com una malaltia, això que tens —li va dir l’Hermione, preocupada, quan en Harry va haver confiat a en Ron i a ella el que li passava—. Deu ser com una grip, que has de tenir una febrada per curar-te.

—Les classes amb l’Snape m’ho han agreujat —va dir-li en Harry amb franquesa—. Estic tip que la ferida em faci mal, i avorrit de recórrer aquell passadís cada nit. —Va fregar-se el front, fastiguejat—. Tant de bo la porta s’obrís; n’estic fart de quedar-m’hi plantat al davant mirant-me-la…

—No és per riure, tot això —va tallar-lo l’Hermione—. En Dumbledore no vol que somiïs més en aquest passadís, perquè si no no hauria demanat a l’Snape que et fes classes d’oclumència. El que has de fer és esforçar-t’hi una mica més.

Ja m’hi esforço! —va dir en Harry, picat—. Prova-ho tu: l’Snape volent ficar-se’t al cap… Això sí que no és per riure!

—Podria ser… —va començar a dir en Ron, arrossegant la veu.

—Podria ser… què? —va saltar l’Hermione, amb impaciència.

—Podria ser que en Harry no en tingués la culpà, de no poder tancar la ment —va dir en Ron en to misteriós.

—Què vols dir? —li va demanar l’Hermione.

—Doncs que potser l’Snape no vol ajudar de veritat en Harry…

En Harry i l’Hermione se’l van quedar mirant. En Ron va mirar primer l’un i després l’altre amb ulls tèrbols i amenaçadors.

—Podria ser —va tornar a dir, en veu més baixa— que el que pretengués en realitat fos obrir la ment d’en Harry una mica més… per facilitar les coses a l’Innomin…

—Calla, Ron, calla —li va dir l’Hermione, disgustada—. Quantes vegades has sospitat de l’Snape que tinguessis raó? En Dumbledore hi confia, i és de l’orde; amb això n’hauries de tenir prou.

—Va ser cavaller de la mort —va dir en Ron, sense baixar del burro—. I no ens ha demostrat mai que hagi canviat de camisa de veritat.

—En Dumbledore hi confia —va repetir l’Hermione—. I, si no confiem en en Dumbledore, no sé en qui vols que confiem.

Entre tants maldecaps i tanta feina —unes quantitats ingents de deures que sovint obligaven els alumnes de cinquè a quedar-se treballant fins passada la mitjanit, les reunions secretes de l’ED i les classes amb l’Snape—, el mes de gener va passar esgarrifosament de pressa. Abans que en Harry se n’adones va arribar el febrer, amb un temps més plujós i suau i amb la promesa d’una segona escapada a Hogsmeade. Des del dia que havien quedat per anar-hi junts, en Harry amb prou feines havia tingut temps per parlar amb la Xo, i de cop i volta es va trobar que l’esperava una diada de Sant Valentí en què hauria d’estar tota l’estona per ella.

El dia 14 es va posar ben elegant, i ell i en Ron van arribar a esmorzar en el moment que també arribaven els mussols del correu. La Hedwig no hi era —i en Harry tampoc l’esperava—, però quan s’entaulaven va veure que l’Hermione arrencava una carta del bec d’un mussol desconegut.

—Ja era hora! Si no hagués arribat avui, malament… —Va estripar el sobre amb impaciència i en va treure un petit pergamí. Mentre devorava el text de la carta amb els ulls, la cara li va anar agafant una lúgubre expressió satisfeta—. Escolta, Harry —va dir, aixecant la vista—. I para atenció, que és important… Podríem quedar a Les Tres Escombres pels volts de migdia?

—Aviam; no sé què dir-te —va dir en Harry, indecís—. La Xo deu comptar que passaré tot el dia amb ella. No hem decidit on aniríem.

—Doncs vine amb ella, si cal —va insistir l’Hermione—. Però vine, eh?

—D’acord, ja vindré; però per què vols quedar?

—Ara no tinc temps per explicar-t’ho; m’haig d’afanyar a respondre a aquesta carta.

I va sortir escapada del Gran Saló, amb la carta en una mà i un tros de torrada a l’altra.

—Tu també véns a Hogsmeade? —va demanar en Harry a en Ron, però en Ron va fer que no amb el cap, amb cara trista.

—No puc; l’Angelina vol que dediqui tot el dia a entrenar-me. Pots comptar si servirà de gaire; som el pitjor equip de tota la història del quidditch. Hauries de veure l’Sloper i en Kirke… Fan pena; encara són més dolents que jo. —Va fer un gran sospir—. No sé per què l’Angelina no em deixa plegar.

—Perquè quan estàs en forma jugues bé, ves —va dir en Harry, irritat.

Se li feia molt difícil compadir-se d’en Ron, perquè ell hauria donat qualsevol cosa per poder jugar el partit que aviat haurien de disputar contra Hufflepuff. En Ron devia notar el to amb què en Harry li havia contestat, perquè no va tornar a parlar de quidditch en tot l’esmorzar, i havent esmorzat es van acomiadar més aviat amb fredor. En Ron es va encaminar cap al camp de quidditch, mentre que en Harry, després d’una vana temptativa d’allisar-se els cabells mirant-se a la superfície convexa d’una cullereta, va dirigir-se tot sol cap al vestíbul per anar-se a trobar amb la Xo, molt neguitós i sense saber imaginar-se de què carai parlarien.

La Xo l’esperava al costat de la porta de roure de dos batents de l’entrada, amb els cabells lligats en una cua que l’afavoria molt. Mentre s’hi acostava, en Harry es va notar els peus molt grossos, com desproporcionats amb la resta del cos, i va percebre amb horror que tots dos braços se li balancejaven ridículament a banda i banda.

—Hola —li va dir la Xo amb un fil de veu.

—Hola —va dir en Harry.

Van quedar-se un moment mirant-se, fins que en Harry va dir:

—Què, som-hi?

—Sí, és clar…

Van incorporar-se a la cua d’alumnes que en Filch havia de fitxar, on van intercanviar alguna mirada i algun somriure furtiu, però no es van dirigir la paraula. En Harry va quedar més tranquil quan van ser a fora, on van trobar que feia un dia fresc i una mica ventós, perquè era més agradable i més fàcil passejar en silenci que no estar parat sense saber què dir. Quan passaven pel costat del camp de quidditch en Harry va entreveure en Ron i la Ginny sobrevolant la graderia i va assaltar-lo la recança de no poder ser allà dalt amb ells.

—Ho trobes a faltar, oi? —va dir la Xo.

En Harry va girar el cap i va veure que la Xo el mirava.

—Sí —va fer en Harry amb un sospir—. Molt.

—Te’n recordes, de la primera vegada que vam jugar l’un contra l’altre, a tercer?

—Sí —va dir en Harry, somrient—. Tota l’estona m’estaves a sobre.

—I en Marc Roure et va dir que no tinguessis tants miraments i em fessis caure de l’escombra si convenia —va dir la Xo, amb un somriure somiós—. L’ha fitxat l’Orgull de Portree, oi?

—No; el Gimnàstic del Toll. L’any passat el vaig veure a la copa del món.

—Ah; te’n recordes, que ens vam trobar? Érem al mateix lloc d’acampada. Va estar bé, eh?

El tema del quidditch els va tenir ocupats fins més enllà del reixat de l’entrada. En Harry no se’n sabia avenir, que fos tan fàcil parlar amb la Xo —era tan senzill, va pensar, com parlar amb en Ron o amb l’Hermione—; però, quan ja començava a agafar tranquil·litat i confiança, una gran colla de noies de Slytherin, entre elles la Pansy Parkinson, els va avançar.

—En Potter i la Xang! —va xisclar la Pansy, cosa que va desencadenar un cor de rialletes de burla—. Ai, Xo, trobo que tens molt mal gust… Com a mínim en Cedric era guapo!

La colla va accelerar el pas, sense parar de xerrotejar i xisclar i de girar el cap enrere per mirar descaradament en Harry i la Xo, que van quedar sumits en un silenci incòmode. A en Harry no se li va acudir res més per dir sobre el quidditch, i la Xo, una mica encesa de galtes, no aixecava els ulls de terra.

—Què, on t’agradaria anar? —va demanar-li en Harry quan van arribar a Hogsmeade. El carrer principal estava farcit d’alumnes de Hogwarts que hi passejaven amunt i avall, mirant aparadors o caminant per la vorera.

—Tant me fa —va dir la Xo, i va arronsar les espatlles—. Què et sembla si mirem una mica les botigues?

Van acostar-se fins a Vàrrets i Hènginys. A l’aparador hi havia penjat un gran cartell que una colla de gent del poble es mirava. Els vilatans van fer lloc a en Harry i la Xo, i en Harry va veure que eren les mateixes fotografies dels deu cavallers de la mort evadits. El cartell, difós per la Conselleria d’Afers Màgics, oferia una recompensa de mil galions a qualsevol bruixa o bruixot que proporcionés «informació conduent a la captura» de qualsevol dels presos que hi apareixien retratats.

—Fa riure —va dir la Xo en veu baixa mentre tenia els ulls posats en les fotografies dels cavallers de la mort—. Te’n recordes, que quan en Sírius Black es va escapar tot Hogsmeade era ple de demèntors que el buscaven? Ara que hi ha deu cavallers de la mort en llibertat, en canvi, no hi ha cap demèntor enlloc…

—Tens raó —va dir en Harry, que va apartar els ulls de la cara de la Bel·latrix Lestrange i va mirar a banda i banda del carrer principal—. Tens tota la raó; és absurd.

No li sabia gens greu que no hi hagués cap demèntor a prop; però, pensant-ho bé, que no hi fossin era molt significatiu. No només havien deixat fugir els cavallers de la mort, sinó que a sobre ni tan sols es preocupaven de buscar-los… Feia tot l’efecte que a la Conselleria l’assumpte se’ls hagués escapat del tot de les mans.

Els deu cavallers de la mort evadits observaven en Harry i la Xo des de tots els aparadors de les botigues per on passaven. Quan eren davant del Plomer de l’Escrivent es va posar a ploure; en Harry va notar la fredor de les grans gotes que li van començar a picar a la cara i al clatell.

—Daixò… Vols que anem a fer un cafè? —li va proposar la Xo quan va començar a ploure més fort.

Sí, tant… —va dir en Harry, i va recórrer el carrer amb la mirada—. On podríem anar?

—Doncs mira, molt a prop hi ha un lloc molt agradable. Hi has estat mai, al saló de te de la senyora Flamet? —va dir tota animada mentre el conduïa per un carreró fins a un petit saló de te que en Harry no s’havia adonat mai que existís. Era un local minúscul, càlid i ple de gent on tot semblava decorat amb llaços i rivets. A en Harry li va recordar desagradablement el despatx de la professora Umbridge.

—Eh quina monada? —va dir la Xo amb veu alegre.

—No està malament… —va dir hipòcritament en Harry.

—Mira! L’han guarnit per Sant Valentí! —va dir la Xo, i va assenyalar tot de querubins daurats que planaven damunt de cada una de les petites taules rodones de l’establiment i tiraven confeti de color rosa a la gent que hi havia asseguda—. Oooh…

Van asseure’s a l’única taula que hi havia lliure, al costat de l’única finestra del local, que estava entelada de l’escalfor de dintre. En Roger Davies, l’entrenador de l’equip de quidditch de Ravenclaw, estava assegut a tocar d’ells dos, amb una noia rossa molt guapa. Es tenien les mans agafades. En veure-ho en Harry es va sentir una mica violent, i encara s’hi va sentir més quan va passejar la mirada per tot el saló de te i va veure que tot eren parelles i totes es tenien les mans agafades. Potser la Xo esperava que ell també les hi agafés…

—Què, reis, què voldreu? —els va demanar la senyora Flamet, una dona molt corpulenta amb un monyo negre i lluent, després d’haver-se esmunyit amb esforç entre la seva taula i la d’en Roger Davies.

—Dos cafès, sisplau —va dir la Xo. Mentre esperaven els cafès, en Roger i la seva parella van allargar el coll per sobre de la sucrera i es va començar a fer petons. En Harry va tremolar; li va semblar que en Roger Davies establia un precedent que la Xo no trigaria a voler imitar. Va notar que li venia calor a la cara i va voler mirar per la finestra, però estava tan entelada que no es distingia el carrer. Per endarrerir el moment en què hauria de mirar la Xo, va aixecar la vista cap al sostre, com si observés com estava pintat, i va rebre a la cara un grapat de confeti del querubí que tenien a sobre.

Després d’uns instants terriblement incòmodes, la Xo va fer referència a la professora Umbridge. En Harry s’hi va enganxar, alleujat, i va passar una estona complaent-se a dir-ne fàstics, però era un tema que havien tocat tantes vegades durant les reunions de l’ED que no va donar per gaire més. Van tornar a quedar en silenci. A en Harry li arribava nítidament el soroll de petons de la taula del costat, i, desesperat, va mirar al seu voltant per si se li acudia algun nou tema de conversa.

—Escolta… Que et faria res acompanyar-me a Les Tres Escombres a l’hora de dinar? És que he quedat allà amb l’Hermione Granger.

La Xo va arrufar les celles.

—Has quedat amb l’Hermione Granger avui?

—Sí. M’ho ha demanat ella, i li he dit que sí. M’hi vols acompanyar? M’ha dit que no li sabria greu, si venies.

—Ah… Molt amable…

Però la Xo no ho va dir precisament en un to gaire amable, sinó més aviat amb fredor. A més a més, la cara li havia agafat de cop una expressió malhumorada.

Van passar una estona més en un silenci sepulcral. En Harry no parava de fer glops de cafè; al pas que anava, aviat n’hauria de demanar un altre. A la taula del costat, semblava que en Roger Davies i la seva parella tinguessin els llavis enganxats.

La Xo tenia una mà sobre la taula, al costat de la tassa, i a en Harry li van començar a venir ganes d’agafar-l’hi. «Agafa-l’hi», va pensar, i va envair-lo una onada de por i d’emoció barrejades; «allarga la mà i agafa-l’hi». Era curiós, que això d’allargar el braç un pam i mig per tocar la mà de la Xo fos molt més difícil que no atrapar la papallona daurada en ple vol…

En el moment que tirava la mà endavant, però, la Xo va retirar la seva de la taula. S’havia quedat mirant tota interessada com en Roger Davies es feia petons amb la seva parella.

—Saps que em va demanar per sortir, en Roger? —va dir amb un fil de veu—. M’ho va demanar fa dues setmanes. Però li vaig donar carbassa.

En Harry, que havia agafat la sucrera per justificar el gest brusc que havia fet amb la mà, no va entendre per què ara la Xo li explicava allò. Si el que li hauria agradat era ser a la taula del costat petonejant-se apassionadament amb en Roger Davies, per què havia volgut sortir amb ell?

No va dir res. El querubí els va tirar un altre grapat de confeti, que en part va caure en el cul fred de cafè que en Harry tenia intenció d’acabar-se.

—L’any passat vaig venir aquí amb en Cedric —va dir la Xo.

En Harry va trigar un moment a assimilar el que la Xo li acabava de dir; tot seguit, el cor se li va convertir en un tros de gel. No entenia que ara se li acudís parlar d’en Cedric, envoltats com estaven de parelles que es feien petons i amb un querubí planant sobre els seus caps.

La Xo va tornar a parlar, ara amb veu més forta:

—Hi ha una cosa que fa molt temps que et vull demanar… Abans de morir-se, en Cedric va dir alguna cosa de mi?

Segurament no hi havia cap altre tema al món que a en Harry li vingués menys de gust parlar-ne, i amb la Xo menys que amb ningú.

—Doncs… la veritat és que no —va respondre amb un fil de veu—. No va… no va tenir temps de dir res. Daixò… Que segueixes molt el quidditch, durant les vacances? Ets dels Tornados, oi?

Va dir-ho en un to animat i alegre absolutament postís. I de cop va quedar esgarrifat de veure que la Xo tornava a tenir els ulls negats de llàgrimes, tal com li havia passat al final de l’última reunió de l’ED que havien fet abans de Nadal.

—Escolta —va dir, atabalat, inclinant-se endavant perquè no el sentís ningú més—; no en parlem, ara, d’en Cedric… Parlem d’alguna altra cosa…

Pel que es va veure, però, allò era justament el que no hauria hagut de dir.

—Em pensava que em… que em… que m’entendries! —va dir la Xo, amb les llàgrimes que li queien sobre la taula—. Que no veus que necessito parlar-ne? Segur que tu… tu també necessites parlar-ne! Bé vas veure com va anar tot, no?

Tot sortia esgarrifosament al revés de com hauria volgut; en Roger Davies i la seva parella s’havien desenganxat dels llavis i s’havien girat per veure com plorava la Xo.

—Jo ja n’he parlat amb en Ron i amb l’Hermione —va dir en Harry amb un xiuxiueig—, i…

—Amb l’Hermione Granger sí que en parles, eh? —va dir fent un gall, amb les galtes humides de plorar. Unes quantes parelles més també es van deixar de fer petons per mirar-los—. Però amb mi no! Doncs potser valdrà més que pa… paguem i vagis a tro… trobar-te amb l’Hermione Granger, ja que en tens tantes ganes!

En Harry se la va quedar mirant, absolutament estupefacte, mentre ella agafava un tovalló rivetat i s’hi eixugava la cara.

—Xo… —va dir en veu baixa, desitjant que en Roger abracés la seva parella i tornés a fer-li petons perquè deixés de mirar-los amb expressió embadalida.

—Va, vés-te’n! —li va dir la Xo, amb la cara enterrada en el tovalló—. No sé per què m’has demanat de sortir junts, si després quedes per veure’t amb altres noies… Amb quantes més has quedat, a més a més de l’Hermione?

—Estàs mal fixada! —li va dir en Harry, i es va treure un pes de sobre tan gran quan va entendre el que la disgustava que es va posar a riure; i a l’acte, però massa tard, va veure que l’havia tornat a pifiar.

La Xo es va posar dreta d’una revolada. Tot el salo de te havia quedat en silenci, i tothom els observava.

—Adéu, Harry —va dir teatralment, i, sanglotant una mica, va córrer cap a la porta, la va obrir de bat a bat i es va allunyar sota la pluja.

—Xo! —va cridar-la en Harry, però la porta ja s’havia tancat amb una dolça dringadissa de campanetes.

El saló de te continuava silenciós. Tots els ulls estaven clavats en en Harry. En Harry va deixar un galió sobre la taula, va espolsar-se dels cabells el confeti rosa que hi tenia i va sortir darrere la Xo.

Ara plovia a bots i barrals, i no es veia la Xo enlloc. En Harry no entenia res del que havia passat; mitja hora abans semblaven tan ben avinguts…

—Qui les entén, les dones? —va murmurar amb disgust, xipollejant pel carrer batut per la pluja amb les mans enfonsades a les butxaques—. Per què ha volgut parlar d’en Cedric, si es pot saber? Per què sempre ha de treure temes que l’acaben fent plorar a llàgrima viva?

Va trencar a la dreta, va arrencar a córrer enmig dels bassals i al cap d’un moment arribava davant la porta de Les Tres Escombres. Sabia que encara no era l’hora en què havien quedat amb l’Hermione, però s’imaginava que algú trobaria amb qui passar l’estona fins que ho fos. Va apartar-se dels ulls els cabells molls i va mirar. En Hagrid estava assegut tot sol en un racó, amb aire taciturn.

—Hola, Hagrid! —li va dir en Harry, després d’obrir-se pas entre les taules plenes i d’asseure-se-li al costat.

En Hagrid, amb un sobresalt, va mirar en Harry com si no el reconegués. En Harry va veure que tenia dos talls nous a la cara, i també uns quants blaus més.

—Ah, hola, Harry —va fer en Hagrid—. Com anem?

—Bé —va mentir en Harry; de totes maneres, si es comparava amb aquell Hagrid nafrat i ensopit que tenia al costat, va pensar que no tenia dret a queixar-se gaire—. I tu? Com estàs?

—Jo? —va fer en Hagrid—. Més bé que mai, Harry, més bé que mai.

Va quedar-se mirant el fons de la seva gerra de peltre, que era grossa com una galleda de pou, i va deixar anar un sospir.

En Harry no sabia què dir-li. Van estar una estona asseguts de costat en silenci. De cop en Hagrid va dir:

—Patim del mateix mal, tu i jo, eh, Harry?

—Doncs… —va fer en Harry.

—I tant… Sempre ho he dit; tots dos som uns intrusos —va dir en Hagrid, assentint reflexivament amb el cap—. I tots dos som orfes. Això mateix; tots dos som orfes. —Va agafar la gerra i en va fer un glop llarg—. No estaríem així si tinguéssim una família com Déu mana —va dir—. El meu pare era una persona com Déu mana, i els teus pares també; si fossin vius, no estaríem com estem…

—No, és clar… —va dir en Harry amb cautela. En Hagrid tenia un estat d’ànim molt estrany.

—Ai, la família… —va dir en Hagrid en to lúgubre—. Que diguin el que vulguin, però la família és una cosa molt important.

I es va eixugar un llagrimal.

—Hagrid —li va dir en Harry sense poder-se contenir—, com te’ls has fet, tots aquests mals?

—Què dius? —va fer en Hagrid, com sorprès—. Quins mals?

—Tots aquests! —li va dir en Harry i el va apuntar amb el dit a la cara.

—Ah… Són quatre nyanyos i quatre blaus, home —va dir en Hagrid, traient-hi importància—. Coses de la feina.

Va buidar la gerra, va tornar-la a deixar sobre la taula i es va aixecar.

—Adéu, Harry. Que vagi bé.

Va sortir coixejant de la taverna amb aire arrossegat i es va perdre darrere la cortina de pluja que queia. En Harry, sentint-se molt desgraciat, va quedar-se mirant com se n’anava. En Hagrid s’ho estava passant malament i els amagava alguna cosa, però tot i així semblava decidit a no deixar-se ajudar. Què devia ser? Abans que en Harry hi continués donant voltes, però, va sentir una veu que el cridava.

—Harry! Aquí, Harry!

Era l’Hermione, que li feia gestos des de l’altra punta del local. Va aixecar-se i va anar cap on era passant pel mig de la taverna atapeïda de parroquians. Quan encara havia de salvar unes quantes taules va veure que l’Hermione no estava sola. Estava asseguda en una taula amb un parell de companyes que no hauria relacionat mai amb ella: la Luna Lovegood i ni més ni menys que la Rita Skeeper, antiga periodista del Periòdic Profètic i una de les persones que menys bé queien a l’Hermione.

—Has arribat abans d’hora! —va dir l’Hermione, i es va apartar per fer-li lloc per seure—. Et feia amb la Xo; no t’esperava fins ben bé d’aquí una hora!

—La Xo? —va saltar la Rita, que es va tombar sense aixecar-se de la cadira i es va quedar observant en Harry amb avidesa—. Surts amb una noia?

Va agafar la seva bossa de pell de cocodril i va començar a remenar-hi.

—En Harry pot anar amb tantes noies com vulgui, que vostè no n’ha de fer res —va dir l’Hermione a la Rita amb fredor—. Ja pot deixar ara mateix això que volia treure.

La Rita, que estava a punt de treure de la bossa una ploma de color verd llampant, va tornar-la a tancar amb un cop sec amb la cara d’algú a qui han obligat a empassar-se saba fètida.

—Quina una en trameu? —va demanar-los en Harry mentre s’asseia, mirant alternativament la Rita, la Luna i l’Hermione.

—La senyoreta Perfecta estava a punt d’explicar-m’ho quan has arribat —va dir la Rita, i va fer un glop llarg de la beguda que prenia—. Tinc dret a parlar amb ell o no? —va demanar amb altivesa a l’Hermione.

—Només faltaria —va dir l’Hermione en to glacial.

Estar sense feina no li provava gens, a la Rita. Els cabells, que abans sempre els tenia molt ben arrissats, ara li queien cara avall llisos i despentinats. L’esmalt vermell li saltava de les ungles que encara li feien dos dits de llarg, i a les seves ulleres amb ales hi faltaven un parell de culs de got. Va fer un altre glop llarg de la beguda que prenia i va dir, dissimuladament:

—És guapa, Harry?

—Si torna a demanar res més a en Harry de la seva vida íntima, li asseguro que trenquem el tracte —va dir l’Hermione sulfurada.

—Quin tracte? —va dir la Rita mentre s’eixugava la boca amb el dors de la mà—. Encara no has parlat de cap tracte, tiquis-miquis; només m’has demanat que vingués. Ja us ho trobareu… —I va inspirar tan profundament que li va venir una esgarrifança.

—Què ens trobarem? Que escriuràs més articles fastigosos sobre en Harry i jo? —va demanar-li l’Hermione amb displicència—. Doncs ja pots començar a buscar algú a qui li interessin.

—Se n’han publicat molts, d’articles fastigosos, aquest any, sense mi —va dir la Rita, que va mirar en Harry de reüll per sobre de la vora del got i va afegir amb un xiuxiueig enrogallat—: Com t’han fet sentir, Harry? Traït? Infeliç? Incomprès?

—Se sent disgustat, evidentment —va dir l’Hermione, amb veu forta i clara—, perquè ha dit la veritat a la Conselleria d’Afers Màgics i el conseller és tan burro que no se’l creu.

—Continues aferrat a la idea, doncs, que «el que no s’ha d’anomenar» ha tornat? —va dir la Rita, que va abaixar el got i va traspassar en Harry amb la mirada mentre amb el dit jugava nerviosament amb la tanca de la bossa de pell de cocodril—. Continues subscrivint tots aquests romanços que en Dumbledore explica a tothom sobre el retorn de l’Innominable i que tu n’ets l’únic testimoni?

—Jo no en vaig ser l’únic testimoni —li va replicar en Harry—. També hi havia una bona colla de cavallers de la mort. Vol que li digui qui eren?

—M’encantaria —va dir la Rita amb un fil de veu, mentre remenava dintre la bossa una altra vegada sense deixar de mirar-lo com si fos la cosa més bonica que havia vist mai—. Un gran titular en negreta: «Potter acusa…». De subtítol, «Harry Potter diu el nom dels cavallers de la mort que encara ens acompanyen». I més avall, com a peu d’una gran fotografia teva: «Harry Potter, l’adolescent trastornat de quinze anys que va sobreviure a l’atac de l’Innominable, va desencadenar ahir l’escàndol acusant de ser cavallers de la mort alguns membres prominents i respectables de la societat dels bruixots…».

Quan ja tenia l’arrajaploma a la mà i estava a punt d’acostar-se-la a la boca, però, l’expressió de delit que tenia a la cara se li va apagar.

—Però és clar —va dir, mentre abaixava la ploma i fulminava l’Hermione amb la mirada—, segur que la senyoreta Perfecta no en vol sentir ni parlar, d’un article així.

—Doncs precisament —va dir l’Hermione amb dolçor— el que la senyoreta Perfecta vol és un article que sigui ben bé així.

La Rita se la va quedar mirant, i en Harry també. La Luna, per la seva banda, cantussejava distretament «En Weasley és el millor» a sota veu mentre remenava la seva beguda amb un bastonet de còctel que tenia una cebeta enfilada a la punta.

—Vols que escrigui un article sobre el que en Harry diu de l’Innominable? —va demanar la Rita a l’Hermione amb un murmuri.

—Ni més ni menys —va dir l’Hermione—. Tota la veritat, i tot el que va passar, tal com en Harry diu que va passar. N’hi donarà tots els detalls, li donarà el nom dels cavallers de la mort que hi va veure a cara descoberta, li dirà quin aspecte té actualment en Voldemort… Domini’s, sisplau! —va afegir amb menyspreu, i li va tirar un tovalló per damunt la taula perquè, en sentir el nom de Voldemort, la Rita havia fet un bot tan gran que s’havia tirat la meitat del got d’aigua de foc a sobre.

La Rita es va eixugar la pitrera de l’impermeable llardós que portava sense apartar els ulls de l’Hermione. A continuació va dir, sense circumloquis:

—El Periòdic Profètic no ho voldrà publicar. No sé si us n’heu adonat, però aquestes històries tàrtares no se les creu ningú. Tothom ho veu com una fantasia. Però si em deixéssiu escriure l’article des de la perspectiva…

—No volem cap més article sobre com en Harry va perdre el seny! —va dir l’Hermione fora de si—. Ja n’hem tingut prou, d’aquests, gràcies! Vull que se li doni l’oportunitat d’explicar la veritat!

—Una història així no té sortida —va dir la Rita amb fredor.

—Digui més aviat que el Periòdic Profètic no la publicarà perquè el senyor Fudge no ho permetrà —va dir l’Hermione, irritada.

La Rita va llançar a l’Hermione una mirada llarga i penetrant, i, inclinant-se sobre la taula, li va dir sense embuts:

—És veritat que en Fudge és qui mana al Periòdic Profètic, però el fet és el mateix: no publicaran una història on es doni una bona imatge d’en Harry. Ningú se la voldrà creure, perquè va en contra de l’estat d’opinió general. Aquesta última evasió d’Azkaban té tothom molt preocupat, i la gent no vol creure que l’Innominable hagi tornat.

—Vaja, que el Periòdic Profètic només serveix per dir a la gent el que vol sentir, no? —va dir l’Hermione amb sarcasme.

La Rita es va tornar a redreçar a la cadira, amb les celles arrufades, i va buidar el got d’un glop.

—El Periòdic Profètic serveix per vendre el que diu, setciències —va dir amb fredor.

—El meu pare troba que és un diari molt dolent —va dir la Luna, ficant-se a la conversa d’improvís. Sense deixar de xarrupar la cebeta de la seva beguda, va quedar-se mirant la Rita amb els seus grans ulls prominents de llunàtica—. Ell, en canvi, publica articles sobre temes seriosos que considera que la gent ha de conèixer. Fer diners no el preocupa.

La Rita va clavar a la Luna una mirada de menyspreu.

—El teu pare deu publicar alguna trista gaseta de barri, no? —va dir—. I hi deu publicar coses com «Vint-i-cinc maneres de relacionar-se amb els muggles», i les dates de tots els festivals malèfics…

—No —va dir la Luna, i va tornar a enfonsar la ceba al seu got d’aigua de flors—; és el director d’El Tafaner.

A la Rita se li va escapar una rialla sufocada que va fer girar espantat tothom que tenien al voltant.

—Articles sobre temes seriosos que considera que la gent ha de conèixer, dius? —va dir en to càustic—. Amb el contingut d’aquesta merda de revista em podria adobar tot el jardí.

—Doncs aquesta seria la seva gran oportunitat de fer-la guanyar una mica en qualitat, no li sembla? —va dir-li l’Hermione amb bones maneres—. La Luna diu que el seu pare estaria encantat de publicar-hi la seva entrevista amb en Harry.

La Rita se les va quedar mirant un moment a totes dues, i de cop va posar-se a riure estrepitosament.

—El Tafaner! —va dir, entre rialles—. Que potser us penseu que la gent se’l creurà, si surt a El Tafaner?

—Hi haurà gent que no —va dir l’Hermione en to neutre—. Però la versió que ha donat el Periòdic Profètic de l’evasió d’Azkaban té unes quantes llacunes. Jo crec que molta gent espera que se li doni una explicació més satisfactòria del que ha passat; i, si se’ls proporciona una explicació alternativa, per molt que surti publicada en una… —va dir amb vacil·lació, i va mirar la Luna de reüll— en una… daixonses… en una revista una mica peculiar, crec que estaran molt interessats a llegir-ho.

La Rita es va quedar una estona sense dir res, mirant l’Hermione amb murrieria i amb el cap una mica decantat.

—Posem que acceptés —va dir de cop—. Quins honoraris tindria?

—El meu pare no paga res a la gent que col·labora a la revista —va dir la Luna amb veu somiosa—. Hi col·laboren perquè ho consideren un honor; i també, és clar, per veure-hi el seu nom imprès.

Va semblar que a la Rita Skeeter li tornés a pujar el gust de saba fètida a la boca. Va girar-se cap a l’Hermione i va exclamar:

—Que potser voleu que ho faci de franc?

—Doncs sí —va dir l’Hermione sense alterar-se, i va fer un glopet del que bevia—. Si no s’hi avé, com sap perfectament, informaré les autoritats que és un animàgic irregular. És clar que, en aquest cas, el Periòdic Profètic li pagaria bastant per la descripció de la vida de pres a Azkaban…

La Rita va fer tota la cara de voler agafar el paraigüet de paper de la beguda de l’Hermione i clavar-l’hi al nas.

—Veig que no em deixeu cap opció —va dir, amb la veu una mica tremolosa. Va tornar a obrir la seva bossa de pell de cocodril, en va treure un pergamí i va agafar l’arrajaploma.

—El meu pare estarà content —va dir la Luna amb alegria. A la Rita se li va contraure un múscul de la mandíbula.

—Què, Harry? —va dir l’Hermione, girada cap a ell—. Estàs a punt per explicar la veritat al món?

—I tant —va dir en Harry, mirant com la Rita disposava l’arrajaploma sobre el pergamí que havia estès entre tots dos.

—Doncs vinga, Rita, ja pots començar a preguntar —va dir l’Hermione amb indiferència mentre pescava una guinda del fons del got.





26. Vist i imprevist


La Luna va dir vagament que no sabia quan sortiria a El Tafaner l’entrevista de la Rita a en Harry perquè el seu pare esperava que li fessin arribar un reportatge apassionant sobre observacions recents de garrinots banyarrugats («i, com que es tracta d’un tema molt seriós, l’entrevista d’en Harry quedaria per al número següent», va dir la Luna).

A en Harry no li va resultar gens agradable haver de parlar de la nit en què en Voldemort va tornar. La Rita va insistir perquè l’hi expliqués tot en detall, i ell li va explicar tot el que en recordava, perquè sabia que aquella era la seva gran oportunitat de fer saber la veritat a tothom. Tenia curiositat per saber com reaccionaria la gent; estava segur que molts es refermarien en el convenciment que s’havia trastocat, entre altres coses perquè l’article apareixeria al costat de bestieses com allò dels garrinots banyarrugats. Però la fuga de la Bel·latrix Lestrange i de la resta de cavallers de la mort havia despertat en en Harry el desig de fer alguna cosa, tant si servia de res com si no…

—Em moro de ganes de veure com s’agafa la professora Umbridge això que surtis en una revista —li va dir en Dean amb respecte dilluns al vespre a l’hora de sopar. En Seamus, assegut a l’altre costat d’en Dean, s’estava servint unes bones racions de pollastre i de pastís de pernil, però en Harry sabia que parava l’orella.

—Has fet ben fet, Harry —va dir en Neville, que seia davant seu. Estava una mica blanc, però va continuar dient, en veu baixa—: Et deu haver costat, parlar-ne, oi?

—Sí —va murmurar en Harry—; però la gent ha de saber de que es capaç en Voldemort. Sí o no?

—I tant —va dir en Neville, assentint amb el cap—. I també sobre els cavallers de la mort; tothom hauria de saber el que…

En Neville va deixar la frase inacabada, i es va tornar a concentrar en les patates al forn que tenia al davant. En Seamus va aixecar la vista, però va trobar els ulls d’en Harry i va tornar a mirar el plat. Al cap d’una estona, en Dean, en Seamus i en Neville se’n van anar cap a la sala comunitària, i van deixar en Harry i l’Hermione esperant en Ron, que encara no havia sopat perquè havia tingut entrenament de quidditch.

La Xo Xang va entrar al Gran Saló acompanyada de la seva amiga Marietta. A en Harry se li va fer un nus a la gola, però la Xo no va mirar cap a la taula de Gryffindor i es va asseure d’esquena a ell.

—Ai, no he pensat a demanar-t’ho —va dir l’Hermione a en Harry amb veu animada, assenyalant amb els ulls la taula de Ravenclaw—. Com va anar la sortida amb la Xo? Com és que et vas presentar tan d’hora?

—No, és que… —va començar a dir en Harry mentre s’acostava la plata de pastís de ruibarbre i se’n servia per segona vegada—. Va ser un desastre absolut, si t’haig de dir la veritat. —I li va explicar el que havia passat al saló de te de la senyora Flamet.

—… i de cop —va acabar dient, al cap d’una estona, mentre s’empassava l’ultim bocí de pastís— s’aixeca d’un bot i diu: «Adéu, Harry», i se’n va! —Va deixar la cullera i va mirar l’Hermione—. Tu t’ho expliques? Què li va passar?

L’Hermione va girar el cap, va mirar l’esquena de la Xo i va deixar anar un sospir.

—Ai, Harry —va dir amb tristesa—. Ja em perdonaràs, prò trobo que vas ser molt poc delicat.

—Poc delicat? —va dir en Harry, indignat—. Estàvem la mar de bé, i de cop em comença a explicar que si en Roger Davies li havia demanat per sortir, i que si havien anat a festejar amb en Cedric a aquell saló de te tan quico… Com m’ho havia d’agafar?

—El que no li hauries hagut de dir mai —li va dir l’Hermione, en el to pacient de qui explica quant fan dos i dos a un nen petit que no se’n surt— és que havies quedat amb mi havent quedat ja amb ella.

—Però si… —va balbucejar en Harry—. Però si vas ser tu, que em vas dir de quedar a les dotze, i em vas dir que la portés! Com volies que no l’hi digués?

—Però l’hi hauries hagut de dir diferent —li va dir l’Hermione, en un to tan pacient que arribava a exasperar—. Li hauries hagut de dir que et sabia molt greu, però que jo t’havia fet prometre que passaries per Les Tres Escombres, i que no tenies gens de ganes d’anar-hi perquè t’agradaria passar tot el dia amb ella, però que et senties amb l’obligació moral d’anar-hi, i que sisplau sisplau si et volia acompanyar, i que ja miraries d’anar per feina. I també hauria estat bé que li haguessis dit que em trobaves repel·lent —va afegir, com si se li hagués acudit llavors mateix.

—Però jo no et trobo repel·lent… —va dir en Harry, enriolat.

L’Hermione va riure.

—Harry, ets pitjor que en Ron… No; rectifico —va dir amb un sospir, quan va veure en Ron que travessava ranquejant el Gran Saló tot esquitxat de fang i amb cara de mal humor—. Aviam si ho entens: vas fer enrabiar la Xo perquè li vas dir que havies quedat amb mi, i llavors ella et va voler fer posar gelós. Va ser la seva manera de mirar de saber fins a quin punt li agrades.

—Per això ho va fer, tot allò? —va exclamar en Harry, en el moment que en Ron es deixava caure al banc de davant i s’acostava totes les plates que li quedaven a l’abast de la mà—. No hauria sigut més senzill que m’hagués demanat si m’agradava més ella que tu?

—Les noies no les acostumem a fer, aquestes preguntes —va dir l’Hermione.

—Doncs les hauríeu de fer! —va dir en Harry amb vehemència—. Així li hauria pogut dir que m’agradava molt, i ella no s’hauria hagut de tornar a torturar per la mort d’en Cedric!

—No dic que el que va fer fos el millor —va dir l’Hermione en el moment que arribava la Ginny, tan enfangada i amb un aire tan malhumorat com en Ron—; l’únic que vull és fer-te veure com se sentia ella en aquells moments.

—Hauries d’escriure un llibre —va dir en Ron a l’Hermione mentre tallava les patates— explicant les bestieses que feu les noies perquè els nois les entenguem.

—I tant —va dir en Harry amb fervor mentre mirava cap a la taula de Ravenclaw. La Xo s’acabava d’aixecar, i, sense dirigir ni un moment la vista cap a ell, va sortir del Gran Saló. Abatut, en Harry va tornar a fixar els ulls en la Ginny i en Ron—. Què, com ha anat l’entrenament de quidditch?

—Fatal —va dir en Ron en to agre.

—No serà tant —va dir l’Hermione, i va mirar la Ginny—; segur que no ha anat…

—Sí que ha anat fatal, sí —va dir la Ginny—. Ha sigut un desastre. Cap al final l’Angelina ha estat a punt de posar-se a plorar.

Havent sopat, en Ron i la Ginny es van anar a dutxar, mentre que en Harry i l’Hermione van tornar a la sala comunitària de Gryffindor, que estava plena com un ou, i es van posar a fer deures com sempre. Quan feia cosa de mitja hora que en Harry s’escarrassava a fer una carta celeste nova per a l’assignatura d’Astronomia van arribar en Fred i en George.

—No hi són, en Ron i la Ginny? —va voler saber en Fred, passejant la mirada al seu voltant mentre arrossegava una butaca per asseure-s’hi. En Harry li va fer que no amb el cap, i ell va dir—: Millor. Hem estat mirant com s’entrenaven; els hi clavaran una pallissa horrorosa. Sense nosaltres són una porqueria d’equip.

—Home, la Ginny no és del tot dolenta —va voler puntualitzar en George mentre s’asseia al costat d’en Fred—. El que no entenc és com n’ha après, perquè no l’hem deixat jugar mai amb nosaltres.

—Des dels sis anys que entra sense que ho sapigueu al cobert del jardí on teniu les escombres i us agafa un dia la de l’un i un dia la de l’altre —va dir l’Hermione des de darrere d’una pila inestable de llibres sobre antics caràcters rúnics.

—Vaja —va dir en George, que va semblar que quedava una mica fotut—. Així ja s’explica més la cosa.

—Ha fet cap parada, en Ron? —va voler saber l’Hermione, mirant per sobre del llibre Jeroglífics i logogrifs màgics.

—És capaç de fer-ne tantes com vulgui si no pensa que l’observen —va dir en Fred aixecant els ulls al cel—; l’únic que hem de fer és demanar al públic que es giri d’esquena i es posi a xerrar de qualsevol cosa cada vegada que dissabte la bomba vagi cap on és ell.

Va tornar-se a aixecar, inquiet, i es va acostar a la finestra per mirar la foscor de fora.

—Per mi, el quidditch era l’única cosa per la qual valia la pena ser aquí.

L’Hermione se’l va quedar mirant amb expressió severa.

—Tens els exàmens molt aviat!

—Ja t’ho hem dit alguna vegada, que els MAG no ens fan perdre el son —va dir en Fred—. Ja tenim a punt els caramels per fer campana; hem trobat la manera de fer desaparèixer les butllofes; amb un parell de gotes d’essència de murtlap n’hi ha prou; en Lee ens ho va dir.

En George va fer un gran badall i es va quedar mirant desconsoladament l’ennuvolat cel nocturn.

—No sé ni si tinc ganes de veure aquest partit. Si en Zacharias Smith ens guanya, em penjo.

—Val més que el pengis a ell, no? —va dir en Fred amb energia.

—És el defecte que té el quidditch —va dir l’Hermione, abstreta, consagrada una altra vegada a traduir caràcters rúnics— que crea tensions i enemistat entre les residències.

Va aixecar els ulls per agafar el seu exemplar de Les beceroles del bon encantador, i va descobrir que en Fred, en George i en Harry se la miraven amb una expressió entre disgustada i incrèdula.

—És veritat! —va dir, irritada—. I no és més que un joc!

—Hermione —va dir en Harry, remenant el cap—; ja sabem que tens molt bons sentiments, però de quidditch no en tens ni idea.

—Potser no —va respondre-li l’Hermione en to misteriós mentre es tornava a concentrar en la traducció—, però almenys la meva felicitat no depèn del fet que en Ron sigui bo com a porter o no.

I, encara que s’hauria estimat més saltar de la torre d’Astronomia abans que confessar-ho públicament, després de presenciar el partit de dissabte en Harry hauria donat tots els galions del món per sentir el mateix interès que l’Hermione pel quidditch.

La millor cosa que va tenir el partit és que va ser curt; els seguidors de Gryffindor només van haver de patir durant vint-i-dos minuts. Costava més de dir què va ser el pitjor: en Harry no sabia si inclinar-se per la catorzena pífia defensiva d’en Ron, per aquella altra de l’Sloper en què volent picar la bala havia encertat l’Angelina de ple a la boca amb el bat, o per la caiguda d’esquena d’en Kirke de l’escombra quan en Zacharias Smith se li acostava com una fletxa amb la bomba. Va ser un miracle que Gryffindor perdés només per deu punts: la Ginny va aconseguir atrapar la papallona daurada davant del nas d’en Summerby, el caçador de Hufflepuff, de manera que el resultat final va ser de dos-cents quaranta a dos-cents trenta.

—L’has entomat molt bé! —va dir en Harry a la Ginny quan ja tornaven a ser a la sala comunitària, on l’ambient semblava el d’un enterrament especialment trist.

—He tingut sort —va dir ella, traient-hi importància—. Era una papallona no gaire ràpida, i en Summerby està encostipat i just en aquell moment ha tancat els ulls per esternudar. Però quan tornis a ser a l’equip…

—Me n’han exclòs a perpetuïtat, Ginny.

—N’estaràs exclòs mentre la professora Umbridge sigui a l’escola, que no és el mateix —va corregir-lo la Ginny—. Quan tornis, provaré sort com a encistelladora. Tant l’Angelina com l’Alicia acaben l’any que ve, i m’agrada més ficar la bomba a la cistella que no empaitar la papallona daurada.

En Harry va girar-se cap a en Ron, que estava arraulit en un racó, mirant-se els genolls i amb una ampolla de batut de bescuit a la mà.

—L’Angelina encara no el vol deixar plegar —va dir la Ginny, com si hagués llegit el pensament d’en Harry—. Diu que està convençuda que té aptituds.

En Harry agraïa a l’Angelina que tingués tanta fe en en Ron, però també pensava que seria una delicadesa per part seva que li permetés abandonar l’equip. En Ron havia sortit del camp enmig d’una altra cridòria dels seguidors de Slytherin, que s’havien tornat a posar a cantar amb entusiasme «En Weasley és el millor» perquè tornaven a ser els favorits per guanyar la copa de quidditch.

Van arribar en Fred i en George.

—No goso ni riure-me’n —va dir en Fred, amb els ulls posats en la figura arronsada d’en Ron—. L’heu vist, quan li han ficat la catorzena cistella? —I va posar-se a gesticular frenèticament amb els braços com si nedés com un gos—. M’ho guardaré per a alguna festa…

Al cap de no gaire, en Ron se’n va anar com una ànima en pena cap al llit. Per respecte al seu estat d’ànim, i per donar-li temps de fer-se l’adormit si volia, en Harry va esperar una estona a pujar a l’habitació. I quan hi va entrar, efectivament, en Ron feia uns roncs tan forts que es feia difícil creure que fossin de veritat.

En Harry es va ficar al llit amb el pensament posat en el partit. Mirar-lo des de la graderia li havia causat un sentiment d’impotència terrible. Havia quedat agradablement sorprès per com havia jugat la Ginny, però sabia que, si ell hagués fet de caçador, hauria atrapat la papallona daurada abans… Hi havia hagut un moment que s’havia quedat voletejant al costat del turmell d’en Kirke; si aleshores no hagués dubtat, la Ginny hauria pogut fer que Gryffindor s’emportés la victòria.

En Harry i l’Hermione havien tingut la professora Umbridge asseguda unes quantes grades més avall. Un parell de vegades s’havia tombat obertament per mirar-lo, amb un somriure d’aire malèvol dibuixat a la seva gran boca oberta de gripau. Estirat a les fosques, només de recordar-ho s’encenia de ràbia. Al cap d’una mica, però, va venir-li al pensament que havia de buidar la ment de tota emoció abans d’adormir-se, tal com l’Snape no parava de fer-li present al final de cada classe d’oclumència.

Va intentar-ho una estona, però el record de l’Snape, superposat al de la professora Umbridge, no va fer més que augmentar el seu sentiment de rancúnia cap a tots dos, i va acabar pensant només en la tírria que els tenia. De mica en mica, els roncs d’en Ron es van anar apagant, fins a convertir-se en una respiració pausada i profunda. En Harry va trigar força estona més a agafar el son; físicament estava cansat, però al cervell li va costar deixar-se anar.

Va somiar que en Neville i la professora Coliflor ballaven un vals a la Sala de la Necessitat mentre la professora McGonagall tocava el sac de gemecs. Va quedar-se’ls mirant entretingut una estona, fins que va decidir anar a buscar els altres membres de l’ED.

Però quan va sortir de la sala no es va trobar al davant del tapís d’en Bernabè el Tastaolletes, sinó d’una teiera que cremava suspesa d’una paret de pedra. Va girar el cap a poc a poc cap a l’esquerra, i va veure que, al capdavall d’un passadís sense finestres, hi havia una porta negra i llisa.

Va encaminar-s’hi amb una sensació de nerviosisme cada vegada més gran. Li semblava que aquella vegada se sortiria finalment amb la seva i trobaria la manera d’obrir-la… Quan la tenia a un parell de metres va veure, amb un sobresalt d’emoció, que a la banda de la dreta hi havia una escletxa per on es filtrava una feble llum blavosa… La porta era oberta… Va allargar la mà per empènyer-la i obrir-la del tot i…

En Ron va emetre d’improvís un ronc sonor no fingit, i en Harry es va despertar de cop a les fosques amb la mà dreta estirada endavant fent el gest d’obrir una porta que era a quilòmetres i quilòmetres de distància. Va deixar-la caure amb un sentiment de desil·lusió i de culpabilitat alhora. Sabia que no hauria hagut de veure aquella porta, però al mateix temps es moria tant de curiositat per saber què hi havia darrere que no va poder evitar sentir-se disgustat amb en Ron… Tant de bo hagués trigat un minut més a fer aquell ronc!

Van entrar al Gran Saló a esmorzar just en el moment que hi arribaven els mussols del correu del matí de dilluns. L’Hermione no era l’única persona que esperava amb impaciència el Periòdic Profètic; ara quasi tothom estava impacient per tenir notícies fresques sobre els cavallers de la mort evadits, que, tot i haver-hi molta gent que deia que els havia vist, encara no els havien atrapat. Va donar un knut al mussol del diari i va desplegar neguitosa el Periòdic Profètic mentre en Harry se servia suc de taronja. De cop, davant d’en Harry va aterrar un mussol amb un cop sord; però, com que només havia rebut una nota en tot el curs, en Harry va pensar que s’havia equivocat.

—Qui busques? —li va demanar, mentre li treia amb desgana el suc de taronja de sota el bec i s’inclinava endavant per veure el nom i l’adreça del destinatari:

Harry Potter

Gran Saló

Escola Hogwarts



Arrufant el nas, va anar per agafar la carta al mussol, però abans que ho arribés a fer van posar-s’hi al costat, aletejant, tres, quatre, cinc mussols més que, com que tots volien ser el primer a lliurar-li la carta, van començar-se a empentejar i van acabar trepitjant la mantega i tombant el saler.

—Però què passa? —va exclamar en Ron, esbalaït, i tota la taula de Gryffindor es va inclinar endavant per contemplar l’arribada de set mussols més, que es van fer lloc entre els altres amb xisclets, esgarips i més esbatec d’ales.

—Harry! —va dir l’Hermione amb l’alè contingut mentre ficava les mans en aquell garbuix de plomes i en treia un mussol que portava un paquet allargat i cilíndric—. Em sembla que ja sé què passa; obre primer això!

En Harry va estripar el paper d’embalar amb què estava embolicat el paquet, que va resultar ser un número d’El Tafaner del mes de març molt ben cargolat. El va descargolar i va veure que a la portada hi havia una fotografia seva on somreia amb aire tímid. Sobreimprès a la fotografia hi deia, amb grans lletres vermelles:

HARRY POTTER PARLA PER FI:

TOTA LA VERITAT SOBRE L’INNOMINABLE

I LA NIT QUE EL VAIG VEURE TORNAR



—Queda bé, no? —va dir la Luna, que s’havia acostat a la taula de Gryffindor i ara mirava d’encabir-se al banc entre en Fred i en Ron—. Va sortir ahir, i li vaig demanar al meu pare que te n’enviés un exemplar gratis. I m’imagino —va dir, assenyalant amb la ma tota la colla de mussols que continuaven congregats davant d’en Harry rascant la taula amb les ungles— que tot això són cartes dels lectors.

—Sí, jo també ho he pensat —va afanyar-se a dir l’Hermione—. Harry, et fa res si…?

—Feu, feu —va dir en Harry, que començava a trobar tot allò força divertit.

En Ron i l’Hermione van començar a obrir cartes.

—Aquesta és d’un home que pensa que estàs com un llum —va dir en Ron mentre llegia la carta que tenia a la mà—. Doncs molt bé…

—Aquesta dona et recomana que et vagis a fer una bona tongada d’electroexorcismes a Sant Mungo —va dir l’Hermione, i va obrir una altra carta amb expressió desenganyada.

—Espereu, que aquesta promet —va dir en Harry arrossegant la veu mentre passava els ulls per una carta molt llarga d’una bruixa de Paisley—. Mira, diu que em creu!

—Aquest no sap què pensar —va dir en Fred, que s’havia apuntat amb entusiasme a obrir cartes—. Diu que no creu que siguis boig, però que es resisteix a creure que l’Innominable hagi tornat, i que està fet un embolic. Déu meu, quant pergamí per res!

—Aquí n’hi ha un altre que has convençut, Harry! —va dir l’Hermione, emocionada—. «Després d’haver llegit la teva versió del cas, només puc dir que el Periòdic Profètic t’ha tractat molt injustament… Encara que no m’agradi gens pensar que l’Innominable pot haver tornat, haig de reconèixer que dius la veritat…». Que bé!

—Un altre que pensa que només dius disbarats —va dir en Ron, i va rebregar la carta i la va tirar enrere per sobre l’espatlla—. Aquesta dona, en canvi, diu que li has fet veure-ho tot d’una altra manera i que et considera un heroi… Ostres, i hi adjunta una fotografia seva!

—Es pot saber què passa aquí? —va dir una veu com de nena, amb una dolçor postissa.

En Harry va aixecar la vista, encara amb un grapat de cartes a la mà. Darrere en Fred i la Lima hi havia la professora Umbridge, que amb els seus ulls prominents de gripau observava el desordre de mussols i cartes de sobre el tros de taula on seia en Harry. En Harry va veure que darrere d’ella era ple d’alumnes que badaven.

—Com és que té tantes cartes, senyor Potter? —va demanar-li la professora Umbridge, arrossegant la veu.

—Que està prohibit rebre’n, potser? —va dir en Fred alçant la veu.

—Vigili, senyor Weasley, que el castigaré —va dir la professora Umbridge—. Em vol respondre, senyor Potter?

En Harry va vacil·lar, però no se li va acudir de quina manera podria mantenir en secret el que havia fet; segur que a la professora Umbridge no trigaria a arribar-li a les mans algun número d’El Tafaner.

—És de gent que m’escriu perquè m’han publicat una entrevista sobre el que em va passar al mes de juny —va dir en Harry, i, sense saber per què, just després de dir-ho va dirigir la mirada cap a la taula dels professors. Li havia fet l’efecte que en Dumbledore l’observava; però, curiosament, quan va mirar el director va veure que mantenia una conversa aparentment molt animada amb el professor Flitwick.

—Una entrevista? —va repetir la professora Umbridge, amb una veueta més prima i aguda que mai—. M’ho pot explicar millor?

—Doncs que una periodista em va fer preguntes i jo les hi vaig respondre —va dir en Harry—. Miri-ho vostè mateixa…

I li va allargar el número d’El Tafaner. La professora Umbridge el va agafar i es va quedar mirant la portada. La cara, que sempre la tenia molt blanca i fofa, li va agafar un to moradenc molt desagradable.

—Quan la va fer? —va voler saber, amb la veu una mica tremolosa.

—Aquest últim cap de setmana que vaig anar a Hogsmeade —va dir en Harry.

La professora Umbridge se’l va quedar mirant, encesa d’ira, amb la revista tremolant-li entre el tou dels dits.

—Se li han acabat les sortides a Hogsmeade, senyor Potter —va dir amb un fil de veu—. Com gosa… Com s’ha atrevit… —Va agafar aire—. He intentat repetidament ensenyar-li que no ha de dir mentides, però ja veig que la lliçó no li ha acabat d’entrar. Perquè n’aprengui, cinquanta punts menys per a Gryffindor i una altra setmana castigat després de classe.

I se’n va anar tota decidida, amb El Tafaner abraçat contra el pit i amb els ulls de tots els alumnes clavats en ella.

A mig matí hi havia grans cartells penjats a tota l’escola, no només al tauler d’avisos de cada residència sinó també als passadissos i a les aules.

LA GRAN INQUISIDORA DE HOGWARTS FA SABER QUE

Qualsevol alumne a qui se li trobi la revista

El Tafaner serà expulsat de l’escola.

La qual cosa s’estableix per virtut del decret

d’ensenyament número 27.

Firmat: Dolors Jane Umbridge, gran inquisidora



Curiosament, cada vegada que l’Hermione veia un d’aquests cartells se li il·luminava la cara de satisfacció.

—Es pot saber què et fa estar tan contenta? —li va demanar en Harry.

—Harry, que no te n’adones? —va exclamar l’Hermione amb un esbufec—. Si la professora Umbridge hagués volgut trobar la manera de fer que tothom absolutament de l’escola es llegís la teva entrevista, no hauria pogut trobar una solució millor que prohibint-ho!

I, com es va acabar veient, l’Hermione tenia tota la raó. Aquell mateix dia, per molt que en Harry no hagués vist ni un número d’El Tafaner en tota l’escola, tothom feia comentaris a tot arreu sobre l’entrevista. En Harry va sentir com en parlaven a sota veu a les files per entrar a classe, a l’hora de dinar i al fons de les aules durant les hores de classe, i l’Hermione va arribar a explicar que, quan va entrar al lavabo de noies abans de la lliçó de Textos Rúnics Antics, totes les ocupants dels vàters també en parlaven.

—Quan m’han vist, com que saben que som amics, m’han començat a interrogar —va explicar l’Hermione a en Harry—. I jo diria, Harry, que et creuen, de veritat; jo diria que els has acabat convencent!

Per la seva banda, la professora Umbridge no parava de rondar per l’escola parant alumnes a l’atzar i exigint-los que li ensenyessin els llibres i les butxaques. En Harry sabia que buscava números d’El Tafaner, però els alumnes se la van rifar cada vegada, perquè havien embruixat les pàgines de l’entrevista d’en Harry perquè semblessin resums d’algun llibre de text per si algú s’ho volia llegir o les convertien en fulls blancs fins que s’ho volien tornar a mirar. Ben aviat va semblar que tothom de l’escola s’ho havia llegit.

Els professors, a causa del decret d’ensenyament número 26, tenien prohibit fer cap referència a l’entrevista, però tot i així van saber trobar la manera de manifestar el seu sentir. La professora Coliflor va concedir vint punts a Gryffindor perquè en Harry li va passar la regadora; el professor Flitwick, amb un somriure radiant, li va allargar d’amagat una capsa de ratolinets de sucre xisclaires al final de la classe d’Encanteris, li va dir «Muts i a la gàbia!» i se’n va anar corrents; i la professora Trelawney es va posar a sanglotar de cop com una desesperada en plena classe de Futurologia i va anunciar, a una classe sobresaltada i a una professora Umbridge amb cara llarga, que al final en Harry no tindria una mort prematura, sinó que viuria fins a una edat molt avançada, seria conseller d’Afers Màgics i tindria dotze fills.

Però la cosa que va fer en Harry més feliç va ser que la Xo l’atrapés l’endemà quan corria cap a classe de Transfiguració. Abans que se n’adonés, la Xo li havia agafat la mà i li deia a l’orella:

—Perdona’m per tot el que vaig dir l’altre dia… Has sigut molt valent, de fer aquesta entrevista… M’ha fet plorar i tot.

A en Harry li va saber greu que la Xo encara hagués vessat més llàgrimes, però va estar molt content de veure que li tornava a dirigir la paraula; i encara ho va estar molt més quan la Xo li va fer un petó molt ràpid a la galta i se’n va anar corrents. I les sorpreses agradables no es van acabar aquí, perquè en el moment que arribava davant de la porta de l’aula de Transfiguració en Seamus va sortir de la fila, se li va acostar i li va dir amb un murmuri, amb els ulls posats en el genoll esquerre d’en Harry:

—Només et volia dir que et crec, i que he enviat un número de la revista a la meva mare.

Per si encara calia res més per fer del tot completa la seva felicitat, en Harry va tenir la satisfacció de veure com s’ho havien agafat en Malfoy, en Crabbe i en Goyle. A la tarda els va veure fent pinya a la biblioteca, juntament amb un noi desnerit que l’Hermione li va dir en veu baixa que es deia Theodore Nott. Mentre en Harry buscava per les prestatgeries el llibre sobre volatilització parcial que li feia falta, tots quatre es van tombar i se’l van quedar mirant; en Goyle es va fer espetegar els nusos dels dits amenaçadorament, i en Malfoy va dir alguna cosa a l’orella d’en Crabbe amb aire clarament malèvol. En Harry sabia perfectament per què es comportaven d’aquella manera: havia inclòs els noms dels seus pares en la seva llista de cavallers de la mort.

—I el més bo de tot —va xiuxiuejar-li l’Hermione ben contenta— és que no et poden contradir, perquè si ho fessin se sabria que han llegit l’article!

Per acabar de rematar la cosa, la Luna li va dir havent sopat que mai s’havia venut tan de pressa cap altre número d’El Tafaner.

—El meu pare ja n’està fent una altra tirada! —va explicar a en Harry, amb els ulls quasi fora de les òrbites a causa de l’emoció—. No se n’acaba d’avenir; li ve de nou que a la gent li interessi més això teu que no la vida dels garrinots banyarrugats!

Al vespre, a la sala comunitària de Gryffindor, en Harry va ser rebut com un heroi. En Fred i en George havien tingut l’atreviment de fer un sortilegi engrandidor a la portada d’El Tafaner i l’havien penjat a la paret, des d’on una cara gegantina d’en Harry dominava tota la sala i de tant en tant deia coses com ara «Els de la Conselleria són uns imbècils» o «Umbridge, vés-te’n a les illes Sandwich» amb veu sonora. A l’Hermione allò no la va fer riure gens; va dir que no la deixava concentrar-se, i se’n va anar a dormir d’hora d’avorriment. En Harry va haver de reconèixer que aquell cartell perdia bona part de la gràcia al cap d’una hora o dues, i encara més quan el sortilegi vocalitzador va començar a deixar d’obrar i es van començar a sentir únicament paraules inconnexes com «Sandwich» i «Umbridge» cada vegada més seguides i en un to de veu cada vegada més agut. Al final li va acabar fent venir mal de cap, i la cicatriu li va tornar a començar a fer fiblades de dolor. Tot i les exclamacions de desil·lusió de molts dels alumnes que tenia al voltant, que li demanaven que els repetís per enèsima vegada tot el que havia dit a l’entrevista, en Harry els va fer saber que estava cansat i que també se n’anava a dormir.

L’habitació era buida. Va arrepenjar un moment el front en el vidre de la finestra que tenia al costat del llit, perquè la fredor li mitigués la coïssor que li feia la cicatriu. Al cap d’un moment es despullava i es ficava al llit, amb l’esperança que dormint li passés el mal de cap. Es notava una mica destrempat. Va girar-se de costat, va tancar els ulls i es va adormir quasi a l’instant…

Era en una habitació encortinada en penombra, il·luminada només per un canelobre. Amb les mans aferrava el respatller d’una cadira que tenia davant. Les tenia llargues i primes i del color de la neu, com si no haguessin vist el sol des de feia anys, i, retallades contra el vellut negre de la cadira, tenien un aire de grans aranyes blanques.

Més enllà de la cadira, enmig del cercle difús de claror que formaven les espelmes a terra, hi havia agenollat un home que portava una túnica negra.

—Veig que se m’ha aconsellat malament —va dir en Harry, amb una veu imperiosa i freda que traspuava còlera.

—Us suplico perdó, missenyor —va gemegar l’home agenollat a terra, que tenia l’esquena de la túnica il·luminada per la claror de les espelmes i semblava que tremolés tot ell.

—No t’ho tindré en compte, Rookwood —va dir en Harry, amb aquella mateixa veu freda i cruel. Va deixar d’agafar la cadira amb les mans, hi va passar pel costat fins a arribar davant mateix de l’home agenollat, sense sortir de la penombra, i se’l va quedar mirant des de bastant més amunt del que hi estava acostumat—. Estàs segur de tot el que em dius, Rookwood? —li va demanar.

—Sí, missenyor, sí… Hi vaig treballar després de… després de tot el…

—L’Avery em va dir que en Bode ho podria agafar.

—En Bode no ho podia agafar de cap manera, missenyor… En Bode ho hauria hagut de saber, que no podia… Segur que per això va resistir-se tant al malefici imperatiu d’en Malfoy…

—Aixeca’t, Rookwood —va dir en Harry amb un murmuri.

De la pressa amb què el va voler obeir, l’home agenollat va estar a punt de caure. Tenia la cara gravada de la verola, i a la claror de les espelmes les cicatrius li ressaltaven encara més. Va quedar dret però sense acabar-se de redreçar del tot, com si s’hagués quedat parat a mitja reverència, i no parava de donar llambregades a la cara d’en Harry amb ulls esporuguits.

—Has fet ben fet de dir-m’ho —va dir en Harry—; molt ben fet… Ja veig que he estat perdent el temps ordint plans que no servien per a res… Però tant se val; tornarem a començar de cap i de nou. Tens l’agraïment de Lord Voldemort, Rookwood…

—Moltes gràcies, missenyor… —va balbucejar en Rookwood, amb una veu enrogallada on bategava l’alleujament.

—M’hauràs d’ajudar. M’hauràs de proporcionar tota la informació que puguis arreplegar.

—Naturalment, missenyor, naturalment… Faré tot el que em demaneu…

—Bé, ja te’n pots anar. Digues a l’Avery que vingui.

En Rookwood va anar-se allunyant de recules, sense parar de fer reverències, i es va esmunyir per una porta.

Quan va quedar sol, en Harry es va girar cap a la paret. Enmig de la penombra de l’habitació es distingia, penjat a la paret, un mirall esquerdat i tacat pel pas dels anys. En Harry s’hi va acostar. El seu reflex, tot i la foscor, es va fer més gran i més nítid… Una cara pàl·lida com una calavera; uns ulls vermells amb les pupil·les reduïdes a dues ratlles…

—Nooooooooo!!!

—Què passa? —va dir una veu a tocar.

En Harry es va posar a bracejar com un esperitat, es va entortolligar amb les cortines i va caure del llit. D’entrada no va saber on era; estava convençut que tornaria a veure aquell rostre cadavèric observant-lo en la penombra. Però de cop va sentir, molt a prop, la veu d’en Ron.

Si no pares de comportar-te com un boig no et podré treure d’aquí de cap manera!

Al final en Ron va alliberar-lo de sota les cortines. En Harry, estirat de panxa enlaire, se’l va quedar mirant a la claror de la lluna, encara amb la cicatriu fent-li zub-zub. Semblava que en Ron hagués acabat d’arribar amb la intenció d’anar-se’n a dormir, perquè tenia un braç fora de la túnica.

—Que han atacat algú altre? —va voler saber en Ron mentre estirava en Harry amb brusquedat perquè s’aixequés—. Li ha passat res, al meu pare? Has tornat a veure la serp?

—No; no ha passat res… —va dir sense alè en Harry, que notava que el front li bullia—. Però l’Avery ho té malament… Li ha dit una cosa que no era… En Voldemort està molt enrabiat… —Va fer una exclamació de dolor i es va desplomar, tremolant, al llit, sense parar de fregar-se la cicatriu—. Però ara en Rookwood l’ajudarà… Ara va per bon camí…

—Què és el que dius, si es pot saber? —va dir en Ron, amb veu d’espantat—. Què vols dir? Que acabes de veure l’Innominable?

—Jo era l’Innominable —va dir en Harry, i va obrir les mans en la penombra i se les va acostar a la cara per comprovar que ja no eren de dits llargs i blanques com la neu—. Era amb en Rookwood, un dels cavallers de la mort que s’ha escapat d’Azkaban, saps? En Rookwood li acabava d’explicar el que en Bode no va poder fer.

—Què, no va poder fer?

—Agafar una cosa… Ha dit que en Bode hauria hagut de saber que no podria fer-ho… En Bode estava sota la influència del malefici imperatiu… Em sembla que ha dit que l’hi havia fet el pare d’en Malfoy.

—Van embruixar en Bode perquè agafés una cosa, dius? —va dir en Ron—. Harry, doncs segur que és…

—… l’arma —va dir en Harry acabant la frase—. Exacte.

Va obrir-se la porta de l’habitació i van entrar en Dean i en Seamus. En Harry va arronsar les cames i les va encreuar sobre el llit. No volia que es veiés que li havia passat res estrany, ara que en Seamus havia deixat de pensar que era un eixelebrat.

—I dius que tu eres l’Innominable? —va murmurar en Ron a l’orella d’en Harry, inclinat endavant com si se servís aigua del gerro de la tauleta de nit.

—Sí —va dir en Harry amb un fil de veu.

En Ron va fer un glop d’aigua innecessàriament llarg, se’n va vessar a sobre i li va regalimar fins al pit.

—Harry —va dir mentre en Dean i en Seamus trastejaven i es desvestien xerrant i fent soroll—, ho hauries d’explicar a…

—No ho penso explicar a ningú —va tallar-lo en Harry—. Si sabés practicar l’oclumència no hauria vist res de tot això. I figura que n’haig d’aprendre per tancar la ment a totes aquestes coses; això és el que volen.

Es referia a en Dumbledore. Va tornar-se a ficar al llit, es va girar de costat donant l’esquena a en Ron i al cap d’una mica va sentir que el somier del llit d’en Ron grinyolava perquè el seu ocupant hi pujava. La cicatriu li va tornar a coure, i va mossegar el coixí per reprimir-se de fer cap exclamació. En algun lloc, n’estava convençut, l’Avery estava rebent el seu càstig.

L’endemà al matí, en Harry i en Ron van esperar fins a l’hora del pati per explicar a l’Hermione en detall el que havia passat, perquè volien estar del tot segurs que no els sentiria ningú. En el racó arrecerat del fred i el vent on sempre es posaven, en Harry va explicar a l’Hermione tot el que recordava del somni. Quan va acabar, l’Hermione va estar una estona sense dir res mirant amb una tristesa reconcentrada en Fred i en George, que no tenien cap ni l’un ni l’altre i es dedicaven a vendre a l’altre extrem del pati els barrets màgics que s’anaven traient de sota la capa.

—Per això el van matar, doncs —va dir a mitja veu, i va apartar finalment la mirada d’en Fred i en George—. Quan en Bode va voler robar l’arma, devia passar-li alguna cosa estranya. L’arma devia tenir algun encantament protector, ella mateixa o tot al voltant, per impedir que ningú la toqués. Per això estava a Sant Mungo, i havia perdut el seny i no podia parlar. Però, us en recordeu, del que ens va dir la guaridora? Ens va dir que s’estava refent. I ells no podien tolerar que es recuperés. M’imagino que la sotragada que va tenir quan va tocar l’arma devia anul·lar l’efecte del malefici imperatiu. Si hagués recobrat la veu, hauria pogut explicar el que havia fet; ho enteneu? I s’hauria sabut que li havien encarregat de robar l’arma… A en Lucius Malfoy no li devia costar gaire fer-li el malefici; com que sempre volta per la Conselleria…

—El dia mateix que vaig tenir la vista oral també rondava per allà —va dir en Harry—. Vam coincidir a… Espera’t; aquell dia era al passadís que porta al Departament de Misteris! El teu pare va dir que devia estar tafanejant per saber com havia anat el judici, però podria ser que…

—L’Sturgis! —va exclamar l’Hermione, amb expressió esbalaïda.

—Què? —va dir en Ron, sense entendre res.

—Que l’Sturgis Podmore el van detenir perquè va voler forçar una porta! —va dir l’Hermione amb l’alè contingut—. En Lucius Malfoy també el devia embruixar! Segur que ho va fer aquest dia que el vas veure allà, Harry. Oi que l’Sturgis tenia la capa que fa invisible? No podria ser que estigués fent guàrdia davant de la porta, invisible, i que en Malfoy el sentís moure’s, o li semblés que allà hi havia algú, o fes el malefici imperatiu per si de cas hi havia algú fent de sentinella? I, a la següent ocasió que l’Sturgis va tenir, segurament quan li va tornar a tocar fer guàrdia, va intentar entrar al Departament de Misteris per robar l’arma per a en Voldemort (calla, Ron), però el van enxampar i el van enviar a Azkaban… —Va quedar-se mirant en Harry—. I ara en Rookwood ha dit a en Voldemort com es pot apoderar de l’arma?

—No vaig sentir tota la conversa, però això em va semblar —va dir en Harry—. En Rookwood hi havia treballat… Potser en Voldemort hi farà anar en Rookwood perquè l’agafi…

L’Hermione va assentir amb el cap, sumida en els seus pensaments. De cop va dir:

—Tot això no ho hauries hagut de veure, Harry.

—Però què dius? —va dir en Harry, desconcertat.

—El que hauries de fer és aprendre a tancar la ment a tota aquesta mena de coses —va dir l’Hermione, amb una severitat inesperada.

—Ja ho sé —va dir en Harry—. Però és que…

—Res; valdrà més que procurem oblidar això que has vist —va dir l’Hermione amb fermesa—. I tu faries ben fet d’esforçar-te una mica més en oclumència a partir d’ara.

En Harry es va disgustar tant amb ella que no li va tornar a dirigir la paraula en tot el dia, que per cert va resultar ser un altre dia infaust. Els alumnes, si no comentaven l’evasió dels cavallers de la mort pels passadissos, es dedicaven a riure’s del partit desastrós que havia fet Gryffindor contra Hufflepuff; i els de Slytherin cantaven «En Weasley és el millor» tan alt i tan sovint que al vespre, de pur avorriment, en Filch va prohibir que es cantés pels passadissos.

La resta de la setmana no va ser gaire millor. En Harry va rebre dos insuficients més a Pocions; continuava tenint l’ànim en suspens per si despatxaven en Hagrid o no; i no podia deixar de donar voltes al somni en què havia sigut en Voldemort, tot i que no va tornar a treure el tema davant d’en Ron i l’Hermione perquè no tenia ganes que l’Hermione li tornés a estirar les orelles. Li hauria agradat molt poder parlar-ne amb en Sírius, però s’ho va treure del cap de seguida perquè sabia que no podia ser. Per desgràcia, les coses no són tan fàcils de treure-se-les del cap com un es pensa.

—Aixequi’s, Potter.

Dues setmanes després d’haver somiat en en Rookwood, en Harry estava un altre cop agenollat al terra del despatx de l’Snape, fent un esforç per tornar a la realitat. L’Snape l’havia obligat una altra vegada a evocar records molt antics que no sabia que encara conservés, la majoria d’humiliacions que en Dudley i la seva colla li havien infligit a primària.

—De què era, aquest últim record? —li va demanar l’Snape.

—No ho sé —va dir en Harry mentre es posava dret amb dificultat. Cada vegada li resultava més difícil destriar records precisos enmig de la successió d’imatges i de sons que l’Snape no parava d’invocar—. Vol dir aquell que el meu cosí em volia deixar tancat al vàter?

—No —va dir l’Snape amb veu melosa—; aquell que hi havia un home agenollat en una habitació a les fosques…

—No és res… —va dir en Harry.

L’Snape va traspassar en Harry amb els seus ulls negres. En Harry, que de cop va recordar el que l’Snape li havia dit sobre la necessitat d’establir contacte visual per poder practicar la legilimència, va pestanyejar i va desviar la mirada.

—Com és que té aquest home i aquesta habitació al cap, doncs, Potter?

—Es… —va començar a dir en Harry, sense mirar l’Snape—. És un somni que vaig tenir un dia.

—Un somni? —va repetir l’Snape.

Va haver-hi un silenci, durant el qual en Harry es va quedar mirant fixament una granota morta molt grossa que surava dintre un pot ple d’un líquid vermellós.

—Sap què hi fem, aquí, oi, Potter? —va dir l’Snape, en un to de veu greu i amenaçador—. Sap per què consagro tantes tardes a aquesta obligació tan penosa, oi?

—Sí —va dir en Harry, tens.

—Recordi’m per què som aquí, Potter.

—Perquè jo aprengui oclumència —va dir en Harry, que ara tenia els ulls clavats en una anguila morta.

—Exactament, Potter. I, encara que el pugui tenir per un talòs —aquí en Harry va mirar-lo amb ràbia—, em pensava que després de dos mesos de classes n’hauria après una mica. Quants somnis més ha tingut relacionats amb el Senyor de les Forces del Mal?

—Aquest i prou —va mentir en Harry.

—Que potser li agrada tenir aquests somnis i aquestes visions, Potter? —va dir l’Snape, empetitint els seus ulls freds i negres—. Que potser el fan sentir especial o important?

—No —va dir en Harry, amb la cara tensa i la mà aferrada amb força al mànec la vareta.

—Me n’alegro, Potter —va dir l’Snape amb fredor—; perquè vostè no és ni especial ni important, i no n’ha de fer res, del que el Senyor de les Forces del Mal pugui dir als seus cavallers de la mort.

—No, és clar; això és feina seva, oi? —va deixar-li anar en Harry.

Se li va escapar; ho havia dit mogut per un rampell. Van quedar-se una bona estona mirant-se. En Harry va pensar que s’havia excedit; quan l’Snape li va respondre, però, ho va fer amb una expressió entre encuriosida i enriolada.

—Exactament, Potter —va dir, amb els ulls brillants—; és feina meva… Vinga; si està a punt, ho provarem una altra vegada. —Va aixecar la vareta—: Un, dos, tres; legilimens!

Un bé de Déu de demèntors es dirigia cap a en Harry planant per sobre l’estany de Hogwarts… La cara se li va contraure de concentrar-se… S’acostaven… Els veia les òrbites buides sota les caputxes… Però també va veure l’Snape davant seu, amb els ulls clavats en els seus, murmurant a sota veu… I de cop va distingir l’Snape amb més nitidesa, i els demèntors es van començar a difuminar…

En Harry va aixecar la vareta.

—Protego!

L’Snape va tentinejar; la vareta li va saltar enlaire, va deixar d’apuntar en Harry, i a en Harry el va inundar de cop una onada de records que no eren seus: un home de nas aguilenc que clavava crits a una dona arrupida mentre un nen petit de cabells negres plorava en un racó… Un adolescent de cabells greixosos estava tot sol en una habitació a les fosques, apuntant amb la vareta al sostre, matant mosques… Una nena reia mentre un nen escanyolit feia un esforç per enfilar-se a una escombra encabritada…

—Prou!!!

En Harry va notar com si li clavessin una empenta al pit; va recular unes quantes passes, tentinejant, va picar contra una de les prestatgeries que cobrien les parets del despatx i va sentir soroll de trencadissa. L’Snape tremolava una mica i tenia la cara molt blanca.

En Harry tenia l’esquena de la túnica xopa. Un dels pots de la prestatgeria contra la qual havia picat s’havia trencat, i la cosa llefiscosa que s’hi conservava nedava en la mica de líquid que hi quedava.

—Reparo —va dir l’Snape amb un murmuri, i el pot es va recompondre a l’acte—. Molt bé, Potter; d’això se’n diu fer progressos… —Esbufegant una mica, l’Snape va posar bé el pensiu, on com de costum havia dipositat alguns dels seus pensaments abans de començar la classe, i hi va mirar a dintre com si volgués comprovar que encara hi eren—. No recordo haver-li dit que fes cap encís d’ègida… No li puc negar, però, que ha obrat el seu efecte…

En Harry no va obrir la boca; li va semblar que si deia res es complicaria la vida. S’adonava que havia penetrat en els records de l’Snape, i que el que havia presenciat eren escenes de la seva infància. Va neguitejar-lo pensar que aquell nen que plorava veient els seus pares escridassant-se era aquell home que tenia al davant i que el mirava amb els ulls plens d’odi.

—Tornem-hi? —va dir l’Snape.

A en Harry el va envair una onada de por; segur que ara pagaria pel que acabava de passar. Convençut que aquesta vegada li costaria molt més deixar el pensament en blanc, en Harry va tornar-se a situar al seu lloc, amb l’Snape davant seu a l’altra banda de la taula.

—Quan digui tres —va dir l’Snape, i va tornar a aixecar la vareta—. Un, dos… —I, abans que en Harry tingués temps de concentrar-se per buidar la ment, l’Snape va exclamar—: Legilimens!

Avançava pel passadís de parets de pedra nua que conduïa al Departament de Misteris, deixant enrere una teiera darrere l’altra, i cada vegada tenia aquella porta negra i llisa més a prop; s’hi acostava tan de pressa que semblava que hi hagués de topar, la tenia a tocar, tornava a veure aquella ratlla feble de llum blavosa… I de cop la porta es va obrir d’una revolada! Va travessar-la i es va trobar en una sala circular de parets i terra negres il·luminada amb espelmes de flama blava, i tot al seu voltant hi havia altres portes… Havia de continuar; però per quina porta havia de passar?

—Potter!!!

En Harry va obrir els ulls. Tornava a estar estirat a terra de panxa enlaire sense tenir consciència de com hi havia anat a parar, esbufegant com si de veritat hagués cobert amb una correguda tota la llargada del passadís del Departament de Misteris, com si de veritat hagués travessat corrents la porta negra per anar a espetegar en aquella sala circular.

—Faci el favor d’explicar-se! —va dir l’Snape, que se’l mirava des de dalt amb expressió furiosa.

—No sé què ha passat… —va dir en Harry amb tota franquesa mentre s’aixecava. Al lloc del cap on havia picat a terra hi tenia un nyanyo, i es notava febrós—. No l’havia vist mai, aquest lloc. Ja li he explicat que he somiat alguna vegada en aquesta porta, però fins ara no s’havia obert mai…

—No s’hi esforça prou!

Inexplicablement, l’Snape es mostrava encara més disgustat que feia un moment, quan en Harry havia contemplat els records del seu professor.

—Potter, és un dropo i un barroer; no m’estranya que el Senyor de les Forces del Mal…

—Li puc demanar una cosa… professor? —va dir en Harry, encès de ràbia una altra vegada—. Per què diu Senyor de les Forces del Mal a en Voldemort? Només he sentit que n’hi diguin així els cavallers de la mort…

L’Snape va obrir la boca per replicar-li… i en aquell mateix moment es va sentir un xiscle de dona a fora.

L’Snape va aixecar el cap i es va quedar mirant enlaire.

—Què coi…? —va murmurar.

En Harry va sentir una remor apagada que li va semblar que procedia del vestíbul. L’Snape va dirigir la vista cap a ell amb el front arrufat.

—Ha vist res estrany, Potter, quan venia cap aquí?

En Harry va fer que no amb el cap. Damunt seu, la dona va tornar a xisclar. L’Snape va anar cap a la porta del despatx a grans gambades, encara amb la vareta a la mà, i va desaparèixer passadís enllà. En Harry es va quedar un moment indecís, però el va acabar imitant.

Efectivament, els xiscles procedien del vestíbul, i en Harry els va anar sentint més i més forts a mesura que pujava corrents l’escala de pedra que naixia a les masmorres. Quan va arribar a dalt, va trobar el vestíbul ple com un ou, perquè els alumnes que eren al Gran Saló hi havien afluït en massa, sense acabar de sopar, per veure què passava, i d’altres s’havien congregat al capdavall de l’escalinata de marbre. En Harry es va obrir pas entre una pinya compacta d’alumnes de Slytherin que li tapaven la vista i va veure que s’havia format una gran rotllana on tothom semblava colpit de sorpresa o d’espant. En Harry va veure davant seu, a l’altre extrem del vestíbul, la professora McGonagall, que per la cara que feia semblava ser testimoni d’algun espectacle penós.

La professora Trelawney era al mig del vestíbul, fora de si, amb la vareta en una mà i una ampolla buida de xerès a l’altra. Tenia els cabells eriçats i portava les ulleres tortes d’una manera que un ull se li veia més ampliat que l’altre; duia tots els seus xals i mocadors tirats de qualsevol manera sobre les espatlles, com si no hi fos tota. A terra, al seu costat, hi havia dos grans baguls, un de cap per avall, ben bé com si algú l’hi hagués tirat escales avall. La professora Trelawney mirava, amb cara d’esglai, una cosa que en Harry no podia veure des d’on era però que devia ser al capdavall de l’escalinata.

—No hi estic d’acord! —va exclamar amb un xiscle—. M’hi nego! Això és un abús… és una vergonya… Per aquí no hi passo!

—Però, que no ho veia a venir? —va dir una veu estrident de nena en un to cruelment burleta, i en Harry, després de girar-se una mica cap a la dreta, va veure que la visió que tan esgarrifada tenia la professora Trelawney era ni més ni menys que la professora Umbridge—. Per molt incapaç que sigui de predir ni tan sols el temps que farà demà, hauria hagut de preveure que, amb les classes tan desastroses que ha fet durant les meves visites d’inspecció, sense introduir-hi ni una sola millora, havien d’acomiadar-la per força!

—Vostè no té cap dret de fer-ho, això! —va bramar la professora Trelawney, amb les llàgrimes caient-li cara avall per darrere el gruix dels vidres de les ulleres—. No té cap dret de fer-me fora! Fa setze anys que hi treballo, a Hogwarts! És com casa meva!

—Ha sigut com casa seva —va dir la professora Umbridge, i en Harry es va sulfurar en sorprendre aquella cara de gripau il·luminant-se de satisfacció de veure com la professora Trelawney es deixava caure sobre un dels seus baguls sanglotant desconsoladament— fins fa una hora, que és quan la Conselleria d’Afers Màgics ha referendat l’ordre d’acomiadament. I ara tingui la bondat d’abandonar el vestíbul; aquí al mig fa nosa.

I es va quedar mirant, amb una expressió de pèrfida satisfacció, com la professora Trelawney tremolava i gemegava i es gronxava endavant i endarrere asseguda al bagul aclaparada per la pena. En Harry va sentir un sanglot apagat a la seva esquerra i va girar el cap. Eren la Lavender i la Parvati, que ploraven en silenci abraçades l’una a l’altra. De cop va sentir trepig de peus. La professora McGonagall va sortir de la rotllana de badocs, es va acostar a la professora Trelawney i es va posar a consolar-la tustant-li l’espatlla mentre es treia un gran mocador de butxaca de la túnica.

—Va, Sibil·la, va… No t’ho agafis així… Té, moca’t… No passa res… Ja veuràs com al final no te n’has d’anar…

—D’on ho treu, això, professora McGonagall? —va dir la professora Umbridge amb veu imperiosa, i va avançar uns quants passos—. Qui li dóna autoritat per dir això?

—Un servidor —va dir una veu greu.

La doble porta de roure s’havia obert d’una revolada. Els alumnes que hi havia a la vora van enretirar-se per deixar passar en Dumbledore, que havia quedat parat al llindar de l’entrada. En Harry no es va plantejar què devia fer a fora; va limitar-se a quedar embadalit davant aquella figura emmarcada en el marc de la porta que es retallava contra la fantasmagòrica boira nocturna. Deixant les portes obertes de bat a bat, va travessar la rotllana de gent i es va dirigir cap a la professora Trelawney, que estava asseguda sobre el seu bagul, tremolosa i banyada de llàgrimes, amb la professora McGonagall al costat.

—Vostè, professor Dumbledore? —va dir la professora Umbridge, i va deixar anar una rialleta especialment repulsiva—. No acabo de veure quin paper hi pot fer, vostè, aquí. Aquí tinc —va dir, traient-se un pergamí cargolat de sota la túnica— una ordre d’acomiadament firmada per mi i pel senyor conseller d’Afers Màgics. Segons el que estipula el decret d’ensenyament número 23, el gran inquisidor de Hogwarts (és a dir, jo) està facultat per fer visites d’inspecció a les classes i sotmetre a un període de prova (i acomiadar, si s’escau) qualsevol professor que consideri que no compleix els requisits exigits per la Conselleria d’Afers Màgics. Pel que fa a la professora Trelawney, he arribat a la conclusió que no els compleix, i l’he acomiadat.

En Harry va quedar parat de veure que en Dumbledore continuava somrient. El professor Dumbledore va donar una mirada a la professora Trelawney, que encara sanglotava i s’escanyussava asseguda sobre el bagul, i va dir:

—No cal dir que té tota la raó, professora Umbridge; com a gran inquisidora té tot el dret d’acomiadar els meus professors. Però no té autoritat, en canvi, per fer-los fora del castell. Si no m’equivoco —va prosseguir, fent una lleugera inclinació de cortesia—, aquesta potestat continua residint en el director de l’escola, i la meva voluntat és que la professora Trelawney continuï vivint a Hogwarts.

Quan va sentir això, a la professora Trelawney se li va escapar una rialleta que va barrejar-se-li amb el singlot que li havia vingut feia una estona.

—No-no; ja me-me’n vaig, Albus! Aban-bandonaré Hogwarts i buscaré fortu-tuna en alguna altra-tra banda…

—No ho vull —va dir en Dumbledore en to categòric—. La meva voluntat és que et quedis, Sibil·la.

El professor Dumbledore es va girar cap a la professora McGonagall.

—Li faria res fer pujar la professora Trelawney a dalt una altra vegada, professora McGonagall?

—Només faltaria —va dir la professora McGonagall—. Vinga, Sibil·la, aixeca’t…

La professora Coliflor va sortir d’enmig els presents i va córrer a agafar la professora Trelawney per l’altre braç. Juntes, van fer-la passar per davant de la professora Umbridge i la van ajudar a pujar l’escalinata de marbre. El professor Flitwick va afanyar-s’hi al darrere, amb la vareta apuntant endavant; amb la seva veu d’espinguet va exclamar «locomotor, baguls!» i l’equipatge de la professora Trelawney va elevar-se i va enfilar escales amunt darrere d’ella, amb el professor Flitwick tancant la comitiva.

La professora Umbridge va quedar clavada a terra mirant en Dumbledore, que continuava somrient amb benignitat.

—I, què farà amb la professora Trelawney quan nomeni el nou professor de Futurologia, que s’haurà d’instal·lar on ara està ella? —va demanar-li amb un murmuri que va ressonar per tot el vestíbul.

—Per això no pateixi —va dir en Dumbledore tot afable—. Ja tinc professor de Futurologia nou, i resulta que s’estima més instal·lar-se a la planta baixa.

—Que ja té…? —va dir la professora Umbridge amb un xisclet—. Que ja té professor nou, diu? Li haig de recordar, Dumbledore, que, d’acord amb el decret d’ensenyament número 22…

—… la Conselleria té el dret de nomenar un candidat idoni només si el director de l’escola és incapaç de trobar-ne cap —va dir en Dumbledore—. I tinc la satisfacció de poder dir que aquesta vegada n’he trobat un. Em permet que l’hi presenti?

Va tombar-se cap als batents oberts de la porta de l’entrada, a través de la qual s’infiltrava la boira nocturna. En Harry va sentir trepig d’unglots. A tot el vestíbul hi va haver un murmuri d’esbalaïment, i els alumnes de més a prop de la porta van recular atropelladament, cosa que va fer que uns quants caiguessin en el seu afany per obrir pas al nouvingut.

De la boira va emergir una cara que en Harry havia vist una vegada en el transcurs d’una nit tenebrosa i plena de perills que va passar dintre el bosc prohibit: una cara de cabells rossíssims i ulls blavíssims; una cara i un tors d’home fosos en el cos blanc d’un cavall.

—Li presento en Firenze —va dir en Dumbledore amb entusiasme a una professora Umbridge que no podia estar més bocabadada—. Espero que el consideri idoni.





27. El centaure i l’espieta


—Segur que ara et sap greu no haver agafat Futurologia, oi, Hermione? —li va demanar la Parvati amb una rialla burleta.

Esmorzaven, dos dies després de l’acomiadament de la professora Trelawney, i la Parvati es cargolava les pestanyes al voltant de la vareta i mirava com li quedaven emmirallant-se a la superfície convexa de la cullera. Aquell matí havien de tenir la primera classe amb en Firenze.

—No et pensis —va respondre-li l’Hermione amb indiferència sense deixar de llegir el Periòdic Profètic—. Els cavalls no m’han agradat mai gaire.

I va passar pàgina i va continuar llegint.

—No és cap cavall; és un centaure! —va dir la Lavender, escandalitzada.

—I un centaure guapíssim… —va dir la Parvati amb un sospir.

—No deixa de tenir quatre potes —va dir l’Hermione amb fredor—. Ara que hi penso; no us havia afectat tant, que plegués la professora Trelawney?

—És clar que ens ha afectat! —li va assegurar la Lavender—. Vam anar-la a veure al seu despatx, i li vam portar narcisos; però no els narcisos botzinaires de la professora Coliflor, sinó uns de bonics de debò.

—Com està? —va voler saber en Harry.

—No gaire bé, pobra —va dir la Lavender amb veu de pena—. No parava de plorar i de dir que s’estimava més anar-se’n del castell per sempre que no viure sota el mateix sostre que la professora Umbridge; i la comprenc, perquè la professora Umbridge ha sigut molt cruel amb ella.

—Em fa l’efecte que la professora Umbridge pot ser molt més cruel encara —va dir l’Hermione en to lúgubre.

—No ho crec —va dir en Ron mentre atacava una gran plata d’ous amb cansalada—. No pot ser més dolenta del que ja ha demostrat fins ara.

—Ja veuràs com es voldrà venjar d’en Dumbledore per haver nomenat un professor nou sense consultar-l’hi —va dir l’Hermione, i va plegar el diari—. I encara més sent un altre mig humà. Vau veure la cara que va fer quan va veure en Firenze, no?

Després d’esmorzar, l’Hermione va anar cap a classe de Magimàtica mentre en Harry i en Ron sortien al vestíbul darrere la Parvati i la Lavender per anar a Futurologia.

—Que no anem a la torre nord? —va demanar en Ron, sorprès, quan va veure que la Parvati passava de llarg l’escalinata de marbre.

La Parvati se’l va mirar amb menyspreu per sobre l’espatlla.

—Com vols que en Firenze pugi aquella escaleta? Ara fem la classe a l’aula onze; van posar-ho ahir al tauler d’avisos.

L’aula onze era a la planta baixa, al fons del passadís que arrencava del vestíbul davant per davant del Gran Saló. En Harry sabia que era una aula que només es feia servir de tant en tant, i que tenia el mateix aire d’abandó d’un traster o d’un rebost. Per això, quan hi va entrar darrere en Ron i es va trobar de cop al mig d’una clariana de bosc, va quedar de pedra.

—Què és això?

El terra de l’aula era tou, de la molsa que el cobria, i en sortien arbres pertot arreu; les branques, plenes de fulles, es gronxaven a l’altura del sostre i les finestres, i deixaven passar feixos oblics de claror verda i tamisada. Els alumnes que ja hi eren estaven asseguts a terra, amb l’esquena arrepenjada a la soca d’un arbre o en una pedra, abraçant-se els genolls o de braços plegats, tots amb cara d’estar força nerviosos. Al mig de la clariana, apartat dels arbres, hi havia en Firenze.

—Hola, Harry Potter —va dir quan va veure entrar en Harry, i li va allargar la mà.

—Hola… —va dir en Harry mentre encaixava amb el centaure i aquest l’observava sense pestanyejar ni somriure amb els seus ulls blavíssims—. Daixò… M’alegro de veure’t.

—Jo també —va dir el centaure, i va fer una inclinació de cap que li va fer onejar els seus cabells rossíssims—. Estava escrit que ens tornaríem a veure.

En Harry es va adonar que en Firenze tenia al pit un blau en forma d’unglot. En el moment que es tombava per ocupar un lloc a terra al costat dels seus companys, va notar que tots l’observaven amb admiració, sens dubte impressionats pel fet que s’hagués saludat amb en Firenze, que pel que es veia els imposava un gran respecte.

Un cop es va haver tancat la porta i l’últim alumne es va haver assegut sobre una soca que hi havia al costat de la paperera, en Firenze va abraçar tota l’aula amb un gest.

—El professor Dumbledore ha tingut l’amabilitat de condicionar-nos aquesta aula —va dir quan tothom va estar instal·lat— imitant el meu hàbitat natural. M’hauria estimat més fer-vos classe al bosc prohibit, que… era la meva llar… fins aquest dilluns, però no pot ser.

—Perdoni… Daixò, professor —va dir la Parvati, amb l’alè contingut i el dit aixecat—. Per què no pot ser? Bé hi hem anat amb en Hagrid; no ens fa por, anar-hi!

—L’impediment no és el vostre valor —va dir en Firenze—, sinó la meva posició; no puc tornar al bosc perquè el meu ramat m’ha expulsat.

—El seu ramat? —va exclamar la Lavender amb cara de no entendre res, i en Harry es va imaginar que devia pensar en un ramat de vaques—. Però… Aaah!… —va fer, i la cara se li va il·luminar de cop—. N’hi ha més com vostè, doncs? —va dir, bocabadada.

—Que us cria en Hagrid, com els vesprals? —va demanar-li en Dean amb curiositat.

En Firenze va girar el cap molt lentament i es va quedar mirant en Dean, que va semblar que de cop s’adonés que havia dit una cosa molt ofensiva.

—Perdó; no tenia intenció de… —va balbucejar, amb un fil de veu.

—Els centaures no som ni els criats ni les joguines dels humans —va dir en Firenze entre dents. Va haver-hi un silenci, i de cop la Parvati va tornar a aixecar el dit.

—Una pregunta, professor… Per què els altres centaures l’han expulsat?

—Perquè he accedit a treballar pel professor Dumbledore —va dir en Firenze—. Ho veuen com una traïció a la nostra raça.

De cop en Harry va recordar que, prop de quatre anys enrere, el centaure Bane havia recriminat a en Firenze que hagués fet pujar en Harry a cavall seu per salvar-lo, i que l’havia titllat de «mula». Va pensar que potser havia sigut en Bane, qui havia clavat una coça a en Firenze al pit.

—Comencem —va dir en Firenze. Va sacsejar la seva llarga cua blanca, va aixecar totes dues mans cap a les capçades dels arbres i, en el moment que les tornava a abaixar, la claror de l’aula va disminuir fins al punt que semblava que fossin en una clariana del bosc al capvespre i el sostre va quedar sembrat d’estrelles. La classe va prorrompre en exclamacions d’admiració, i a en Ron se li va escapar un sonor «Ostres!».

—Estireu-vos a terra de panxa enlaire —va dir-los en Firenze amb la seva veu serena— i observeu el firmament. Al cel hi ha escrit, per als qui ho saben veure, el destí de les nostres dues races.

En Harry es va allargassar a terra i va mirar cap al sostre. Just a sobre seu, una estrella de llum roja feia pampallugues.

—Ja sé que a Astronomia heu après els noms dels planetes i dels seus satèl·lits —va dir la veu serena d’en Firenze—, i que heu traçat el desplaçament de les estrelles sobre el planisferi celest. Els centaures ens dediquem a desentranyar els misteris d’aquests moviments des de fa segles, i els descobriments que hem fet ens han ensenyat que el futur es pot descobrir en el cel que ens cobreix…

—Amb la professora Trelawney hem fet astrologia! —va exclamar la Parvati, emocionada, i va aixecar el braç sense aixecar-se ella de terra—. Mart fa que tinguis accidents i cremades i coses així, i, quan està en quadratura amb Saturn, com ara —i va fer el senyal d’angle recte amb la mà que tenia aixecada—, vol dir que has d’anar molt més amb compte a l’hora d’agafar coses calentes…

—Això —va dir en Firenze sense alterar-se— són bestieses pròpies dels humans.

La Parvati va deixar caure el braç de cop.

—Les lesions i els accidents que els humans pugueu tenir —va dir en Firenze, potollant amb els unglots contra el terra flonjo— no tenen més importància que els afanys de totes les formigues del món, i no estan determinats pels moviments dels planetes.

—La professora Trelawney… —va començar a dir la Parvati, amb veu dolguda i indignada.

—La professora Trelawney és humana —va tallar-la en Firenze—, i, com a tal, està ofuscada i limitada per les mancances de la vostra raça.

En Harry va girar el cap una mica per mirar la Parvati. Se la veia molt ofesa, i molts dels alumnes que l’envoltaven també.

—Si la Sibil·la Trelawney és clarivident o no, no ho sé —va continuar en Firenze, i en Harry va sentir-li el balanceig de la cua mentre caminava davant d’ells amunt i avall—; però té tendència a perdre el temps amb aquesta fal·làcia que els humans anomeneu endevinació. Jo, en canvi, sóc aquí per parlar-vos de la saviesa dels centaures, que és impersonal i objectiva. Observem el cel buscant-hi els grans períodes de desgràcies o de canvis que a vegades hi ha consignats. Poden caldre deu anys per saber segur què s’hi llegeix.

En Firenze va apuntar a l’estrella roja de sobre en Harry.

—Durant aquests últims deu anys, tots els indicis han coincidit a assenyalar que la raça dels bruixots vivia un temps de treva entre dues guerres. Mart, anunciador de conflictes, amb la seva brillantor ens adverteix que la guerra no trigarà a tornar a esclatar. Sobre quan esclatarà, els centaures podem assajar d’endevinar-ho cremant determinades plantes i fulles, observant la flama i el fum que fan…

Va ser la classe més insòlita a la qual en Harry havia assistit mai. Van arribar a cremar sàlvia i malva al terra de l’aula, i en Firenze els va dir que busquessin determinats símbols i formes en el fum acre que en sortia, però no va semblar que li fes ni fred ni calor que cap alumne hi veiés cap dels senyals que els descrivia, i els va explicar que els humans no en sabien gaire, que els centaures havien trigat anys i anys a agafar-ne la traça, i va acabar dient-los que en el fons no tenia sentit posar gaire fe en tot plegat perquè a vegades fins i tot els centaures s’equivocaven. En Firenze era ben diferent de tots els professors que en Harry havia tingut fins aleshores; no semblava que pretengués ensenyar-los el que sabia, sinó més aviat deixar-los clar que res, ni tan sols la saviesa dels centaures, era dogma.

—No concreta gaire, oi que no? —va dir en Ron en veu baixa mentre apagaven el foc de malva que havien encès—. Sincerament, agrairia que donés més detalls sobre aquesta guerra imminent que hem de patir…

Va sonar el timbre just a l’altra banda de la porta, i tots van fer un bot. En Harry havia oblidat completament que no havien sortit del castell, i estava convençut que era de veritat al bosc. Van sortir l’un darrere l’altre, tots una mica desorientats.

Quan en Harry i en Ron, que eren els últims, estaven a punt de sortir, en Firenze va dir:

—Voldria parlar amb tu un moment, Harry Potter.

En Harry es va tombar. El centaure se li va acostar una mica. En Ron va fer un gest de no saber què fer.

—Et pots quedar —li va dir en Firenze—. Vés a ajustar la porta, per això, sisplau.

En Ron va afanyar-se a obeir-lo.

—Harry Potter, oi que ets amic d’en Hagrid? —va dir el centaure.

—Sí —va dir en Harry.

—Doncs vull que li donis un encàrrec de part meva. El que vol fer no li sortirà bé. Hauria de deixar-ho córrer.

—Que el que vol fer no li sortirà bé? —va repetir en Harry, sense entendre res.

—I hauria de deixar-ho córrer —va dir en Firenze, assentint amb el cap—. L’hi diria jo directament si pogués, però m’han expulsat; seria imprudent per part meva acostar-me al bosc; i en Hagrid ja té prous maldecaps perquè, a sobre, els centaures comencem a barallar-nos.

—Però, què vol fer en Hagrid? —va dir en Harry, inquiet.

En Firenze va quedar-se mirant en Harry amb expressió impassible.

—No fa gaire en Hagrid m’ha fet un gran favor —va dir en Firenze—, i des d’aleshores s’ha guanyat el meu respecte per l’interès que pren per tots els éssers vius. No penso revelar el seu secret. Però se l’ha de fer tocar de peus a terra. El que vol fer no li sortirà bé. Digue-l’hi, Harry Potter. A reveure.

L’alegria que en Harry havia sentit arran de l’entrevista d’El Tafaner no va trigar gaire a esvair-se. El març ventós va deixar pas a un abril plujós, i l’existència va tornar-se-li a convertir en una successió de maldecaps i preocupacions.

La professora Umbridge havia continuat assistint a totes les classes de Criança de Criatures Màgiques, i això li havia fet molt difícil transmetre a en Hagrid l’encàrrec que en Firenze li havia donat. Al final, en Harry ho va aconseguir fent veure que havia perdut el seu exemplar de Bèsties fantàstiques i on trobar-les i tornant enrere. Va repetir a en Hagrid les paraules que en Firenze li havia dit, i en Hagrid se’l va quedar mirant, aparentment desconcertat, encara amb els ulls inflats i morats. Al cap d’un moment, però, va semblar que reaccionava.

—En Firenze és bon nano —va remugar—, però no sap què diu; és clar que sortirà bé, això que vull fer.

—Hagrid, es pot saber què trames? —li va demanar en Harry, tot seriós—. Has de vigilar; la professora Umbridge ja ha despatxat la professora Trelawney, i no s’aturarà aquí. Si en fas alguna, seràs el…

—Hi ha coses més importants que conservar la feina —va dir en Hagrid; però va dir-ho amb les mans tremoloses, i el recipient ple d’excrements de knarl que portava li va caure a terra i se li va trencar—. No pateixis per mi, Harry; tu deixa’m fer. Va, vés, vés…

En Harry va deixar en Hagrid fregant la merderada del terra de la cabanya i va tirar cap al castell tot desanimat.

D’altra banda, els exàmens dels GNOM s’acostaven ineluctablement. Tant els professors com l’Hermione no paraven de recordar-ho a tots els alumnes de cinquè, que ja començaven a estar neguitosos. La primera a qui la senyora Pomfrey va haver de donar un beuratge calmant va ser la Hannah Abbott, que va arrencar a plorar de cop a classe de Botànica i es va posar a dir entre sanglots que era massa obtusa per fer els exàmens i que volia anar-se’n de l’escola de seguida.

Si no arriba a ser per les reunions de l’ED, en Harry s’hauria sentit tremendament infeliç. A vegades li semblava que només vivia esperant les hores que passava a la Sala de la Necessitat, que li donaven molta feina però alhora el gratificaven molt perquè anava veient amb orgull com els seus companys de l’ED milloraven a marxes forçades. A vegades, fins i tot, en Harry procurava imaginar-se com s’ho agafaria la professora Umbridge quan tots els membres de l’ED traguessin un excel·lent en el GNOM de Defensa contra les Forces del Mal.

Havien començat per fi a practicar conjurs de patrons, cosa que tots estaven ansiosos per fer, però en Harry no parava de recordar-los que fer aparèixer un patró al mig d’una sala tota il·luminada i sense cap perill que t’amenaci no era de cap manera el mateix que conjurar-lo quan t’enfrontaves a un ésser com ara un demèntor.

—No ens desanimis, home —li va dir la Xo amb alegria, mentre contemplava com el seu patró platejat amb forma de cigne planava per la Sala de la Necessitat durant l’última reunió abans de Setmana Santa—. Tan bonics que ens surten!

—Que siguin bonics o no és igual; el que convé és que et protegeixin —va dir en Harry amb paciència—. Hauríem de tenir un impostorus o un ésser semblant. Va ser així com en vaig aprendre; vaig conjurar un patró perquè un impostorus es va fer passar per un demèntor…

—Devies passar molta por! —va dir la Lavender, mentre feia sortir bafarades de vapor platejat de la punta de la vareta—. I a mi continua sense sortir-me! —va acabar dient, enrabiada.

En Neville també passava penes i treballs. Es concentrava tant que a la cara se li feia una ganyota, però de l’extrem de la vareta només li sortien tènues torterols de fum platejat.

—Has de pensar en alguna cosa alegre —va recordar-li en Harry.

—Ja ho procuro —va dir amb veu trista en Neville, que s’hi esforçava tant que tenia la cara lluent de suor.

—Harry, em sembla que ja em surt! —va exclamar en Seamus, a qui en Dean havia convençut per assistir per primera vegada a les reunions de l’ED—. Mira! Oh… S’ha esfumat… Però era pelut, Harry, això segur!

El patró de l’Hermione, una llúdriga d’un rutilant to platejat, feia cabrioles al seu voltant.

—Són maquíssims, eh? —deia, mirant-se el seu amb entendriment.

La porta de la Sala de la Necessitat es va obrir i es va tancar de cop. En Harry es va tombar per mirar qui hi havia entrat, però no va veure ningú. Va trigar un moment a adonar-se que els que eren més a prop de la porta havien callat. I tot seguit va notar que algú li estirava la túnica a l’altura del genoll. Va abaixar la vista i va veure, tot sorprès, que era en Dobby, l’elf domèstic, que el mirava guarnit amb els seus vuit barretets de llana.

—Hola, Dobby! —va dir—. Què hi fas, aquí? Què passa?

L’elf se’l mirava tremolós i amb els ulls dilatats per la por. Els membres de l’ED que eren més a prop d’en Harry també van callar. Tots es van quedar mirant en Dobby. Els quatre patrons que havien arribat a aparèixer es van difuminar i es van convertir en núvols de boirina platejada, i la sala va quedar molt més fosca que fins feia un moment.

—Senyor Harry Potter… —va ploriquejar l’elf, tremolant de cap a peus—. Senyor Harry Potter, en Dobby ha vingut per avisar-lo… Però els elfs domèstics tenen prohibit de parlar…

I va anar de cap contra la paret. En Harry, que tenia un cert coneixement sobre la manera com en Dobby expiava les culpes, va anar per agafar-lo, però en Dobby va rebotar contra la paret perquè els vuit barrets li van fer de coixí. L’Hermione i unes quantes noies més van xisclar d’esglai i d’angúnia.

—Què ha passat, Dobby? —li va demanar en Harry, i el va engrapar pel braç per impedir que s’acostés a cap lloc on es pogués fer mal voluntàriament.

—Harry Potter… Aquella dona…

En Dobby es va clavar un cop de puny al nas amb la mà que tenia lliure, que en Harry també li va subjectar.

—Qui és «aquella dona», Dobby?

Però ja s’ho imaginava; només hi havia una «dona» capaç d’inspirar tanta por a en Dobby. L’elf el va mirar, una mica amb els ulls guenyos, i va moure els llavis sense emetre cap so.

—La professora Umbridge? —va demanar-li en Harry, esgarrifat.

En Dobby va fer que sí amb el cap, i es va intentar fúmer un cop al cap contra els genolls d’en Harry, però en Harry el va mantenir a distància amb els braços.

—Què passa amb la professora Umbridge, Dobby? No deu haver descobert aquest lloc, ni que hi venim, ni que fem això de l’ED, espero…

Va llegir la resposta en la cara d’horror de l’elf. Encara que en Harry li agafava fort totes dues mans, en Dobby es va voler pegar i va caure de genolls.

—Que ve cap aquí? —va demanar-li en Harry amb un fil de veu.

En Dobby va deixar anar un esgarip.

—Sí, Harry Potter, sí!

En Harry es va redreçar i es va quedar mirant els seus companys, que contemplaven immòbils i horroritzats aquell elf que no parava de clavar-se cops.

—Què espereu? —va bramar en Harry—. Toqueu el dos!!!

Tots van córrer alhora cap a la porta, on van formar un embús, però al final tothom va sortir a la desbandada. En Harry els va sentir córrer passadís enllà, amb l’esperança que no se’ls acudís voler arribar fins a les habitacions. Només quedaven deu minuts per les nou; tenien moltes possibilitats de sortir-se’n bé si es ficaven a la biblioteca o a la mussoleria, que eren a prop…

Va agafar d’una revolada en Dobby, que continuava volent fer-se mal, i va arrencar a córrer amb l’elf a pes de braços darrere la resta de la colla.

—Dobby… T’ordeno que te’n tornis a la cuina ara mateix amb els altres elfs i que, si la professora Umbridge et demana si m’has vingut a avisar, l’enganyis i li diguis que no! —li va dir en Harry—. I et prohibeixo que et peguis més! —va afegir, i va deixar l’elf a terra, va travessar la porta i la va tancar.

—Gràcies, Harry Potter! —va dir en Dobby amb un gemec, i va sortir escapat. En Harry va mirar a dreta i esquerra del passadís; els seus companys s’havien afanyat tant que a extrem i extrem només va arribar a veure unes soles de sabata que es perdien en la foscor. Va començar a córrer cap a la dreta; una mica més endavant hi havia un vàter de nois; si hi arribava, podia fer veure que hi havia estat tota l’estona…

—Aiii!!!

Alguna cosa que se li va enredar als turmells el va fer caure espectacularment i, després de patinar un parell de metres de panxa a terra, va quedar estès. Darrere seu algú va riure. Va girar-se de panxa enlaire i va veure en Malfoy amagat darrere un gerro molt lleig en forma de drac.

—Què et sembla aquest embruix entrebancador, Potter? —va dir—. Professora! Professora!!! N’he agafat un!

La professora Umbridge va arribar ranquejant del capdavall del passadís, sense alè però amb un somriure de profunda satisfacció als llavis.

—Aquest, volia! —va dir, exultant, quan va veure en Harry a terra—. Molt bé, Draco, molt bé… Cinquanta punts per a Slytherin! Ara me l’emporto… Aixequi’s, Potter!

En Harry es va posar dret, amb els ulls clavats en tots dos. No havia vist mai la professora Umbridge tan contenta. Va agafar-lo pel braç fent presa i es va tombar cap a en Malfoy amb un somriure radiant a la boca.

—Corri aviam si n’atrapa cap més, Draco —va dir—. Digui als altres que mirin a la biblioteca si hi ha ningú que li falti l’aire… Mirin també els vàters; la senyoreta Parkinson pot anar a donar un cop d’ull als de noies. Vinga… Pel que fa a vostè, Potter —va afegir mentre en Malfoy s’allunyava, amb una veu melosa que no presagiava res de bo—, m’acompanyarà al despatx del director.

Al cap d’un moment eren davant de la gàrgola de pedra. En Harry anava pensant quants més en devien haver atrapat. Va pensar en en Ron (la senyora Weasley el mataria), i en com se sentiria l’Hermione si l’expulsaven abans d’haver-se arribat a treure els GNOM. I en en Seamus, que era el primer dia que venia… I en en Neville, que n’havia après tant…

—Bala Brunzidora —va dir la professora Umbridge amb una cantarella. La gàrgola de pedra es va apartar d’un salt, la paret de darrere seu es va obrir i van pujar per l’escala mecànica de cargol d’esglaons de pedra. Quan van arribar a la porta envernissada amb el picaporta amb forma de griu, la professora Umbridge ni tan sols va trucar, sinó que hi va entrar d’una revolada sense deixar anar en Harry.

El despatx era ple de gent. En Dumbledore estava assegut darrere la seva taula, amb expressió serena i les mans juntes. La professora McGonagall estava dreta al seu costat, tota enravenada i amb la cara molt tensa. En Cornelius Fudge, conseller d’Afers Màgics, es gronxava de puntetes a la vora del foc, visiblement complagut per tota aquella situació; en Kingsley Shacklebolt i un bruixot ferreny amb els cabells molt curts i drets que en Harry no va identificar eren a banda i banda de la porta com si fessin guàrdia, i, arran de paret, amb la seva cara pigada, les seves ulleres i una ploma i un gran pergamí a la mà, en Percy Weasley semblava esperar ordres per començar a prendre notes.

Aquesta vegada, els retrats dels antics directors i directores de l’escola no feien veure que dormien. Tots estaven seriosos i atents, i no es perdien res del que passava sota seu. Quan en Harry va entrar, uns quants van passar al quadre del costat i van xiuxiuejar amb emoció alguna cosa a l’orella del retrat veí.

En el moment que la porta es tancava de cop, en Harry es va desagafar de la mà de la professora Umbridge. En Cornelius Fudge se’l va quedar mirant amb una expressió de satisfacció malsana.

—Vaja, vaja, vaja… —va dir.

En Harry li va correspondre amb la mirada més furibunda del seu repertori. El cor li bategava amb força, però tenia el cap ben serè i ben clar.

—Anava cap a la torre de Gryffindor —va dir la professora Umbridge. Parlava amb una excitació malaltissa, en el mateix to de veu voluptuós i cruel que en Harry li havia sentit quan al vestíbul la professora Trelawney havia passat per aquell calvari—. En Malfoy l’ha atrapat.

—Ah, sí? —va dir el senyor Fudge, tot interessat—. Haig de pensar a comentar-l’hi a en Lucius. Molt bé, Potter; sap per què és aquí, oi?

En Harry va tenir d’entrada la intenció de respondre amb un sí desafiant; va arribar a obrir la boca, i, quan estava a punt de parlar, va veure la cara d’en Dumbledore. El professor Dumbledore no el mirava directament, sinó que tenia la vista clavada més enllà de l’espatlla d’en Harry; però, quan en Harry el va mirar, en Dumbledore va remenar el cap imperceptiblement, cosa que el va fer canviar d’idea a mitja resposta.

—Sss… no.

—Què ha dit? —va dir el senyor Fudge.

—Que no —va dir en Harry amb fermesa.

—No sap per què és aquí, diu?

—No, no ho sé —va dir en Harry.

El senyor Fudge va mirar amb incredulitat en Harry i la professora Umbridge. En Harry va aprofitar aquest moment de distracció per mirar de reüll en Dumbledore, que, sense aixecar els ulls de l’alfombra, li va fer un ínfim gest d’assentiment amb el cap i li va picar fugaçment l’ullet.

—No té ni idea de per què la professora Umbridge l’ha portat a aquest despatx, doncs? —va dir el senyor Fudge, en un to de veu que vorejava el sarcasme—. No se n’adona, que ha infringit les normes de l’escola?

—Les normes de l’escola? —va dir en Harry—. No.

—Ni cap decret de la Conselleria? —va afegir el senyor Fudge amb irritació.

—No ho sé veure, la veritat —va dir en Harry en to submís.

El cor li continuava anant a cent. Valia la pena dir totes aquelles mentides només per contemplar com el senyor Fudge s’encenia, però no acabava de veure que li servís de gaire; si algú havia xerrat allò de l’ED a la professora Umbridge, ell, que n’era l’ànima, ja podia començar a fer les maletes.

—Així, ve del tot de nou que li digui que s’ha sabut que a l’escola s’ha descobert una associació il·legal d’alumnes? —li va dir el senyor Fudge, amb la veu escanyada de ràbia.

—Sí, del tot —va dir en Harry, amb una expressió d’innocència a la cara absolutament inversemblant.

—Em fa l’efecte, senyor conseller —va intervenir la professora Umbridge amb la seva veu mel·líflua—, que acabarem abans fent venir la persona que me n’ha assabentat.

—Faci, faci —va dir el senyor Fudge, assentint amb el cap, i, mentre la professora Umbridge sortia del despatx, va llançar una mirada maliciosa a en Dumbledore—. No hi ha res com tenir un bon testimoni, oi, Albus?

—Certament, Cornelius —va dir en Dumbledore en to solemne fent una inclinació amb el cap.

Van haver d’esperar una estona, durant la qual ningú es va mirar. De cop en Harry va sentir que darrere seu la porta s’obria. La professora Umbridge va entrar al despatx i li va passar pel costat agafant per l’espatlla la Marietta, l’amiga de cabells arrissats de la Xo, que es tapava la cara amb les mans.

—No tingui por, senyoreta Edgecombe, no tingui por —li va dir la professora Umbridge amb dolçor, donant-li copets a l’esquena—. No passa res; ha fet el que havia de fer. El senyor conseller està molt content de vostè, i explicarà a la seva mare com s’ha portat de bé. La mare de la Marietta, senyor conseller —va afegir mirant el senyor Fudge—, és la senyora Edgecombe, que treballa a la Direcció General de la Xarxa Migratòria del Departament de Transport Màgic i que ens ha ajudat a vigilar les llars de foc de Hogwarts.

—Així m’agrada —va dir el senyor Fudge amb entusiasme—. Tal mare, tal filla! Va, senyoreta Edgecombe, aixequi el cap, no sigui vergonyosa, expliqui’ns el que ens ha vingut a… Gàrgoles galopants!

La Marietta va aixecar el cap i el senyor Fudge va fer un salt d’espant enrere que quasi el va fer caure dintre la llar de foc. Va deixar anar un renec i es va picar la vora de la capa, que li havia començat a fumar. La Marietta va esclatar en plors i es va apujar el coll de la túnica fins a les orelles, però no va poder evitar que tothom veiés que tenia la cara horriblement desfigurada per unes línies molt atapeïdes de grans vermells que li cobrien el nas i les galtes i que hi dibuixaven la paraula espieta.

—No pateixi pels grans, dona —li va dir la professora Umbridge, que començava a perdre la paciència—; tregui’s la roba de davant de la boca i expliqui al senyor conseller…

Però la Marietta va tornar a posar-se a sanglotar i va fer que no vigorosament amb el cap.

—Com vulgui; ja l’hi explico jo —va dir la professora Umbridge de mala manera. Va recuperar el seu somriure hipòcrita i va dir—: Veurà, senyor conseller; resulta que la senyoreta Edgecombe se m’ha presentat aquest vespre al despatx havent sopat i m’ha dit que hi havia una cosa que em volia dir. M’ha dit que, si anava a una sala secreta que hi ha al setè pis, coneguda amb el nom de Sala de la Necessitat, hi descobriria una cosa que m’interessaria molt. He volgut que me n’expliqués alguna cosa més, i m’ha reconegut que s’hi havia de celebrar una reunió. Per desgràcia, en aquell moment li ha fet efecte aquest malefici —va dir, fent un gest de disgust cap a la cara tapada de la Marietta—, i, quan s’ha vist la cara al mirall del despatx, ha quedat tan afectada que no me n’ha pogut dir res més.

—Escolti —va dir el senyor Fudge, posant en la Marietta uns ulls que ell es devia pensar que eren paternals—; pensi que ha sigut molt valenta, d’anar a explicar-ho a la professora Umbridge. Ha fet el que havia de fer. Per què no m’explica ara què ha passat en aquesta reunió? Quin objectiu tenia? Qui hi havia?

Però la Marietta no va dir res; es va limitar a remenar el cap una altra vegada, amb ulls oberts i esporuguits.

—No tenim cap contramalefici, contra això, perquè pugui parlar amb tranquil·litat? —va demanar el senyor Fudge a la professora Umbridge amb irritació, assenyalant la cara de la Marietta.

—Encara no n’he trobat cap —va reconèixer la professora Umbridge a contracor, i en Harry va sentir-se orgullós de l’Hermione per la traça que tenia a fer maleficis—. Però és igual que no parli; ja li explico jo els fets. Com deu recordar, senyor conseller, a l’octubre vaig fer-li arribar un informe per notificar-li que en Harry Potter s’havia reunit amb uns quants condeixebles a Hogsmeade, al Cap de Senglar…

—I això, com ho pot demostrar? —va interrompre-la la professora McGonagall.

—Tinc el testimoni d’en Willie Widdershins, Minerva, que hi era. Anava tot embenat, però té una orella molt fina —va dir la professora Umbridge amb arrogància—. Va sentir perfectament tot el que en Potter va dir, i li va faltar temps per venir a informar-me’n…

—Vaja! Per això no el van declarar culpable per haver instal·lat tots aquells vàters que vomitaven! —va dir la professora McGonagall arrufant les celles—. Així va el nostre sistema judicial!

—Corruptes fastigosos! —va bramar el retrat del bruixot corpulent de nas vermell de la paret de darrere de la taula d’en Dumbledore—. La Conselleria no feia tractes amb delinqüents, a la meva època, no senyor, ni pensar-hi!

—Ja n’hi ha prou, Fortescue; deixa-ho córrer —li va dir en Dumbledore amb dolçor.

—La intenció d’en Potter a l’hora de convocar tots aquests altres alumnes —va continuar la professora Umbridge— era convence’ls de formar una associació il·legal que tindria com a objectiu aprendre els sortilegis i maleficis que la Conselleria ha decidit que són inadequats d’aprendre en edat escolar…

—Em sembla que en això t’equivoques, Dolors —va dir en Dumbledore a mitja veu mirant-la per sobre de les seves ulleres en forma de mitja llima, que tenia encavalcades com sempre sobre la punta del seu nas aguilenc.

En Harry el va mirar. No acabava d’imaginar-se com en Dumbledore podria ajudar-lo a sortir-se’n aquesta vegada; si era veritat que en Willie Widdershins havia sentit tot el que havia dit al Cap de Senglar, no hi havia res que el pogués salvar.

—Això! —va dir el senyor Fudge, i es va tornar a gronxar sobre les puntes dels peus—. Aviam quina t’empesques ara per treure en Potter d’aquest mal pas! Digues, digues, Dumbledore… En Willie Widdershins s’ho ha inventat tot, oi? O potser és que qui hi havia aquell dia al Cap de Senglar era un germà bessó d’en Harry Potter? O tindrem l’explicació de sempre, que hi ha hagut una inversió temporal, un mort que ha tornat a la vida o un parell de demèntors que no ha vist ningú?

A en Percy Weasley se li va escapar el riure.

—Molt bona, senyor conseller, molt bona!

En Harry li hauria fumut un cop de puny. De sobte, però, va veure amb sorpresa que en Dumbledore també somreia complagut.

—Cornelius, no penso negar (com tampoc crec que ho negarà en Harry) que aquell dia en Harry era al Cap de Senglar i va voler convèncer uns quants alumnes de formar un grup de Defensa contra les Forces del Mal. Només he volgut assenyalar que la Dolors s’equivoca quan diu que aquest grup era il·legal en aquells moments. Et recordo que el decret de la Conselleria pel qual es van prohibir totes les associacions d’alumnes no es va aprovar fins dos dies després de la reunió que en Harry va convocar a Hogsmeade, o sigui que al Cap de Senglar no va infringir cap norma de l’escola.

En Percy va fer una cara com si li haguessin clavat un cop molt fort. El senyor Fudge va parar de gronxar-se de sobte, amb la boca molt oberta.

La primera a reaccionar va ser la professora Umbridge.

—Té tota la raó, senyor director —va dir, somrient amb dolçor—, però ara ja fa quasi sis mesos que el decret d’ensenyament número 24 es va aprovar. Encara que aquella primera reunió no fos il·legal, totes les que s’han celebrat després sí que ho són.

—Evidentment —va dir en Dumbledore, observant-la amb benevolència per sobre de les puntes dels dits, que tenia encreuats—, serien il·legals si s’haguessin celebrat després de l’aprovació del decret. En té cap prova, de la celebració d’aquestes reunions?

Mentre en Dumbledore parlava, en Harry va sentir un xiuxiueig darrere seu i es va pensar que era en Kingsley que deia alguna cosa en veu baixa. També hauria jurat que notava que una cosa li passava fregant pel costat, una cosa fina com un corrent d’aire o unes ales d’ocell, però va abaixar la vista i no va veure res.

—Si en tinc cap prova? —va repetir la professora Umbridge, amb aquell seu ample somriure repulsiu de gripau—. Que no escoltava, Dumbledore? Per què es pensa que he fet venir la senyoreta Edgecombe?

—Ah; ella ens pot parlar d’aquests sis mesos de reunions que diu vostè? —va dir en Dumbledore amb les celles arrufades—. Havia entès que ens havia de parlar de la reunió d’aquest vespre i prou.

—Senyoreta Edgecombe —va saltar la professora Umbridge—, tingui la bondat de dir-nos quant temps fa que se celebren aquestes reunions. Em pot respondre simplement fent que sí o que no amb el cap; no crec que això faci que li surtin més grans. Han tingut lloc regularment al llarg d’aquests últims sis mesos?

A en Harry se li va fer un nus a la gola. Ja estava; aquella era la prova concloent que buscaven, que ni tan sols en Dumbledore seria capaç de desmentir.

—Nomes cal que em respongui amb el cap —va repetir amb manyagueria la professora Umbridge a la Marietta—; va, que segur que això no tornarà a fer obrar el malefici.

Tothom del despatx tenia els ulls clavats en el cap de la Marietta. Entre el coll aixecat de la túnica i els rínxols que li queien sobre el front només se li veien els ulls. Potser era una il·lusió causada per la resplendor del foc, però semblava que tingués la mirada estranyament perduda. I, de cop, davant d’un Harry que no se’n sabia avenir, va fer que no amb el cap.

La professora Umbridge va donar una llambregada al senyor Fudge i va tornar a fixar els ulls en la Marietta.

—Em sembla que no ha acabat d’entendre el que li he demanat, senyoreta Edgecombe. Ha assistit vostè a aquestes reunions durant els últims sis mesos? Eh que sí?

La Marietta va tornar a fer que no amb el cap.

—Què vol dir amb això de remenar el cap, si es pot saber? —va demanar-li la professora Umbridge de mal humor.

—Trobo que el sentit és transparent —va saltar la professora McGonagall amb acritud—: que no s’ha celebrat cap reunió secreta durant aquests últims sis mesos. Oi, senyoreta Edgecombe?

La Marietta va fer que sí amb el cap.

—Però si aquest vespre n’hi ha hagut una! —va dir la professora Umbridge fora de si—. Senyoreta Edgecombe, però si vostè m’ha dit que n’hi havia hagut una a la Sala de la Necessitat! I en Potter n’era l’ànima, no? En Potter l’havia convocat, oi? Es pot saber per què remena el cap, senyoreta Edgecombe?

—Normalment, quan una persona remena el cap —va dir la professora McGonagall amb fredor— és que està dient que no; o sigui que, si no és que la senyoreta Edgecombe fa servir un llenguatge de signes desconegut per als humans…

La professora Umbridge va agafar la Marietta, la va fer tombar perquè la mirés a la cara i la va començar a sacsejar. A l’acte, en Dumbledore es va posar dret, amb la vareta aixecada, en Kingsley va saltar endavant i la professora Umbridge va sortir disparada enrere, amb els braços oberts, com si s’hagués cremat en tocar la Marietta.

—No et tolero que maltractis els meus alumnes, Dolors —va dir en Dumbledore, ara amb cara d’enfadat.

—Li aconsello que es calmi, professora Umbridge —va dir en Kingsley, amb la seva veu greu i pausada—. No s’equivoqui.

—No —va dir la professora Umbridge, esbufegant i mirant des de sota la figura imponent d’en Kingsley—. Vull dir que sí, que té tota la raó, senyor Shacklebolt… He perdut el món de vista…

La Marietta s’havia quedat en la mateixa postura en què la professora Umbridge l’havia deixat. No semblava que l’agressió de la professora Umbridge l’hagués alterat gens ni mica, ni tampoc que ara agraís que l’haguessin deixat tranquil·la; continuava aguantant-se el coll aixecat a l’alçada dels ulls, encara amb aquella mateixa mirada inexpressiva i perduda.

En Harry va pensar en el xiuxiueig que acabava de sentir-li fer a en Kingsley, i a allò que li havia passat pel costat com una exhalació, i li va semblar que lligava caps.

—Dolors —va dir el senyor Fudge, com si tingués ganes d’enllestir d’una vegada—, centrem-nos en la reunió d’aquest vespre, la que sabem que ha tingut lloc segur…

—D’acord —va dir la professora Umbridge, fent un esforç per asserenar-se—. D’acord… Doncs bé; el cas és que la senyoreta Edgecombe me n’ha assabentat, i jo he corregut cap al setè pis, acompanyada per uns quants estudiants «de confiança», per atrapar in fraganti tots els qui participaven a la reunió. Però es veu que algú els ha advertit que hi anava, perquè quan he arribat al setè pis tots fugien campi qui pugui. Però tant se val; en tinc tots els noms, perquè la senyoreta Parkinson ha entrat a la Sala de la Necessitat a instàncies meves per veure si hi havien deixat res. Necessitàvem una prova, i l’hem trobat allà.

I en Harry va veure esgarrifat com la professora Umbridge es treia de la butxaca la llista de noms que ell havia penjat a la paret de la Sala de la Necessitat i la lliurava al senyor Fudge.

—De seguida que he vist el nom d’en Potter a la llista, he vist que era el que buscàvem —va dir amb dolçor.

—La felicito —va dir el senyor Fudge, amb un ample somriure a la cara—; la felicito, Dolors. Aviam… Mal llamp! —Va aixecar la vista cap a en Dumbledore, que encara era al costat de la Marietta amb la vareta penjant a la mà—. Ha vist quin nom s’han posat? —va dir amb un fil de veu—. «Exèrcit d’en Dumbledore».

En Dumbledore va estirar el braç i va agafar el pergamí que el senyor Fudge li allargava. Va donar un cop d’ull al títol que hi havia escrit l’Hermione uns quants mesos enrere i durant un instant va semblar que hagués perdut la facultat de parlar. De cop va aixecar el cap, somrient.

—M’heu enxampat —va limitar-se a dir—. ¿Voldràs que et faci una confessió escrita, Cornelius, o n’hi haurà prou amb una declaració davant de tots aquests testimonis?

En Harry va veure que la professora McGonagall i en Kingsley es miraven, tots dos amb cara de no tenir-les totes. No entenia què passava, com tampoc semblava que ho entengués el senyor Fudge.

—Una declaració? —va dir el senyor Fudge, arrossegant la veu—. Com vols dir?

—Aquí hi diu «exèrcit d’en Dumbledore», Cornelius —va dir en Dumbledore, encara somrient, mentre agitava la llista de noms davant la cara del senyor Fudge—. No hi diu «exèrcit d’en Harry Potter», sinó «exèrcit d’en Dumbledore».

—Però si… però si…

Finalment el senyor Fudge hi va caure, i es va posar tot vermell. Va fer un pas enrere, horroritzat, va deixar anar un crit i va sortir de la llar de foc d’un salt.

—Has sigut tu? —va dir amb un xiuxiueig mentre es tornava a espolsar la capa bruta de cendra.

—Sí senyor —va dir en Dumbledore, tot afabilitat.

—Ho has muntat tot tu?

—Sí —va dir en Dumbledore.

—Has reclutat tots aquests alumnes per… per formar el teu exèrcit?

—Avui havia de ser la primera reunió que fèiem —va dir en Dumbledore mentre assentia amb el cap—, només per veure si tenien interès a unir-se’m. Ara m’adono que ha sigut una equivocació convidar a venir la senyoreta Edgecombe…

La Marietta va fer que sí amb el cap. El senyor Fudge la va mirar primer a ella i després a en Dumbledore, i va inflar el pit.

—Així doncs, has estat conjurant contra mi! —va bramar.

—Exactament —va dir en Dumbledore, tot simpatia.

—Que no! —va cridar en Harry.

En Kingsley va dirigir-li una mirada d’advertència, i la professora McGonagall va obrir els ulls amb aire amenaçador, però en Harry havia comprès de cop què tramava en Dumbledore i estava decidit a evitar-ho.

—Que no!… Professor Dumbledore!…

—Fes el favor de callar, Harry, o em veuré obligat a fer-te sortir del despatx —va dir en Dumbledore en to serè.

—Això mateix! Tanqui la boca, Potter! —va exclamar el senyor Fudge, que continuava mirant en Dumbledore amb complaença malsana—. Vaja, vaja, vaja… He vingut aquí comptant que expulsarien en Potter, i en lloc d’això…

—I en lloc d’això te m’emportaràs detingut —va dir en Dumbledore, amb un somriure—. Això és com perdre un knut i trobar un galió, eh?

—Weasley! —va cridar el senyor Fudge, amb una esgarrifança de plaer—. Weasley, ha apuntat tot el que ha dit? Té tota la seva confessió?

—Sí senyor, sí que la tinc! —va respondre-li amatent en Percy, que tenia el nas esquitxat de tinta de tan ràpid que havia pres notes.

—També allò que ha dit d’armar un exèrcit contra la Conselleria, i de com ha estat conspirant per enderrocar-me?

—Sí, sí senyor, sí que ho tinc! —va dir en Percy, mostrant-li amb satisfacció totes les notes.

—Molt bé, Weasley —va dir el senyor Fudge, radiant d’alegria—; ara faci’n una còpia i enviï-la de seguida al Periòdic Profètic. Si la trametem amb un mussol exprés podrà sortir a l’edició del matí! —En Percy va sortir disparat del despatx i va tancar la porta. El senyor Fudge es va tombar cap a en Dumbledore—. Ara et portaran escortat fins a la Conselleria, on se t’acusarà formalment, i després quedaràs reclòs a Azkaban fins que se’t cridi a judici!

—Ja m’ho pensava —va dir en Dumbledore amb dolçor—, que toparíem amb algun entrebanc…

—Quin entrebanc? —va dir el senyor Fudge, amb la veu encara vibrant d’alegria—. Jo no en veig cap, d’entrebanc, Dumbledore!

—Doncs jo sí —va dir en Dumbledore, com si li sabés greu.

—Quin?

—Juraria que et fas la il·lusió que penso lliurar-me (com es diu tècnicament?) «sense oferir resistència»; però resulta, Cornelius, que no tinc de cap manera la intenció de no oferir resistència. No penso deixar que em reclogueu a Azkaban. Evidentment, em podria evadir, però seria una pèrdua de temps; a més a més, tinc moltes altres coses molt més interessants per fer.

La professora Umbridge s’havia anat posant cada vegada més vermella; semblava com si li estigués pujant tota la sang al cap. El senyor Fudge es va quedar mirant en Dumbledore amb cara d’estaquirot, com si acabés de rebre una patacada i encara no se n’hagués refet. Va emetre un so escanyat i tot seguit es va tombar cap a en Kingsley i l’home de cabells grisos i curts, que era l’única persona de l’habitació que no havia obert la boca en tota l’estona. L’home de cabells grisos i curts va adreçar un gest de complicitat al senyor Fudge i va fer un pas endavant per separar-se una mica de la paret. En Harry va veure que acostava la mà, com aquell qui res, a la butxaca.

No t’equivoquis, Dawlish —va dir en Dumbledore amb afabilitat—. Estic convençut que ets molt bon auror; em sembla recordar que vas treure excel·lent en tots els exàmens de MAG; però si intentes… daixò… «reduir-me», t’hauré de fer mal.

L’home que es deia Dawlish va vacil·lar amb un aire una mica infantil. Va tornar a mirar el senyor Fudge, aquesta vegada com si esperés rebre alguna indicació sobre què havia de fer.

—Què? —va dir en to burleta el senyor Fudge a en Dumbledore, recuperant l’aplom—. Que potser tens intenció de plantar-nos cara tot sol a en Dawlish, en Shacklebolt, la Dolors i a mi?

—Que les barbes de Merlí me’n guardin! —va dir en Dumbledore amb un somriure—. Si no cometeu la bestiesa d’obligar-m’hi, no ho penso fer de cap manera!

—Però no estarà sol! —va exclamar la professora McGonagall, i va ficar la mà sota la túnica.

—Sí que ho estaré, Minerva! —va saltar en Dumbledore—. Hogwarts et necessita!

—Prou de xerrameca! —va dir el senyor Fudge, i va treure la vareta—. Dawlish, Shacklebolt, agafeu-lo!

Un raig de llum platejada va travessar el despatx; hi va haver un espetec com un tret d’arma de foc i el terra va tremolar; una mà va agafar en Harry pel clatell i el va obligar a estirar-se a terra just abans que hi hagués una altra fogonada de color de plata; uns quants retrats es van posar a xisclar, en Fawkes va deixar anar un esgarip i un núvol de pols va omplir tota l’habitació. Estossegant enmig de la polseguera, en Harry va veure que una silueta fosca queia a terra davant seu amb un patapam; es va sentir un xiscle, un cop sord i algú que cridava «Prou!»; tot seguit es va sentir trencadissa de vidres, un trepig de peus que s’arrossegaven amb esforç, un gemec… i silenci.

En Harry va girar el cap per veure qui l’estava mig escanyant, i va veure, arrupida al seu costat, la professora McGonagall, que, igual que havia fet amb ell, també havia fet ajupir la Marietta perquè no prengués mal. Per sobre seu encara planava un núvol prim de pols. Mentre recuperava l’alè, en Harry va veure que una silueta molt alta se’ls acostava.

—Esteu bé? —va demanar-los en Dumbledore.

—Sí! —va dir la professora McGonagall mentre es posava dreta i ajudava en Harry i la Marietta a aixecar-se.

La polseguera es va anar esvaint de mica en mica i va deixar veure com havia quedat el despatx de devastat: la taula d’en Dumbledore, de cap per avall; totes les tauletes de potes primes, tombades; tots els aparells de plata, fets miques. El senyor Fudge, la professora Umbridge, en Kingsley i en Dawlish estaven allargassats a terra, immòbils. En Fawkes, el fènix, volava sobre seu descrivint grans cercles sense parar de xerrotejar.

—Em sap greu, però també he hagut d’embruixar en Kingsley, perquè si no recelarien —va dir en Dumbledore en veu baixa—. Ha tingut molt bona idea, de modificar la memòria de la senyoreta Edgecombe mentre ningú el mirava… Li donaràs les gràcies de part meva, Minerva?

»Aviam; aquests no trigaran a despertar-se, i convindria que no sabessin que hem tingut temps per parlar. Heu d’obrar com si no hagués passat gens de temps, com si acabessin de caure a terra; no recordaran res…

—On pensa anar, professor Dumbledore? —li va demanar la professora McGonagall amb un xiuxiueig—. A la plaça Grimmauld?

—No, de cap manera —va dir en Dumbledore, amb un somriure trist—. No tinc intenció d’amagar-me. A en Cornelius aviat li sabrà greu haver-me fet fora de Hogwarts; ja ho veureu.

—Professor Dumbledore… —va començar a dir en Harry. Què li deia primer? Que el perdonés per haver organitzat allò de l’ED, que havia causat tant d’enrenou, o que li sabia molt greu que es veiés obligat a anar-se’n per impedir que l’expulsessin? Però en Dumbledore el va interrompre abans que pogués dir res més.

—Escolta, Harry —li va dir en to peremptori—. Vull que estudiïs oclumència amb molta aplicació, sents? Fes tot el que el professor Snape et digui, i sobretot practica-ho cada nit abans d’adormir-te per cloure la ment als malsons. No trigaràs a entendre per què ho has de fer; però m’has de prometre…

L’home que es deia Dawlish es va començar a moure. En Dumbledore va engrapar en Harry pel puny.

—Enrecorda-te’n… Clou la ment…

En el moment que en Dumbledore li premia el puny, però, en Harry va notar una fiblada molt forta a la cicatriu del front i va tornar a sentir aquell desig poderós d’atacar com una serp en Dumbledore, de mossegar-lo, de fer-li mal…

—… ja ho entendràs —va acabar dient-li en Dumbledore amb un xiuxiueig.

En Fawkes va fer una altra volta al despatx i va passar volant-li per sobre. En Dumbledore va deixar anar en Harry, va aixecar la mà i es va aferrar a la llarga cua daurada del fènix. Va haver-hi una flamarada, i es van esfumar tots dos.

—On és? —va bramar el senyor Fudge mentre s’aixecava de terra—. On és?

—No ho sé! —va dir en Kingsley mentre també es posava dret.

—No pot haver desaparès! —va exclamar la professora Umbridge—. A dintre l’escola no es pot fer!

—L’escala! —va exclamar en Dawlish, i va córrer cap a la porta, la va obrir d’una revolada i va desaparèixer. En Kingsley i la professora Umbridge el van imitar. El senyor Fudge va vacil·lar, però al final es va aixecar i es va passar la mà pel front per treure’s la pols. Va haver-hi un llarg silenci incòmode.

—Minerva, em sap greu dir-t’ho —va acabar dient el senyor Fudge amb menyspreu mentre es posava bé la màniga estripada de la camisa—, però el teu amic Dumbledore té els dies comptats.

—Vol dir? —va respondre en to foteta la professora McGonagall.

El senyor Fudge va fer com si no l’hagués sentit i va donar un cop d’ull al despatx destrossat. Uns quants dels retrats el van xiular, i dos o tres van arribar a fer-li gestos barroers amb la mà.

—T’aconsello que enviïs aquest parell a dormir —va dir el senyor Fudge, que va tornar a girar el cap en direcció a la professora McGonagall i li va assenyalar en Harry i la Marietta fent un gest despectiu amb la barbeta.

La professora McGonagall no li va respondre, i es va encaminar amb en Harry i la Marietta cap a la porta. Quan la porta ja es tancava, en Harry va sentir la veu d’en Phineas Nigellus:

—La veritat, senyor conseller, és que discordo amb en Dumbledore en moltes coses; però no es pot negar que té classe…





28. El record més trist de l’Snape


LA CONSELLERIA D’AFERS MÀGICS FA SABER QUE

Dolors Jane Umbridge (gran inquisidora) ha substituït Albus Dumbledore com a director de l’Escola de Màgia Hogwarts.

La qual cosa s’estableix per virtut del decret d’ensenyament número 28.

Firmat: Cornelius Oswald Fudge, conseller d’Afers Màgics



La notícia es va escampar per tot el castell en un moment, i, inexplicablement, també es va escampar com una taca d’oli que en Dumbledore havia derrotat dos aurors, la gran inquisidora, el conseller d’Afers Màgics i el seu secretari adjunt i se’ls havia escapat. Anés on anés, l’únic tema de conversa que en Harry sentia per tot el castell era la fugida d’en Dumbledore; i, encara que alguns detalls s’havien deformat de tant anar de boca en boca (en Harry va sentir que una nena de segon explicava a una companya que el senyor Fudge estava ingressat a Sant Mungo amb el cap transformat en una carbassa), sobtava que en general tothom n’estigués tan ben informat. Tothom sabia, per exemple, que en Harry i la Marietta eren els únics alumnes presents al despatx d’en Dumbledore en el moment dels fets, i, com que la Marietta era a la infermeria, en Harry es va trobar que tots l’assetjaven perquè els en donés el seu testimoni personal.

—En Dumbledore no trigarà a tornar —va dir l’Ernie Macmillan amb convicció mentre sortien de classe de Botànica, després d’haver escoltat amb atenció el relat d’en Harry—. A segon no se’l van poder treure de sobre, i aquesta vegada tampoc podran. El Fra Gras m’ha dit —va continuar, abaixant la veu amb recel, fins al punt que en Harry, en Ron i l’Hermione se li van haver d’acostar encara més per sentir-lo— que la professora Umbridge ha volgut entrar aquesta nit al despatx d’en Dumbledore després d’haver-lo buscat infructuosament per tot Hogwarts, tant a dintre el castell com a fora, però que la gàrgola no l’ha deixat passar. Un sortilegi li ha negat l’accés al despatx del director. —L’Ernie va somriure—. Es veu que ha tingut una senyora enrabiada.

—Ja es devia imaginar asseguda darrere la taula del director! —va dir l’Hermione amb malícia mentre acabaven de pujar la graonada de pedra i entraven al vestíbul—. Com li agradaria manar la resta de professors, a aquesta mala bru…

—Aviam si t’atreveixes a acabar la frase, Granger! —En Draco Malfoy va sortir de darrere d’una porta, amb en Crabbe i en Goyle al darrere. Irradiava tanta malevolència que la cara se li veia encara més blanca i afinada que de costum—. Em sap greu, però hauré de treure uns quants punts tant a Gryffindor com a Ravenclaw —va dir, arrossegant la veu.

—No es pot treure punts a un delegat, Malfoy —va saltar en Ron.

—Ja ho sé, que els delegats no es poden treure punts els uns als altres, rei de la ronya —li va dir en Malfoy, burleta. En Crabbe i en Goyle van riure per sota el nas—. Però els membres de la patrulla inquisitorial sí…

—La què? —va saltar l’Hermione.

—La patrulla inquisitorial, Granger —va dir en Malfoy, i va assenyalar una petita I de plata que portava a la túnica sota la xapa de delegat—; un grup triat d’alumnes escollits per la professora Umbridge que col·laboren amb la Conselleria d’Afers Màgics. Doncs bé, els membres de la patrulla inquisitorial sí que tenen la facultat de treure punts, i per tant te’n trec cinc, Granger, per haver faltat al respecte a la nostra nova directora. A tu, Macmillan, cinc per contradir-me. Cinc a tu perquè no et puc veure, Potter. Weasley, portes la camisa per fora; cinc punts menys. Ai, és veritat, no hi pensava; deu punts menys, Granger, perquè ets una sang de fang.

En Ron va treure la vareta, però l’Hermione l’hi va enretirar dient-li amb un xiuxiueig:

—Quiet!

—Veig que no ets tonta, Granger —va dir en Malfoy a mitja veu—. Director nou, vida nova… Fins aviat, rei dels pòtols; fins aviat, rei de la ronya…

I, rient sorollosament, se’n va anar tot tibat seguit per en Crabbe i en Goyle.

—Segur que s’ho inventa —va dir l’Ernie, aclaparat—. Segur que no pot treure’ns punts… Seria una animalada; tot el sistema de delegats perdria la seva funció.

Però en Harry, en Ron i l’Hermione ja s’havien girat maquinalment cap als rellotges de sorra gegants que hi havia a les cavitats de la paret de darrere seu i que assenyalaven els punts de cada residència. Al matí, Gryffindor i Ravenclaw anaven les primeres, pràcticament igualades. Ara, mentre s’ho miraven, unes quantes pedres van pujar amunt i van deixar més baix el nivell dels recipients inferiors. L’únic rellotge que van veure que quedava igual va ser el de Slytherin, que continuava ple de maragdes.

—Què us sembla? —va dir la veu d’en Fred. En George i ell acabaven d’arribar al capdavall de l’escalinata de marbre, i van anar a trobar en Harry, en Ron, l’Hermione i l’Emie davant dels rellotges de sorra.

—En Malfoy ens acaba de treure cinquanta punts entre tots —els va dir en Harry, enfurismat, mentre observaven com unes quantes pedres més pujaven al recipient superior del rellotge de sorra de Gryffindor.

—No em ve de nou; en Montague també ens n’ha volgut treure a l’hora del pati —va dir en George.

—Què vol dir, que us n’ha volgut treure? —va saltar en Ron.

—No ha arribat a acabar la frase —va dir en Fred—, perquè l’hem ficat amb una empenta a l’armari volatilitzador del primer pis.

L’Hermione es va desesperar.

—Us la carregareu!

—Fins que en Montague no torni a aparèixer no, i pot ser que trigui setmanes, perquè no sé on l’hem enviat —va dir en Fred amb indiferència—. A més a més, hem arribat a un punt que ja no ens preocupa que ens la puguem carregar.

—Que us ha preocupat mai? —els va demanar l’Hermione.

—És clar que sí —va dir en George—. Que ens han expulsat mai, potser?

—No ens hem passat mai de la ratlla —va dir en Fred.

—Potser alguna vegada l’hem trepitjat una mica amb el dit gros, però vaja… —va dir en George.

—… mai hem causat cap merder gros —va dir en Fred.

—I ara, què penseu fer? —va sondejar-los en Ron.

—Doncs ara… —va dir en George.

—… com que en Dumbledore no hi és… —va dir en Fred.

—… pensem que una mica de merder… —va dir en George.

—… és exactament el que la nova directora es mereix —va dir en Fred.

—Pobres de vosaltres! —va dir l’Hermione amb un xiuxiueig—. Us en guardareu prou! La professora Umbridge estaria encantada de tenir una bona excusa per expulsar-vos!

—Veig que no ho entens, Hermione —va dir en Fred, somrient-li—. No tenim gens d’interès a continuar a l’escola. Si no fos perquè ens agradaria fer-ne alguna de grossa en homenatge a en Dumbledore, ens en aniríem ara mateix. A més a més —va dir, mirant l’hora que era—, la primera fase està a punt de començar. Jo de vosaltres entraria al Gran Saló a dinar, perquè així els professors vegin que no hi teniu res a veure.

—Res a veure amb què? —va voler saber l’Hermione, inquieta.

—Ja ho veureu —va dir en George—. Va, aneu’s-en.

En Fred i en George els van donar l’esquena i es van perdre enmig de la massa creixent d’alumnes que baixava l’escalinata en direcció al menjador. Amb un aire de desconcert absolut, l’Ernie va murmurar alguna cosa d’uns deures de Transfiguració que havia d’acabar i va tocar el dos.

—Potser sí que valdrà més que ens en anem —va dir l’Hermione, tota nerviosa—. Vés a saber què pot passar…

—Sí, va —va dir en Ron, i tots tres es van encaminar cap a la doble porta del Gran Saló. En el moment que en Harry començava a entreveure els núvols blancs que hi navegaven pel sostre, però, algú el va picar a l’espatlla. Es va tombar i es va trobar cara a cara amb en Filch, el zelador, que se li havia acostat tant que el va fer recular uns quants passos d’un salt; en Filch era millor veure’l de lluny.

—La directora et vol veure, Potter —li va dir amb aire sorneguer.

—Jo no he sigut —va dir en Harry absurdament, pensant en el que en Fred i en George devien haver tramat. En Filch va riure silenciosament amb un lleu tremolor de barres.

—Et rosega el remordiment, eh? —va murmurar—. Vine.

En Harry va llançar una mirada a en Ron i l’Hermione, que feien cara d’amoïnats. Va arronsar les espatlles i va tornar a sortir al vestíbul darrere en Filch, a contra corrent de la riuada d’alumnes famolencs que entraven.

En Filch semblava estar de molt bon humor, perquè va pujar tota l’escalinata de marbre cantussejant amb la boca tancada tot i la seva respiració asmàtica. Quan van arribar al replà del primer pis va dir:

—Les coses estan començant a canviar, Potter.

—Ja me n’he adonat —va dir en Harry amb fredor.

—Sí, noi… Fa anys i panys que dic a en Dumbledore que és massa tou amb tots vosaltres —va dir en Filch, amb una rialleta repulsiva—. Sou uns petits salvatges; ja t’asseguro jo que no hauríeu tirat mai cap bomba fètida si m’haguessin deixat les mans lliures per escorxar-vos de viu en viu… Com tampoc a ningú li hauria passat pel cap de tirar cap disc volador mossegador pels passadissos si us hagués pogut penjar de cap per avall lligats pels turmells al meu despatx… Però quan s’aprovi el decret d’ensenyament número 29, Potter, podré fer-ho… A més a més, la professora Umbridge ha demanat a la Conselleria que firmi l’ordre d’expulsió d’en Peeves… La veritat és que les coses canviaran molt, a Hogwarts, amb ella de directora…

Es notava que la professora Umbridge havia fet passos per guanyar-se en Filch, va pensar; i el pitjor de tot era que podia resultar-li un aliat molt útil; després d’en Fred i en George Weasley, segurament era qui coneixia més bé tots els amagatalls i els corredors secrets de l’escola.

—Ja ho veuràs —va dir, mirant en Harry amb aire sorneguer mentre feia tres trucs a la porta del despatx de la professora Umbridge i l’obria—. Li porto en Potter, senyora directora.

El despatx de la professora Umbridge, tan familiar per a en Harry després d’haver-hi passat castigat tantes estones, estava igual que sempre excepte pel bloc de fusta de sobre la taula, on hi havia escrita la paraula directora amb lletres daurades. En Harry també va veure, amb gran dolor, la seva Raigdefoc i les Sensepols d’en Fred i d’en George lligades amb cadenes a un clau gruixut de paret de darrere la taula.

La professora Umbridge, que estava enfeinada darrere la taula escrivint en un pergamí rosa, va aixecar el cap i va rebre’ls amb un gran somriure.

—Gràcies, Argos —va dir amb dolçor.

—De res, senyora directora, de res —va dir en Filch, que va fer-li una reverència tan profunda com el seu reuma li permetia abans de retirar-se de recules.

—Segui —va limitar-se a dir la professora Umbridge a en Harry, i li va assenyalar una cadira. En Harry s’hi va asseure. La professora Umbridge va continuar escrivint una estoneta més.

En Harry es va quedar mirant aquells gats horrorosos dels plats de la paret mentre pensava quin nou suplici li tenia preparat.

—A veure… —va acabar dient, mentre deixava la ploma i se’l quedava mirant amb avidesa, com un gripau a punt d’empassar-se una mosca especialment suculenta—. Què li vindria de gust prendre per beure?

—Perdó? —va dir en Harry, convençut d’haver-la entès malament.

—Si vol res per beure, senyor Potter —va dir, amb un somriure més gran encara—. Vol te, cafè o suc de carbassa?

Va donar un cop de vareta a mesura que deia cada nom, i sobre la taula va aparèixer una tassa de cada beguda.

—No vull res, gràcies —va dir en Harry.

—Insisteixo —va dir, ara en to més amenaçador—. Triï’n una.

—Doncs… te —va dir en Harry, arronsant les espatlles.

La professora Umbridge es va aixecar i, donant-li l’esquena teatralment, va afegir llet a la tassa de te. Tot seguit, amb un somriure sinistre, va fer la volta a la taula ranquejant amb la tassa a la mà.

—Tingui —li va dir, i l’hi va allargar—. Prengui-se’l abans que es refredi! Veurà, senyor Potter; he pensat que hauríem de tenir una conversa sobre els desgraciats incidents que van tenir lloc ahir al vespre.

En Harry no va dir res. La professora Umbridge es va arrepenjar al respatller de la cadira i va esperar. Després d’haver passat una bona estona en silenci, la professora Umbridge va dir amb veu enriolada:

—Que no es pren el te?

En Harry va acostar-se la tassa als llavis, però la va abaixar de cop. Un d’aquells horribles gats pintats de darrere la professora Umbridge tenia uns ulls blaus grans i rodons iguals que l’ull màgic de l’Ull-foll Murri i li van fer pensar què diria l’Ull-foll si sabia que havia acceptat una beguda d’una persona enemiga.

—Què passa? —va dir la professora Umbridge, que no li treia l’ull de sobre—. Vol sucre, potser?

—No —va dir en Harry.

Va tornar-se a acostar la tassa a la boca i va fer veure que en feia un glop, però sense deixar d’estrènyer els llavis. La professora Umbridge va somriure més àmpliament.

—Així m’agrada —va dir amb un xiuxiueig—. Aviam, digui’m… —va dir, inclinant-se endavant—. On és l’Albus Dumbledore?

—No ho sé —va afanyar-se a dir en Harry.

—Begui, begui —va dir ella, encara somrient—. Vinga, senyor Potter, no vulgui jugar amb mi. Sé que sap on s’ha amagat. En Dumbledore i vostè estan confabulats en tota aquesta història. Rumiï-s’ho bé, senyor Potter…

—No sé on és —va repetir en Harry.

I va simular que feia un altre glop. Ella no el perdia d’ull.

—Molt bé… —va dir, amb aire disgustat—. Digui’m, doncs, on s’amaga en Sírius Black. A en Harry se li va fer un nus a la gola, i la mà amb què aguantava la tassa li va començar a tremolar amb tanta força que la tassa es va posar a trontollar sobre el platet. Va inclinar-se-la sobre els llavis sense obrir la boca i se li va vessar una mica de te a la túnica.

—No ho sé —va dir, amb veu una mica atropellada.

—Senyor Potter —va dir la professora Umbridge—, permeti’m que li recordi que qui va estar a punt d’atrapar en Sírius Black a la llar de foc de Gryffindor a l’octubre vaig ser jo. Sé perfectament que havia quedat amb vostè, i estigui segur que si en tingués proves ni vostè ni ell estarien en llibertat. L’hi demanaré per última vegada, senyor Potter; on és en Sírius Black?

—No ho sé —va dir en Harry alçant la veu—. No en tinc ni idea.

Van quedar-se mirant tanta estona que a en Harry li van començar a llagrimejar els ulls. De cop, la professora Umbridge es va aixecar.

—Molt bé, Potter; aquesta vegada me’l crec. Però recordi que tinc la Conselleria al darrere, i que totes les vies de comunicació, tant les d’accés a l’escola com les de sortida, estan vigilades. Hi ha un controlador de la xarxa migratòria que vigila totes les llars de foc de Hogwarts… excepte la meva, és clar. La patrulla inquisitorial obre i llegeix tota la correspondència per mussol que arriba al castell o que en surt. I el senyor Filch vigila tots els corredors secrets que comuniquen el castell amb l’exterior. Si descobreixo res que demostri…

Bum!!!

Tot el terra del despatx va tremolar. La professora Umbridge va estar a punt de perdre l’equilibri i es va agafar a la taula amb cara d’esglai.

—Què passa?

Va mirar cap a la porta. En Harry ho va aprofitar per buidar la tassa de te al gerro de flor seca que tenia al costat. Uns quants pisos més avall se sentien corredisses i xiscles.

—Torni cap al menjador, Potter! —va dir-li amb un crit la professora Umbridge, i va sortir disparada del despatx amb la vareta aixecada. En Harry va deixar-la passar un tros endavant i tot seguit va córrer darrere d’ella per veure d’on procedia tot aquell enrenou.

No va trigar gaire a descobrir-ho. Al pis de sota hi havia un rebombori terrible. Algú (i en Harry tenia una idea força precisa de qui es tractava) havia engegat una mena de descomunal castell de focs màgic.

Amunt i avall dels passadissos zigzaguejaven uns dracs semblants a correcames que no paraven d’emetre espurnes verdes i daurades amb una eixordadissa d’esclafits i espetecs; unes rodes d’un rosa llampant de metre i mig de diàmetre giravoltaven per l’aire com ovnis amb un xiulet amenaçador; per les parets no paraven de rebotar coets que deixaven darrere seu una llarga cua de brillants estrelles de plata; les bengales escrivien totes soles paraulotes a l’aire; a tot arreu on en Harry dirigia la mirada els petards explotaven com mines; i, en lloc de cremar-se, consumir-se o apagar-se, tots aquests prodigis pirotècnics semblaven agafar més força i més impuls com més anava passant l’estona.

En Filch i la professora Umbridge estaven parats a mitja escala, esgarrifats. En Harry va veure que una de les rodes decidia de cop ampliar el seu radi d’acció i es dirigia giravoltant cap a ells dos amb un xiulet sinistre. La professora Umbridge i en Filch van deixar anar un crit d’esglai i es van ajupir, i la roda els va passar per sobre i va sortir per la finestra oberta que tenien darrere mateix. Per la seva banda, uns quants dracs i una gran ratapinyada morada que feia un fum terrible van aprofitar que la porta del capdavall del passadís havia quedat oberta per pujar al segon pis.

—Corri, Filch, corri! —va cridar la professora Umbridge—. Si no fem res, s’escamparan per tota l’escola… Animo linqui!

De la punta de la vareta li va sortir un feix de llum vermella que va encertar un dels coets, que, en lloc de quedar immobilitzat a l’aire, va explotar tan fort que va fer un forat en un quadre d’una bruixa d’aire trist asseguda al mig d’un prat; la bruixa se’n va escapar d’un pèl, i va anar a petar al quadre del costat, on el parell de bruixots que hi jugaven a cartes es van afanyar a aixecar-se per fer-li lloc.

—No els estaborneixi, Filch! —li va dir cridant la professora Umbridge amb ràbia, com si hagués sigut ell qui hagués pronunciat el conjur.

—Per això no pateixi, senyora directora! —va respondre-li amb la seva veu afònica en Filch, que, com que era un llufa, li hauria resultat més fàcil empassar-se tots aquells coets que no pas estabornir-los. Va córrer cap a un traster que tenia a tocar, va treure’n una escombra i va començar a ventar cops als coets que li passaven per sobre, amb la qual cosa només va aconseguir que l’escombra se li encengués.

En Harry va donar la cosa per vista; sense parar de riure, va córrer ajupit cap a una porta que sabia que hi havia darrere d’un tapís del capdavall del passadís, i s’hi va esquitllar. Allà hi va trobar amagats en Fred i en George, que escoltaven els crits i les exclamacions de la professora Umbridge i d’en Filch rient per sota el nas.

—Déu n’hi do —va dir en Harry somrient, amb un fil de veu—. Us felicito; no trigareu a desbancar-lo, el doctor Filibuster…

—Gràcies —va dir amb un xiuxiueig en George, que de tant que reia plorava i tot—. Espero que el pròxim sortilegi que faci sigui el de volatilització, perquè d’un coet en surten deu.

Els focs d’artifici van continuar espetegant i escampant-se per l’escola durant tota la tarda. Encara que incomodaven força, sobretot els trons i les traques, no va semblar que els altres professors en fessin gaire cas.

—Renoi… —va exclamar la professora McGonagall amb ironia quan un drac va entrar com un coet a l’aula, escopint foc i espetegant—. Senyoreta Brown, que tindria la bondat d’anar a dir a la senyora directora que ens ha entrat un coet a l’aula?

El resultat va ser que la professora Umbridge es va passar tota la seva primera tarda com a directora corrent amunt i avall de l’escola per comparèixer a la crida d’un professor o un altre, perquè no semblava que cap d’ells es veiés amb cor de fer fora els coets de la classe sense la seva ajuda. Quan, després de l’últim toc de timbre del dia, tornaven cap a la torre de Gryffindor, en Harry va veure, amb gran satisfacció, una professora Umbridge tota despentinada i emmascarada que sortia ranquejant de classe del professor Flitwitck amb la cara amarada de suor.

—Moltes gràcies, professora Umbridge! —li va dir el professor Flitwick amb la seva veueta aguda—. M’hauria pogut desempallegar de les bengales tot sol, evidentment, però és que no sabia si estava facultat per fer-ho…

I, amb un somriure radiant, va tancar-li la porta de l’aula pels nassos.

Aquell vespre, a la sala comunitària de Giyffindor, en Fred i en George van ser rebuts com uns herois, i fins i tot l’Hermione es va obrir pas entre els seus companys per anar-los a felicitar.

—Ha sigut un castell de focs impressionant —els va dir, admirada.

—Gràcies —va dir en George, sorprès i complagut alhora—. Són articles pirotècnics de la casa Bromes dels Bruixots Bessons. El problema és que n’hem consumit totes les existències, i haurem de començar de zero una altra vegada.

—Però ha valgut la pena —va dir en Fred, que no parava de rebre comandes de molts dels seus entusiasmats companys de Gryffindor—. Per si vols afegir el teu nom a la llista d’espera, Hermione, t’informo que la capsa estàndard Llamps i trons costa cinc galions, i la de luxe, la Peti-qui-peti, vint…

L’Hermione va tornar cap a la taula on en Harry i en Ron, immòbils, miraven les motxilles respectives com si tinguessin l’esperança que les llibretes de deures sortirien soles i amb els deures acabats.

—Per què no descansem de treballar ni que sigui una nit? —va dir l’Hermione amb veu alegre en el moment que un coet de la pirotècnia Weasley entrava per la finestra com una exhalació i deixava una ratlla de plata a l’aire—. Ben mirat, Setmana Santa comença divendres, i llavors tindrem tant temps com voldrem per treballar.

—Vols dir que et trobes bé? —va demanar-li en Ron, observant-la amb expressió incrèdula.

—No sé què dir-te —li va respondre l’Hermione, exultant—. Em sento… com ho diria… una mica rebel.

Quan se’n van anar a dormir, cosa d’una hora més tard, en Harry encara va arribar a sentir, lluny, l’explosió d’algun tro, i, mentre es desvestia, pel costat de la torre va passar una bengala que va escriure amb determinació «A la merda» sobre el cel nocturn.

Va ficar-se al llit badallant de son. Sense les ulleres, veia borrosos els coets que passaven de tant en tant per davant de la finestra, i se li apareixien com lluminoses filagarses de boira que es retallaven amb elegància i misteri contra la foscor de la nit. Va girar-se de costat, i va pensar en el que devia opinar la professora Umbridge d’aquell primer dia com a directora, i en com reaccionaria el senyor Fudge quan sabés que l’escola havia quedat pràcticament col·lapsada durant bona part del dia. I, rient encara tot sol, va tancar els ulls…

Els xiulets i les explosions dels focs artificials de fora se li van anar fent cada vegada més distants… O potser és que era ell que se n’allunyava…

Va anar a petar de dret al passadís que conduïa al Departament de Misteris. Corria cap a la porta negra i llisa del fons… «Que s’obri…». «Que s’obri…».

I es va obrir. Era a dintre d’aquella sala circular envoltada de portes… Va travessar-la, va arrepenjar la mà en una porta idèntica a totes les altres i la porta es va obrir cap endintre…

Ara era en una habitació allargada de forma rectangular que bategava amb un tic-tac d’aparell mecànic. A les parets hi ballaven tot de taques de claror, però no es va parar per esbrinar què eren… Havia de continuar…

Hi havia una paret al fons, que també se li va obrir només de tocar-la…

Ara era en una sala molt poc il·luminada, espaiosa com una església, tota plena de rengleres i més rengleres de prestatgeries altíssimes, totes atapeïdes de petites boles de vidre empolsinades… De l’emoció, el cor li va començar a bategar molt de pressa… Sabia molt bé on anava… Va córrer, però el trepig dels seus peus no va ressonar gens en aquella sala vasta i deserta…

En aquella sala hi havia una cosa que desitjava molt i molt… una cosa que desitjava ell, o algú altre…

Li feia mal la cicatriu…

Pam!

En Harry es va despertar de cop, desorientat i contrariat.

A l’habitació a les fosques tot eren rialles.

—Que guapo! —va exclamar en Seamus, la silueta del qual es retallava contra la finestra—. Em sembla que una roda ha xocat amb un coet i s’han fos l’un amb l’altre o una cosa així! Veniu-ho a veure!

En Harry va sentir com en Ron i en Dean saltaven del llit per veure-ho més bé. Va quedar-se immòbil i en silenci, esperant que el dolor de la cicatriu afluixés i li passés el disgust. Era com si li haguessin arrencat de les mans un regal que li acabaven de fer i que li feia molta il·lusió… Havia faltat ben poc, aquella vegada…

Pel costat de les finestres de la torre de Gryffindor va passar un estol de rutilants porcs alats de color rosa i platejat. En Harry es va quedar estirat escoltant les exclamacions admirades dels companys de Gryffindor que ocupaven les habitacions del pis de sota. De cop va recordar que l’endemà a la tarda tenia classe d’oclumència, i el cor li va fer un salt.

En Harry es va passar tot l’endemà patint pel que l’Snape li diria si descobria fins a quin punt s’havia arribat a endinsar en el Departament de Misteris en aquell últim somni que havia tingut. Va tenir un rau-rau de remordiment de pensar que no havia practicat oclumència ni un sol dia des de l’última classe; d’altra banda, des del dia de la desaparició d’en Dumbledore havien passat tantes coses que estava convençut que no hauria pogut deixar la ment en blanc ni que hagués volgut. Però no creia que l’Snape acceptés això com a disculpa.

Va provar de practicar una mica durant les classes, però no va poder. L’Hermione li demanava què li passava cada vegada que quedava callat per desprendre’s de tot pensament i tota emoció, i en Harry va acabar comprovant que no és un bon moment quedar-te en blanc quan el professor es dedica a fer preguntes de repàs a classe.

Resignat a la seva sort, havent sopat es va encaminar cap al despatx de l’Snape. Quan era al mig del vestíbul, però, la Xo se li va acostar corrents.

—Vine allà baix —li va dir en Harry de lluny, content de tenir un pretext per arribar més tard a la cita que tenia amb l’Snape, i va fer un gest a la Xo per anar a trobar-se al racó del vestíbul on hi havia els rellotges de sorra gegants. El de Gryffindor estava quasi buit del tot—. Com va? La professora Umbridge no t’ha fet cap pregunta sobre l’ED?

—No —va dir la Xo, parlant atropelladament—. No; només volia… només et volia dir… Harry, et juro que no m’esperava que la Marietta pogués xerrar-ho…

—Ara ja està —va dir en Harry amb tristesa. Va pensar que la Xo hauria pogut triar més bé les seves amigues; no el consolava gaire saber que la Marietta encara era a la infermeria, i que la senyora Pomfrey no havia trobat res per treure-li tota aquella granissada.

—No és mala noia —va dir la Xo—. Però s’ha equivocat…

En Harry se la va quedar mirant amb cara d’incredulitat.

—Com que no és mala noia però s’ha equivocat? Ens ha traït a tots, i a tu la primera!

—Però bé ens n’hem salvat, no? —va protestar la Xo—. Pensa que la seva mare treballa a la Conselleria, i no podia…

—També hi treballa el pare d’en Ron! —va dir en Harry, disgustat—. I, no sé si t’hi has fixat, però ell a la cara no hi té escrita la paraula espieta!

—Aquest sortilegi de l’Hermione Granger és fet amb molt mala fe —va dir la Xo, enrabiada—. Ens ho hauria hagut de dir a tots, que havia embruixat la llista…

—Doncs jo trobo que va ser molt bona idea —va dir en Harry amb fredor. La Xo es va posar vermella i li van brillar els ulls.

—És clar, tens raó; com que va ser idea de la teva estimada amiga Hermione…

—No et posis a plorar una altra vegada, eh? —va advertir-la en Harry.

—No ho pensava fer! —va dir la Xo amb un crit.

—Millor —va dir en Harry—. I ara, si em perdones…

—No, no et perdono! —va dir la Xo fora de si, i li va donar l’esquena i se’n va anar a grans gambades.

Fet una fúria, en Harry va enfilar l’escala que baixava a les masmorres, i, tot i saber per experiència que per a l’Snape era molt més fàcil penetrar el seu pensament si arribava ple de ràbia i de rancúnia, mentre s’acostava a la porta de la masmorra de l’Snape no va poder fer més que pensar en unes quantes coses més que li hauria agradat dir a la Xo sobre la Marietta.

—Arriba tard, Potter —li va dir l’Snape amb fredor en el moment que en Harry ajustava la porta.

L’Snape estava d’esquena a en Harry, traient-se com de costum uns quants pensaments del cap i dipositant-los amb molt de compte en el pensiu d’en Dumbledore. Va deixar-hi caure l’últim fil platejat i es va tombar cap a en Harry.

—Què, ha practicat? —va dir.

—Sí —va mentir en Harry, amb els ulls clavats en una de les potes de la taula.

—De seguida ho comprovarem —va dir l’Snape amb dolçor—. Agafi la vareta, Potter.

En Harry es va col·locar en la postura de sempre, de cara a l’Snape i amb la taula al mig. El cor li bategava amb força de l’enrabiada que havia tingut amb la Xo i també de la inquietud que li causava no saber què li aconseguiria treure l’Snape del cap.

—Quan digui tres, eh? —va dir l’Snape, arrossegant la veu—. Un, dos…

La porta del despatx de l’Snape es va obrir de cop i hi va entrar en Draco Malfoy d’una revolada.

—Professor Snape… Ai, perdoni…

En Malfoy es va quedar mirant amb sorpresa l’Snape i en Harry.

No passa res, Draco —va dir l’Snape, i va abaixar la vareta—. Feia classe de reforç de Pocions a en Potter.

En Harry no veia en Malfoy tan content des del dia que la professora Umbridge s’havia presentat a la classe d’en Hagrid per fer-hi la seva primera visita d’inspecció.

—No ho sabia —va dir, i va dirigir una mirada malèvola a en Harry, que es notava les galtes enceses. Hauria donat qualsevol cosa per revelar la veritat a en Malfoy, o per embruixar-lo amb un bon malefici.

—Què volia, Draco? —va voler saber l’Snape.

—Vinc de part de la professora Umbridge, professor, que reclama la seva ajuda —va dir en Malfoy—. Han trobat en Montague ficat de cap per avall en una tassa de vàter del quart pis.

—Com hi ha anat a parar, allà? —va voler saber l’Snape.

—No ho sé, professor; està una mica destarotat.

—Molt bé; ara vinc. Potter —va dir l’Snape—, continuarem la classe demà a la tarda.

I es va tombar i va sortir del despatx amb aire majestuós. En Malfoy va dir a en Harry, boquejant en veu baixa perquè l’Snape no el sentís, abans de sortir darrere seu:

—Fas classes de reforç de Pocions?

Sulfurat, en Harry va tornar-se a guardar la vareta a la túnica i va anar per sortir de l’habitació. Almenys així tenia vint-i-quatre hores més per practicar; havia d’estar content d’haver-se’n sortit tan bé, però no l’alegrava gaire que fos a costa de permetre que tota l’escola sabés de boca d’en Malfoy que necessitava fer classes de reforç de Pocions.

Se’n va adonar quan ja era el llindar de la porta: una taca de claror que feia pampallugues al marc de la porta. Es va parar i s’ho va quedar mirant, pensant que li recordava alguna cosa… I de cop hi va caure: era una mica semblant als punts de claror que havia vist en el somni de la nit passada, els de la segona habitació que havia travessat mentre explorava el Departament de Misteris.

Va tombar-se. La claror venia del pensiu, que era sobre la taula de l’Snape. El seu contingut platejat no parava de giravoltar-hi formant remolins. Pensaments de l’Snape, coses que no volia que en Harry veiés si esbotzava les seves defenses mentals per accident…

En Harry es va quedar mirant el pensiu encuriosit… Què devia amagar-li, l’Snape, que tenia tant interès perquè no ho descobrís?

Les taques de claror platejada feien pampallugues a la paret… En Harry va donar dues passes cap a la taula, esprement-se el cervell. Podia ser que el que l’Snape li volia amagar fos informació sobre el Departament de Misteris?

En Harry va donar una ullada enrere, amb el cor que no li podia bategar més fort i més de pressa. Quanta estona podia trigar l’Snape a treure en Montague del vàter? Quan estigués, tornaria directament al seu despatx, o acompanyaria en Montague a la infermeria? Segur que l’hi acompanyaria; en Montague era l’entrenador de l’equip de quidditch de Slytherin, i l’Snape voldria confirmar que no tenia res greu.

En Harry va cobrir l’escassa distància que el separava del pensiu i s’hi va quedar al costat, mirant-hi a dintre. Va vacil·lar un moment, amb l’orella alerta, i va tornar a treure la vareta. Tant al despatx com al passadís regnava un silenci absolut. Va tocar la superfície del contingut del pensiu amb la punta de la vareta.

La substància platejada que contenia el pensiu va començar a girar molt de pressa. En Harry es va inclinar endavant i va veure que es tornava transparent. Tornava a estar mirant una sala des de dalt, com si la contemplés a través d’una claraboia circular oberta al sostre… I, si no anava errat, el que tenia davant dels ulls era el Gran Saló.

Li va semblar que amb l’alè entelava la superfície dels pensaments de l’Snape… Tenia el cap com emboirat… Era una bogeria, fer el que tenia la temptació de fer… Tremolava… L’Snape podia tornar en qualsevol moment… Però en Harry va pensar en la ràbia de la Xo, en la cara burleta d’en Malfoy, i es va deixar emportar per un rampell de temeritat.

Va agafar aire i va submergir la cara en la superfície dels pensaments de l’Snape. De cop, el terra del despatx es va inclinar i va fer caure en Harry de cap dintre el pensiu…

Es va submergir en una fredor fosca, i hi va començar a fer voltes, i de cop…

Era al mig del Gran Saló, però les taules de les quatre residències no hi eren. En lloc seu hi havia un centenar llarg de taules petites, totes orientades igual, a cada una de les quals seia un alumne que escrivia en un pergamí amb el cap inclinat al damunt. L’únic so que se sentia era el gargoteig de les plomes i l’ocasional refrec del pergamí sobre la taula quan algú se’l posava bé. Feien un examen.

El sol entrava pels finestrals i tocava la nuca dels alumnes, que brillava amb tons castanys o rogencs o daurats. En Harry va passejar-hi la mirada. L’Snape hi havia de ser per força; era un record seu…

En Harry el va acabar descobrint en una taula que tenia darrere mateix, i se’l va quedar mirant. Era un Snape adolescent, magre, de pell blanca, amb un aspecte de planta que creix en un ambient fosc. Tenia els cabells caiguts i greixosos i li arribaven a la taula, i escrivia amb el cap tan tirat endavant que la punta del seu nas aguilenc li quedava amb prou feines a un centímetre de la superfície del pergamí. En Harry va anar fins darrere l’Snape i va llegir l’encapçalament del full d’examen: «Defensa contra les Forces del Mal. Graduació de Nivell Ordinari en Màgia».

L’Snape devia tenir, doncs, entre quinze i setze anys; l’edat d’en Harry, si fa no fa. La mà li volava sobre el pergamí; devia haver escrit quasi un pam i mig més que els companys del voltant, i a més a més amb una lletra petita i atapeïda.

—Queden cinc minuts! —va cridar una veu.

En Harry va fer un bot. Es va tombar i va veure la closca del professor Flitwick movent-se entre les taules d’una mica més enllà. El professor Flitwick va passar pel costat d’un noi de cabells negres molt despentinats… de cabells negres molt despentinats…

En Harry es va moure tan de pressa que, si arriba a ser de carn i ossos, hauria tombat unes quantes taules. Però es movia com si no toqués a terra, com en un somni, i va travessar dos passadissos i en va enfilar un altre. Cada vegada tenia més a prop el clatell del noi dels cabells negres, que de cop va aixecar el cap, va deixar la ploma i es va acostar el pergamí als ulls per rellegir el que havia escrit…

En Harry es va aturar davant de la taula on seia i es va quedar mirant el seu pare quan tenia quinze anys.

El cor li va fer un salt d’emoció; era com si contemplés una rèplica de si mateix però amb alteracions deliberades. En James tenia els ulls castanys, el nas una mica més llarg que el d’en Harry i no tenia la cicatriu del front, però tenien la mateixa cara prima, la mateixa boca, les mateixes celles; en James tenia el remolí de cabells de la coroneta igual que el d’en Harry, les mans haurien pogut ser les d’en Harry i, pel que fa a talla, en Harry va veure, quan en James es va aixecar, que com a màxim l’un devia fer un centímetre més que l’altre.

En James va fer un gran badall i es va gratar el cap, cosa que li va deixar els cabells encara més despentinats. Tot seguit va donar una ullada cap on era el professor Flitwick, es va girar sense aixecar-se del seient i va somriure a un noi que seia quatre files més enrere.

Amb un altre salt al cor, en Harry va veure que en Sírius saludava en James amb el dit gros aixecat. En Sírius estava allargassat amb indolència a la seva cadira, mantenint-la en equilibri sobre les dues potes de darrere. Tenia molt bona presència; els cabells, negres, li tapaven els ulls amb una mena d’elegància innata que ni en James ni en Harry no tenien, i una noia de darrere seu se’l menjava amb els ulls, però no semblava que ell se n’adonés. I, dues taules més enllà d’aquella noia —a en Harry el cor li va fer una altra dolça sotragada—, hi havia en Remus Llopin. Tenia una cara bastant pàl·lida i demacrada (potser perquè s’acostava la lluna plena) i estava concentrat repassant l’examen, rellegint-se les respostes amb les celles arrufades sense parar de rascar-se la barbeta amb el plomí.

En Cuapelada, doncs, també devia córrer per allà… I, efectivament, hi era. En Harry va descobrir-lo al cap d’un moment: un noi menut de nas arremangat i cabells de color de gos com fuig. Semblava nerviós: es mossegava les ungles, amb els ulls clavats en l’examen, i fregava el terra amb la puntera de les sabates. De tant en tant donava un cop d’ull ansiós a l’examen del company del costat. En Harry es va quedar mirant en Cuapelada un moment i va tornar a posar els ulls en en James, que ara gargotejava alguna cosa en un tros de pergamí. Hi havia dibuixat una papallona daurada, i ara hi va escriure la sigla LE. Què devia voler dir?

—Deixin les plomes, sisplau! —va xisclar el professor Flitwick—. Vostè també, Stebbins! Continuïn asseguts mentre recullo els exàmens! Appropinquet!

Un centenar llarg de pergamins van sortir volant de les taules i van anar a parar entre els braços estesos del professor Flitwick, amb tanta força que el van desequilibrar i el van fer caure de cul. Uns quants alumnes van riure. Un parell dels de les taules de davant es van aixecar, van agafar-lo per sota les aixelles i el van ajudar a posar-se dret.

—Gràcies… Gràcies —va dir el professor Flitwick sense alè—. Senyors, ja se’n poden anar!

En Harry va mirar el seu pare, que s’havia afanyat a ratllar la sigla LE que s’havia dedicat a adornar, i va veure com es posava dret d’un salt, guardava la ploma i les preguntes de l’examen a la motxilla, es tirava la motxilla a l’espatlla i esperava que en Sírius l’anés a trobar.

En Harry es va tombar i va descobrir l’Snape una mica enllà, passant entre les taules en direcció a la doble porta que donava al vestíbul, rellegint encara les preguntes de l’examen. D’espatlles amples però anguloses, caminava una mica a batzegades, com una aranya, cosa que feia que els cabells li saltessin contra la cara.

Entre l’Snape i el grup que formaven en James, en Sírius i companyia hi havia una colla de noies que xerraven. En Harry va posar-s’hi al mig, i així va poder no perdre d’ull l’Snape i dreçar alhora l’orella per sentir la conversa que tenien en James i els seus amics.

—Què t’ha semblat la pregunta número deu, Enllunat? —va demanar en Sírius a en Llopin en el moment que sortien al vestíbul.

—Molt ben trobada —va dir en Llopin amb convicció—. «Esmenteu cinc característiques que defineixin l’home llop». Molt bona pregunta.

—N’has sabut trobar cinc que el defineixin prou bé? —li va demanar en James, amb interès burleta.

—Jo diria que sí —va dir en Llopin seriós mentre s’afegien a la gentada que s’arraïmava al voltant de la doble porta de l’entrada per sortir al sol de fora—. «Una: seu a la meva cadira. Dues: porta la meva roba. Tres: es diu Remus Llopin».

En Cuapelada va ser l’únic que no va riure.

—Jo he posat el morro, les pupil·les i la cua estarrufada —va dir, preocupat—, però no se me n’ha acudit cap més…

—Que n’arribes a ser, de curt, Cuapelada! —va dir en James, irritat—. Però si veus un home llop transformat en llop cada mes!

—No parlis tan alt, sisplau —va pregar-li en Llopin.

En Harry va tornar a mirar enrere amb inquietud. L’Snape encara era allà a tocar, mirant-se les preguntes de l’examen… Com que tot allò eren els records de l’Snape, però, en Harry va imaginar-se que, si l’Snape decidia tirar cap a una altra banda quan sortissin a fora, ell no podria continuar seguint en James. Però va tenir l’alegria de veure que en James i els seus tres amics enfilaven prats avall en direcció a l’estany i que l’Snape els imitava, encara absort en les preguntes de l’examen i aparentment sense fixar-se cap on anava. En Harry es va situar una mica més endavant que ell, i així va poder no perdre de vista en James i els altres tres.

—Jo l’he trobat un examen tirat —va sentir que deia en Síríus—. No m’estranyaria gens que em posessin un excel·lent.

—A mi tampoc —va dir en James, que va ficar-se la mà a la butxaca i en va treure una papallona daurada que es debatia per escapar-se.

—D’on l’has tret?

—L’he pispat —va dir en James, sense donar-hi importància. Va posar-s’hi a jugar: la deixava volar fins un pam i mig lluny i la tornava a atrapar. Tenia molt bons reflexos. En Cuapelada el contemplava embadalit.

Van parar a l’ombra del mateix bedoll de la vora de l’estany on en Harry, en Ron i l’Hermione havien passat un diumenge mesos enrere fent deures, i es van estirar a l’herba. En Harry va mirar enrere una altra vegada i va tenir la satisfacció de veure que l’Snape també s’acomodava a l’herba, a l’ombra espessa d’un grup d’arbustos. Continuava submergit en la lectura de les preguntes de l’examen de GNOM, i així en Harry va poder-se ajeure tranquil·lament a l’herba, entre el bedoll i els arbustos, i va poder continuar espiant el quartet de sota l’arbre. El sol feia mirallejar la superfície llisa de l’estany, a la vora del qual hi havia el grup de noies enriolades que també acabava de sortir del Gran Saló, que s’havien tret les sabates i els mitjons i s’hi remullaven els peus.

En Llopin havia agafat un llibre i s’havia posat a llegir. En Sírius contemplava els alumnes que hi havia ajaguts a l’herba tot al seu voltant, amb una cara altiva i avorrida però plena d’atractiu. En James continuava jugant amb la papallona daurada; la deixava anar cada vegada fins més lluny, i semblava que se li havia d’escapar però sempre l’acabava atrapant. En Cuapelada l’observava amb la boca oberta. Cada vegada que en James l’agafava in extremis, en Cuapelada deixava anar una exclamació d’admiració i aplaudia. Després de cinc minuts així, en Harry va pensar que en James hauria pogut dir a en Cuapelada que parés, però tot indicava que a en James li agradava que es fixessin en ell. En Harry es va adonar que el seu pare tenia el costum de despentinar-se els cabells expressament perquè no li quedessin tan llisos, i que no parava de mirar les noies de la vora de l’aigua.

—Va, para d’una vegada —li va acabar dient en Sírius en el moment que en James atrapava la papallona daurada a l’últim instant i en Cuapelada l’aclamava per enèsima vegada—, perquè si no en Cuapelada es deshidratarà de tant caure-li la bava.

En Cuapelada es va posar una mica vermell, però en James va somriure.

—Perdona —va dir, i es va tornar a ficar la papallona daurada a la butxaca. A en Harry li va semblar que en Sírius era l’únic davant del qual en James era capaç de deixar de fer el fatxenda.

—M’avorreixo —va dir en Sírius—. Tant de bo fos lluna plena.

—Doncs no t’avorreixis tant —va dir en Llopin amb veu lúgubre sense aixecar els ulls del llibre—. Encara ens queda Transfiguració, o sigui que si t’avorreixes em podries preguntar. Té… —i li va allargar el llibre.

Però en Sírius va fer una rialla burleta.

—No necessito mirar-me’l, aquest rotllo; ja m’ho sé tot.

—Amb això et distrauràs, Lladruc —li va dir en James a mitja veu—. Mira qui hi ha…

En Sírius va girar el cap i va quedar immòbil, com un gos quan ha ensumat un conill.

—Mira que bé —va dir amb dolçor—. En Nas-de-mocs…

En Harry es va tombar per veure què mirava en Sirius.

L’Snape tornava a estar dret i es ficava l’examen de GNOM a la motxilla. En el moment que sortia de l’ombra dels arbustos i començava a caminar pel prat, en Sírius i en James es van aixecar.

En Llopin i en Cuapelada es van quedar asseguts. En Llopin continuava amb els ulls clavats al llibre, però no els movia i tenia el front arrufat; en Cuapelada mirava alternativament en Sírius, en James i l’Snape amb una expressió àvida i expectant.

—Com va, Nas-de-mocs? —va dir en James en veu alta.

L’Snape va reaccionar tan de pressa que va semblar ben bé que esperés una agressió: va deixar caure la motxilla, va ficar la mà sota la túnica i va treure la vareta. Quan la començava a aixecar, però, en James va cridar:

—Expulsiarmus!

La vareta de l’Snape va sortir disparada enlaire fins a una altura de quatre metres i va caure amb un cop sord darrere seu, a l’herba. En Sírius va fer una riallada.

—Impedimenta! —va dir, apuntant amb la vareta a l’Snape, que va caure en el moment que anava a arreplegar la vareta de terra.

Tots els alumnes del voltant s’havien girat a mirar. Uns quants s’havien aixecat i s’havien acostat una mica. N’hi havia que feien cara d’angúnia, i d’altres que es veia que es divertien. L’Snape estava estirat a terra, esbufegant. En James (sense parar de donar llambregades a les noies de vora l’aigua) i en Sírius s’hi van acostar amb la vareta aixecada. En Cuapelada s’havia aixecat, tot ulls, i s’havia apartat del costat d’en Llopin per no perdre detall.

—Què, Nasset-de-mocs, com t’ha anat l’examen? —va voler saber en James.

—Me l’he mirat, i he vist que tocava el pergamí amb el nas —va dir en Sírius amb crueltat—. Deu haver-lo deixat ple de gotes; segur que no el podran ni llegir.

Uns quants dels presents van riure; es notava que l’Snape queia antipàtic. En Cuapelada va fer una rialleta que va semblar un xisclet. L’Snape es va voler aixecar, però el sortilegi encara el tenia immobilitzat, i es va debatre com si estigués lligat amb una corda invisible.

—Me les pagareu —va dir sense alè, mirant en James des de terra amb una expressió d’odi absolut—. Me les pagareu!

—De què? —va dir en Sírius amb indiferència—. Què ens penses fer? Ens faràs servir de mocador per eixugar-te el nas, potser?

L’Snape va deixar anar un rosari de renecs i malediccions; però, com que tenia la vareta a tres metres, no va passar res.

—T’hauràs de rentar la boca amb sabó —va dir en James amb menyspreu—. Purgo!

A l’acte, de la boca de l’Snape van començar a sortir tot de bombolles rosades de sabó; la bromera li va cobrir els llavis i es va ennuegar.

—Deixeu-lo en pau!!!

En James i en Sírius es van tombar, i en James es va afanyar a passar-se la mà que tenia lliure pels cabells.

Qui havia parlat era una de les noies de la vora de l’estany. Tenia una cabellera roja molt espessa que li arribava a les espatlles, i uns ulls ametllats de color verd maragda… iguals que els d’en Harry.

Era la mare d’en Harry.

—Què, Evans, com anem? —va dir en James, en un to inesperadament tendre, greu i madur.

—Deixeu-lo en pau —va repetir la Lily, mirant en James amb una expressió de profunda repugnància—. Què us ha fet?

—El problema no és que ens hagi fet res —va dir en James, com si considerés la pregunta que li acabaven de fer—, sinó que existeixi…

Molts dels alumnes que els envoltaven van riure, entre ells en Sírius i en Cuapelada; però no pas en Llopin, que semblava encara concentrat en la lectura del seu llibre, ni tampoc la Lily.

—Et creus molt graciós —li va dir ella amb fredor—, però el que ets és un fantasma i un cregut, Potter. Deixa’l en pau.

—El deixaré en pau amb la condició que surtis amb mi, Evans —va saltar en James—. Va… Va; si surts amb mi no apuntaré mai més el pobre Nasset-de-mocs amb la vareta.

Darrere seu, el conjur d’atur començava a deixar de fer efecte. L’Snape va començar a arrossegar-se pam a pam cap a la vareta, sense parar d’escopir sabonera.

—No sortiria amb tu ni que hagués de triar entre tu i el calamar gegant —va dir la Lily.

—Mala sort, Forcat —va dir en Sírius amb determinació, i es va tombar cap a l’Snape—. Ep!

Però no hi va ser a temps, perquè l’Snape ja apuntava a en James amb la vareta; va haver-hi una fogonada de claror i a en James li va fer un tall fondo a la galta que li va deixar tota la túnica esquitxada de sang. Però en James es va retòrcer, i, en un tancar i obrir d’ulls, l’Snape estava suspès a l’aire de cap per avall, amb la túnica caient-li sobre el cap de tal manera que se li veien les cames, que les tenia molt blanques i molt seques, i uns calçotets llargs de color d’ala de mosca.

Molts dels presents van cridar entusiasmats. En Sírius, en James i en Cuapelada es petaven de riure.

La Lily, que per un moment va semblar que reia per sota el nas, va dir, novament amb cara de ràbia:

—Baixa’l!

—Només faltaria —va dir en James, i va aixecar la vareta enlaire, cosa que va fer que l’Snape caigués a terra com un sac de patates. A l’acte va desenredar-se la túnica del cos i es va aixecar d’un salt amb la vareta aixecada, però en Sírius va dir «Petrificus totalus!» i l’Snape va tornar a caure estès a terra, rígid com un tronc.

—Deixeu-lo en pau!!! —va dir la Lily amb un crit. Havia tret la vareta. En James i en Sírius van quedar-se-la mirant amb prevenció.

—Evans, no m’obliguis a fer-te un sortilegi —li va dir en James amb vehemència.

—Desfeu el que li heu fet a ell, doncs!

En James va deixar anar un sospir, i va girar-se cap a l’Snape per fer-li el contramalefici.

—Ja està —va dir, mentre l’Snape s’aixecava amb esforç—. Sort n’has tingut de la Lily, Nas-de-mocs…

—Jo no necessito ajuda de cap sang de fang fastigós com ella!

La Lily va arrufar el front.

—Molt bé —va dir en to neutre—. No m’hi tornaré a ficar més. I jo de tu em rentaria els calçotets, Nas-de-mocs…

—Demana perdó a l’Evans ara mateix! —va exigir en James a l’Snape, apuntant-lo amenaçadorament amb la vareta.

—Et prohibeixo que l’obliguis a demanar-me perdó —va dir la Lily, alçant la veu a en James en to recriminatori—. Tu ets tan dolent com ell.

—Però què dius? —va exclamar en James—. Jo no et diria mai que ets una daixonses!

—Però et despentines els cabells perquè et penses que queda molt bé portar-los com si acabessis de baixar de l’escombra, i no pares d’exhibir-te amb la teva papalloneta daurada, i pels passadissos sempre estàs embruixant tothom qui no et cau bé només perquè et ve de gust… Quedo parada que l’escombra s’aixequi de terra quan hi puges, de tant com tot això t’engreixa. No et puc veure.

I es va girar en rodó i es va allunyar.

—Evans! —va cridar-la en James—. Evans, escolta!!!

Però ella no es va tombar.

—Què li ha picat? —va dir en James, fent un esforç infructuós per dir-ho com si fos una pregunta sobre un assumpte intranscendent que no li feia ni fred ni calor.

—Si no ho he entès malament, jo diria que et considera un presumptuós, amic meu —va dir en Sírius.

—Molt bé —va dir en James, ara clarament disgustat—. Molt bé…

Va haver-hi una altra fogonada, i de cop l’Snape tornava a estar suspès a l’aire de cap per avall.

—Qui vol veure com abaixo els calçotets al Nasset-democs?

Però en Harry no va arribar a saber si en James treia els calçotets a l’Snape o no. Una mà va engrapar-lo fort per l’avantbraç, amb la força d’unes estenalles. Fent una ganyota de dolor, en Harry es va girar per veure qui l’agafava, i va descobrir amb horror que tenia un Snape adult al costat, lívid de ràbia.

—Ens ho passem bé?

A en Harry li va semblar que s’enlairava; aquell dia estival que l’envoltava es va anar difuminant; mentre pujava anava travessant una foscor gèlida, tota l’estona amb la mà de l’Snape aferrada a l’avantbraç. De cop, amb una sensació de vertigen semblant a la que hauria tingut si hagués fet un salt mortal, va picar de peus contra el terra de pedra del despatx de l’Snape i es va trobar una altra vegada al costat del pensiu d’en Dumbledore, novament a la masmorra llòbrega on en el present l’Snape feia classes de Pocions.

—Què? —va dir l’Snape, que li estrenyia el braç amb la mà amb tanta força que se li començava a adormir—. Ha passat una estona entretinguda, Potter?

—No… —va dir en Harry amb veu tremolosa mentre mirava de desagafar-se.

L’Snape tenia una expressió terrorífica: els llavis li tremolaven, tenia la cara molt blanca i ensenyava les dents.

—Que divertit que era, el seu pare, eh? —va dir l’Snape, i el va sacsejar tan fort que les ulleres li van lliscar nas avall.

—No volia…

L’Snape va apartar d’una empenta en Harry amb totes les seves forces, i en Harry va caure al terra de la masmorra com un sac.

—Prometi’m que no explicarà el que ha vist a ningú! —va bramar l’Snape.

—L’hi prometo —va dir en Harry, mentre s’aixecava de terra i s’allunyava tant com podia de l’Snape—. No pateixi, que…

—Va, vagi-se’n! No vull tornar-lo a veure en aquest despatx mai més!

I, mentre corria cap a la porta, un pot d’escarbats de cuina morts va esclatar-li a sobre el cap. Va obrir la porta d’una revolada, va sortir disparat passadís enllà i no va parar fins que no va estar separat de l’Snape per tres pisos. Finalment es va arrepenjar a la paret, esbufegant i fregant-se el braç adolorit.

No tenia gens de ganes de tornar a la torre de Gryffindor tan d’hora, ni tampoc d’explicar a en Ron i l’Hermione el que acabava de veure. El que esgarrifava i entristia més en Harry, però, no era que li cridessin o li tiressin pots, sinó que sabia què era que t’humiliessin davant d’una rotllana de badocs, i també com es devia haver sentit l’Snape mentre el seu pare se’n reia, i que, pel que havia vist, de jove el seu pare havia sigut tan arrogant com l’Snape havia dit sempre.





29. Orientació professional


—Com és que ja no vas més a classes d’oclumència? —va voler saber l’Hermione, arrufant el nas.

—Ja t’ho he dit —va respondre-li en Harry amb desgana—; l’Snape creu que n’he après prou per espavilar-me sol.

—Que has deixat de tenir somnis estranys, potser? —va demanar-li l’Hermione, escèptica.

—Pràcticament —va dir en Harry sense mirar-la.

—Doncs jo trobo que l’Snape no hauria de deixar-te d’ensenyar fins que no sàpigues segur que els pots refrenar! —va dir l’Hermione, indignada—. Harry, trobo que l’hi hauries d’anar a demanar…

—No —va dir en Harry en to categòric—. I no en parlem més, sisplau, Hermione!

Era el primer dia de les vacances de Setmana Santa, i l’Hermione, com tenia per costum, s’havia passat bona part del dia a la sala comunitària elaborant un horari d’estudi per a tots tres. En Harry i en Ron l’havien deixat fer, per tal de no discutir-hi; a més a més, sempre podia resultar-los útil.

En Ron va quedar esgarrifat de descobrir que només faltaven sis setmanes pels exàmens.

—Com és que et ve tan de nou? —li va demanar l’Hermione mentre picava amb la vareta cada requadre de l’horari d’en Ron perquè brillessin amb un color diferent segons l’assignatura.

—No ho sé —va dir en Ron—; com que han passat tantes coses…

—Té, ja està —va dir l’Hermione, i li va allargar l’horari—. Si segueixes aquest horari t’ho trauràs tot.

En Ron se’l va mirar amb expressió lúgubre, però de cop la cara se li va il·luminar.

—M’has posat una tarda lliure cada setmana!

—Pels entrenaments de quidditch… —va dir l’Hermione.

A en Ron se li va esborrar el somriure de la cara.

—Vols dir que val la pena? —va dir amb veu apagada—. Aquest any tenim tantes possibilitats de guanyar la copa de quidditch com en pugui tenir el meu pare de ser nomenat conseller d’Afer Màgics.

L’Hermione no va dir res; mirava en Harry, que s’havia quedat amb els ulls clavats en la paret de davant mentre en Malifet li esgarrapava la mà perquè ell li gratés les orelles.

—Harry, què et passa?

—Què? —va dir, amb un sobresalt—. Res, res…

Va agafar el seu llibre de Teoria de la màgia defensiva i va fer veure que buscava alguna cosa a l’índex. En Malifet el va deixar per inútil i es va esmunyir sota la butaca de l’Hermione.

—Fa una estona he vist la Xo —va dir l’Hermione com aquell qui res—. També se la veia molt trista… Que us heu tornat a barallar?

—Què? Sí, sí; ens hem tornat a barallar —va dir en Harry, que va decidir fer-los creure que aquella era la causa del seu ensopiment.

—I, per què?

—Per aquella espieta amiga seva, la Marietta —va dir en Harry.

—No t’ho retrec! —va dir en Ron, enrabiat, mentre deixava l’horari—. Si no arriba a ser per ella…

En Ron va llançar una diatriba contra la Marietta Edgecombe que en Harry va agrair molt; l’únic que havia de fer era mostrar-se enrabiat, assentir amb el cap i dir «I tant» cada vegada que en Ron feia una pausa per agafar aire, i mentrestant es podia lliurar a pensar, encara amb més tristesa, en el que havia vist al pensiu.

El record que n’hi havia quedat el rosegava. Havia estat sempre tan convençut que els seus pares eren bones persones que no li havia resultat gens difícil donar per falses totes les crítiques que l’Snape feia sobre la manera de ser del seu pare. Gent com en Hagrid o en Sírius li havien dit sempre que el seu pare era molt bon home… («Però mira com era en Sírius», va dir-li una insidiosa veu interior; «era dolent com ell»). És cert que una vegada havia sentit per casualitat que la professora McGonagall deia que a l’escola havien sigut una mica gamberros, però els havia descrit com uns precursors dels bessons Weasley, que deixaven de tant en tant algú de cap per avall per riure una estona, i només a algú a qui tinguessin tírria de veritat, com ara en Malfoy o algú que s’ho mereixés…

En Harry va plantejar-se la possibilitat que l’Snape s’hagués merescut la humiliació que en James li havia infligit; però la Lily bé li havia dit: «Què us ha fet?», i en James li havia respost: «El problema no és que ens hagi fet res, sinó que existeixi». Que no havia començat tot senzillament perquè en Sírius havia dit que s’avorria? En Harry recordava que en Llopin havia dit un dia a la plaça Grimmauld que en Dumbledore l’havia nomenat delegat amb l’esperança que pogués parar una mica els peus a en James i en Sírius… Al pensiu, però, s’havia abstingut d’intervenir…

En Harry no deixava de recordar-se a si mateix que la Lily sí que hi havia intervingut; la seva mare s’havia comportat. Però el record de la cara que havia fet quan havia escridassat en James el tenia tan trasbalsat com totes les altres coses que havia vist; era evident que tenia mania a en James; i, en aquest cas, a en Harry no li entrava al cap que haguessin pogut acabar casant-se. En algun moment va arribar a pensar que no fos que en James l’hi hagués obligat…

Durant quasi cinc anys, el record del seu pare havia sigut per a en Harry una font de consol i d’inspiració. Sempre que algú li havia dit que era com en James, el cor se li havia omplert d’orgull. I ara… ara pensar en ell el deixava fred i trist.

Durant les vacances de Setmana Santa el temps es va anar fent més suau i assolellat, però en Harry, juntament amb els seus condeixebles de cinquè i els alumnes de setè, es va quedar enclaustrat al castell, i no va parar d’estudiar i de fer visites a la biblioteca. En Harry deia a tothom que el mal humor que tenia es devia a la proximitat dels exàmens, i, com que tots els seus companys de Gryffindor també estaven farts d’estudiar, no hi va haver ningú que ho posés en dubte.

—Harry, t’estic parlant. Que no em sents?

—Què?

Va girar el cap. La Ginny Weasley, tota despentinada, s’havia acostat a la taula de la biblioteca on estudiava tot sol. Era diumenge al vespre; l’Hermione se n’havia tornat a la torre de Gryffindor a estudiar Caràcters Rúnics Antics, i en Ron tenia entrenament de quidditch.

—Ai, hola —va dir en Harry, i es va acostar els llibres per fer-li lloc—. Com és que no ets a l’entrenament?

—S’ha acabat —li va dir la Ginny—. En Ron ha hagut de portar en Jack Sloper a la infermeria.

—Per què?

—No sabem segur què ha passat, però ens sembla que s’ha fumut un cop tot sol amb el bat. —Va fer un gran sospir—. A part d’això, ens acaba d’arribar un paquet… que ha passat el nou sistema d’inspecció postal de la professora Umbridge.

Va deixar sobre la taula una capsa embolicada amb paper d’embalar, que es veia clarament que l’havien desembolicat i l’havien tornat a embolicar de qualsevol manera.

Al paper, escrit a mà amb tinta vermella, hi deia: «Inspeccionat i aprovat per la gran inquisidora de Hogwarts».

—Són ous de Pasqua de la meva mare —va dir la Ginny—. N’hi ha un per a tu; té.

I li va allargar un ou de xocolata molt bonic decorat amb petites papallones daurades de sucre i que, segons el paper, contenia una bossa de «bales brunzidores». En Harry se’l va quedar mirant un moment i de cop se li va fer un nus a a la gola.

—Harry, què et passa? —li va demanar la Ginny amb un fil de veu.

—Res, res —va dir en Harry de mal humor. També es notava la panxa regirada. No entenia com era que un simple ou de Pasqua li pogués causar aquell malestar.

—Últimament estàs molt moix —va insistir la Ginny—. Segur que si parlessis amb la Xo…

—No és amb la Xo, amb qui vull parlar —va tallar-la en Harry.

—I amb qui, doncs? —li va demanar la Ginny, mirant-lo fixament.

—Amb…

Va donar una llambregada a banda i banda per comprovar que no els escoltava ningú. La senyora Pince era unes quantes prestatgeries més enllà consignant tots els llibres que havia demanat la Hannah Abbott, que es mirava la pila de llibres esgarrifada.

—Amb en Sírius —va murmurar—. Però no puc.

La Ginny va continuar mirant-lo amb expressió pensativa. Més per fer alguna cosa que no pas perquè en tingués ganes, en Harry va desembolicar el seu ou de Pasqua, en va partir un tros gros i se’l va ficar a la boca.

—Home —va dir la Ginny arrossegant la veu, mentre també n’agafava un tros—, si de debò vols parlar amb en Sírius, ja se’ns acudirà alguna manera de fer-ho…

—Però què dius… —va dir en Harry amb veu apagada—. Que no veus que la professora Umbridge vigila totes les llars de foc i llegeix tot el correu que rebem?

—Haver-te criat amb en Fred i en George —va dir la Ginny, tota seriosa— fa que acabis creient que tot es pot fer si en tens prous ganes.

En Harry va mirar-la. Potser ho va fer la xocolata —en Llopin sempre els havia recomanat que en prenguessin després d’alguna topada amb demèntors—, o potser el fet d’haver dit finalment en veu alta aquell anhel que feia una setmana que el consumia, però el cas és que es va notar més animat.

—Es pot saber què fan?

—Merda —va dir la Ginny a sota veu, i es va posar dreta d’un salt—. No hi havia pensat més…

Tenien la senyora Pince inclinada sobre seu, amb la cara contreta de ràbia.

—Xocolata a la biblioteca!!! —va bramar—. Fora! Fora! Fora!!!

I, amb un cop de vareta, va fer que els llibres, la motxilla i el tinter d’en Harry fessin fora de la biblioteca a cops tant en Harry com la Ginny, que se’n van haver d’anar escapats.

Per acabar de subratllar la importància dels exàmens que els esperaven, sobre les taules de la torre de Gryfffindor van aparèixer, poc abans que s’acabessin les vacances, tot un grapat de volants, opuscles i anuncis sobre les diferents carreres que pot seguir un bruixot, i, al tauler d’avisos, un cartell que deia:

ORIENTACIÓ PROFESSIONAL

Es notifica als alumnes de cinquè curs que durant la primera setmana del tercer trimestre s’hauran d’entrevistar individualment amb el seu cap de residència per parlar del seu futur professional. La data de cada entrevista s’especifica a la llista adjunta.



En Harry va donar un cop d’ull a la llista i va veure que estava convocat al despatx de la professora McGonagall dilluns a dos quarts de tres, cosa que volia dir que es perdria quasi tota la classe de Futurologia. Tant ell com la resta d’alumnes de cinquè es van passar bona part de l’últim cap de setmana de Setmana Santa mirant-se tots els papers d’orientació professional que els havien deixat perquè se’ls llegissin.

—Guarició no m’atrau gaire —va dir en Ron, l’última tarda de vacances. Estava tot concentrat llegint un full al davant del qual apareixia l’emblema de l’os i la vareta de Sant Mungo—. Diu que com a mínim has de tenir un notable de MAG en Pocions, Botànica, Transfiguració, Encanteris i Defensa contra les Forces del Mal. Déu n’hi do; no demanen res!

—Home, pensa que és una feina de molta responsabilitat —va dir l’Hermione, distreta. Estava submergida en la lectura d’un full rosa i taronja amb el títol següent: «T’agradaria treballar en relacions públiques amb muggles?»—. De cara a tenir tractes amb muggles no et calen notes tan altes; només volen que tinguis el GNOM en Muggleologia: «Són molt més importants l’entusiasme, la paciència i un gran sentit de l’humor!».

—Es necessita més que «un gran sentit de l’humor» per tenir tractes amb el meu tiet —va dir en Harry amb aire lúgubre—; el que més aviat es necessita són reflexos per esquivar-lo… —Estava llegint un full sobre banca màgica—. Escolteu això: «Busques una feina plena d’emocions que et permeti viatjar, viure aventures i obtenir substanciosos plusos de risc? Si és així, planteja’t de treballar al Banc de Bruixots Gringotts, que necessita desembruixadors per anar a l’estranger». Però volen que tinguis Magimàtica; tu hi podries treballar, Hermione!

—La banca no m’ha atret mai gaire —va dir distretament l’Hermione, que ara estava entretinguda llegint: «Creus que tens aptituds per entrenar trolls de seguretat?».

—Escolta… —va dir una veu a l’orella d’en Harry. En Harry va girar el cap; eren en Fred i en George, que acabaven d’arribar—. La Ginny ens ha parlat d’una cosa que et té amoïnat —va dir en Fred, que va estirar les cames sobre la taula i va fer caure a terra uns quants tríptics informatius sobre feines relacionades amb la Conselleria d’Afers Màgics—. Diu que t’agradaria parlar amb en Sírius…

—Què? —va saltar l’Hermione, que es va quedar amb la mà allargada en el moment que anava per agafar un full on hi deia «Entra amb bon peu al Departament de Catàstrofes i Accidents Màgics».

—Sí —va dir en Harry, com aquell qui res—; em faria il·lusió poder…

—No siguis animal —va dir l’Hermione, que es va redreçar i se’l va quedar mirant amb expressió incrèdula—. Com ho vols fer, amb la professora Umbridge espiant totes les llars de foc i escorcollant tots els mussols?

—Ens sembla que tenim la resposta —va dir en George amb un somriure mentre s’estirava emmandrit—. Només caldria fer una maniobra de distracció. Us n’heu adonat, que des d’aquell merder que vam muntar al començament de Setmana Santa tot està molt tranquil?

—Vam pensar que no estaria bé interrompre la tranquil·litat de les vacances —va continuar en Fred—, i encara menys si això comportava trencar el ritme d’estudi de tot l’alumnat.

I va adreçar amb aire burleta una lleugera inclinació de cap a l’Hermione, que va semblar que quedava una mica desconcertada per aquella deferència.

—Però demà tornem a la vida normal —va dir animadament en Fred—. I, si convé fer una mica d’enrenou, per què no ho fem de manera que en Harry tingui ocasió de xerrar una estona amb en Sírius?

—Tot això està molt bé —va dir l’Hermione, en el to d’aquell qui explica una cosa molt senzilla a una persona molt curta—; però, encara que feu tot aquest enrenou que dieu, com voleu que en Harry hi parli?

—Anant al despatx de la professora Umbridge —va dir en Harry amb un fil de veu.

Feia quinze dies que hi pensava, i no se li havia acudit cap altre mitjà. La mateixa professora Umbridge li havia revelat que l’única llar de foc que no estava vigilada era la seva.

—Que t’has tornat boig? —li va dir l’Hermione amb un xiuxiueig.

En Ron havia abaixat el full que llegia sobre comercialització de bolets cultivats i seguia la conversa amb expressió de recel.

—No —va respondre en Harry, remenant el cap.

—I com hi penses entrar?

En Harry ja tenia la resposta a punt.

—Amb el ganivet d’en Sírius —va dir.

—Quin ganivet?

—Aquest Nadal no l’altre, en Sírius em va regalar un ganivet que obre tots els panys —va dir en Harry—. Així, encara que la professora Umbridge hagi embruixat la porta perquè no s’obri dient alohomora, que segur que ho ha fet…

—Tu com ho veus? —va demanar l’Hermione a en Ron, en un to que va recordar moltíssim a en Harry el que havia fet servir la senyora Weasley per reclamar l’ajuda del seu marit durant el primer sopar que va fer a casa d’en Sírius.

—No sé què dir-te —va dir en Ron, sobtat pel fet que se li demanés l’opinió—. Si en Harry ho vol fer, és cosa seva, no?

—Això és una resposta digna d’un amic i d’un Weasley —va dir en Fred, i el va picar a l’esquena amistosament—. Quedem entesos, doncs; ho farem demà després de classes, perquè tothom serà als passadissos i així hi haurà més rebombori… Harry, començarem a fer merder a l’ala est, per fer sortir la professora Umbridge del despatx… Així tindràs uns… què, vint minuts de coll? —va dir en to interrogatiu, mirant en George.

—Ben bé —va dir en George.

—I en quina maniobra de distracció heu pensat? —va voler saber en Ron.

—Si ho vols saber, germanet —va dir en Fred, i en George i ell es van tornar a aixecar—, hauràs de ser al passadís d’en Gregori l’Ensabonador demà cap a les cinc de la tarda.

L’endemà en Harry es va despertar molt d’hora, quasi tan nerviós com el dia que va anar a la vista oral a la Conselleria d’Afers Màgics. No ho estava només perquè havia d’irrompre al despatx de la professora Umbridge per fer-hi servir la llar de foc per parlar amb en Sírius, tot i que això ja fos una bona raó per estar-ho, sinó també perquè era el primer dia que s’acostava als dominis de l’Snape després d’aquell dia que l’havia fet fora del seu despatx.

Després de passar una estona estirat al llit pensant en tot el que l’esperava aquell dia, en Harry es va llevar sense fer soroll i es va acostar a la finestra de la vora del llit d’en Neville per veure el dia que feia. Feia un matí clar, amb un cel lleugerament enteranyinat d’un color blau opalí. Davant seu mateix, en Harry va veure el gran bedoll sota el qual el seu pare havia amargat la vida a l’Snape anys enrere. No s’acabava d’imaginar què li podria dir en Sírius que el fes canviar d’opinió sobre el que havia vist al pensiu, però estava impacient per sentir la seva versió del que havia passat, per saber quins factors atenuants hi podia haver hagut que justifiquessin ni que fos una mica la conducta del seu pare…

Hi va haver una cosa que va atreure l’atenció d’en Harry, un moviment al llindar del bosc prohibit. Va mirar a contraclaror, mig aclucant els ulls, i va veure que en Hagrid sorgia d’entre els arbres. Semblava que anés coix. Va veure que en Hagrid arribava ranquejant davant de la porta de la seva cabanya i hi entrava. En Harry va quedar-se observant la cabanya una estona, però en Hagrid no en va tornar a sortir. De cop va començar a sortir fum de la xemeneia, de la qual cosa en Harry va interpretar que en Hagrid no estava prou malferit per no ser capaç d’encendre el foc.

En Harry va apartar-se de la finestra, va anar cap al seu bagul i es va començar a vestir.

Com que sabia que a la tarda havia d’introduir-se al despatx de la professora Umbridge, no comptava tenir un dia precisament tranquil, però no s’esperava que l’Hermione es passaria tot el sant dia volent dissuadir-lo de fer el que tenia pensat de fer a les cinc de la tarda. Per primera vegada en la seva vida, va estar tan poc atenta a la classe d’Història de la Màgia del professor Binns com en Harry i en Ron hi estaven sempre, i en tota l’estona no va parar de recitar a sota veu un rosari d’exhortacions que en Harry va procurar que li entressin per una orella i li sortissin per l’altra.

—… perquè si t’hi enxampa, a part que t’expulsarà, segur que s’imaginarà que has parlat amb en Quisso i aquesta vegada t’obligarà a prendre veritasèrum perquè responguis a les seves preguntes…

—Hermione —va dir en Ron en veu veu baixa però irritada—, vols fer el favor de parar de fumer la pallissa a en Harry i escoltar en Binns? Encara hauré de prendre apunts jo!

—No et moriràs, no, si prens apunts ni que sigui una vegada a la vida!

Quan va ser hora de baixar a les masmorres, tant en Harry com en Ron havien deixat de dirigir la paraula a l’Hermione. Immune al desànim, l’Hermione va aprofitar el seu silenci per clavar-los una andanada d’admonicions severes, totes dites amb un fil de veu sibilant que va fer que en Seamus perdés cinc minuts de rellotge mirant la seva marmita de dalt a baix buscant per on perdia.

L’Snape, per la seva banda, semblava decidit a comportar-se com si en Harry fos invisible. En Harry, però, estava perfectament acostumat a aquesta tàctica, perquè era una de les preferides del seu tiet, i en el fons agraïa que no se’l castigués amb res pitjor. Ben mirat, en comparació amb les burles i els comentaris despectius que normalment havia d’aguantar de l’Snape, aquell canvi es podia considerar una millora relativa, i va tenir l’alegria de veure que, si el deixaven al seu aire, era capaç de preparar una poció vigoritzadora sense dificultat. Al final de la classe va abocar part de la poció en un flascó, el va tapar i el va portar a la taula de l’Snape perquè li posés nota amb el pressentiment que per fi trauria un notable.

En el moment que acabava de girar cua va sentir soroll de trencadissa. En Malfoy va fer una rialladeta d’entusiasme. En Harry es va tombar; el flascó de la poció era a terra, fet miques, i l’Snape el mirava amb una expressió de satisfacció pèrfida.

—Vaja… —va dir amb veu mel·líflua—. Li hauré de posar un altre zero, Potter…

En Harry estava massa enfurismat per poder parlar. Va tornar cap a la seva marmita, amb la intenció d’omplir un altre flascó i obligar l’Snape a puntuar-lo, però va tenir la desagradable sorpresa de veure que el que hi quedava s’havia volatilitzat.

—Ai, perdona! —li va dir l’Hermione, tapant-se la boca amb les mans—. Em sap molt greu, Harry! Em pensava que ja estaves, i l’he buidat!

En Harry no va tenir esma d’articular cap resposta. Quan va sonar el timbre, va sortir corrents de la masmorra sense mirar enrere, i es va entaular per dinar entre en Neville i en Seamus perquè l’Hermione no li tornés a fer la guitza amb allò del despatx de la professora Umbridge.

Quan va entrar a classe de Futurologia estava de tan mal humor que li havia fugit del cap que tenia concertada l’entrevista d’orientació professional amb la professora McGonagall, i si se’n va recordar va ser perquè en Ron li va demanar per què no hi havia anat. Va tornar a pujar l’escala a corre-cuita, i va arribar-hi esbufegant una mica més tard de l’hora.

—Perdoni pel retard, professora —va dir sense alè mentre ajustava la porta—. Se me n’havia anat del cap.

—No pateixi, Potter —va afanyar-se a dir la professora McGonagall, i en aquell mateix moment es va sentir, procedent d’un racó, algú que ensumava pel nas.

En Harry es va tombar. Era la professora Umbridge, amb el seu bloc de notes sobre el genoll, una gorgera carregada de farbalans i un repulsiu somriure de suficiència als llavis.

—Segui, Potter —va dir tota tibada la professora McGonagall, i es va posar a remenar amb mans tremoloses els opuscles que tenia escampats per sobre la taula.

En Harry es va asseure donant l’esquena a la professora Umbridge i va esforçar-se per fer veure que no sentia el gargoteig de la ploma al bloc.

—Com ja sap, Potter, aquesta entrevista és per parlar sobre les expectatives que vostè pugui tenir sobre el seu futur professional i per ajudar-lo a triar les assignatures que haurà de cursar a sisè i a setè —va dir la professora McGonagall—. Ha pensat què li agradaria fer quan acabi els estudis a Hogwarts?

—Doncs… —va fer en Harry.

El gargoteig de darrere el molestava.

—Què? —va instar-lo a respondre la professora McGonagall.

—Doncs havia pensat que… m’agradaria ser un auror —va murmurar en Harry.

—S’han de tenir notes molt bones, per ser-ho —va dir la professora McGonagall, que de sota la pila de paperassa que tenia damunt la taula va treure un petit opuscle de tons foscos i el va obrir—. Demanen un mínim de cinc MAG, i cap nota inferior a notable, pel que diu aquí. A més a més, s’han de superar una colla de proves psicològiques i d’idoneïtat molt rigoroses a la Unitat d’Aurors. És una feina molt dura, Potter; només agafen els més bons. M’atreviria a assegurar que fa tres anys que no han contractat ningú.

En aquell moment, la professora Umbridge va fer una estossegadeta, com si provés fins a quin punt ho podia fer de fluix. La professora McGonagall va fer com si no l’hagués sentit.

—M’imagino que deu voler saber quines assignatures hauria d’agafar, oi? —va prosseguir, alçant una mica més la veu.

—Sí —va dir en Harry—. Defensa contra les Forces del Mal en deu ser una, no?

—Evidentment —va dir la professora McGonagall, en to sec—. També li recomanaria…

La professora Umbridge va fer una altra estossegada, aquesta vegada una mica més audible. La professora McGonagall va tancar els ulls un instant i va continuar com si no hagués passat res.

—També li recomanaria Transfiguració, perquè la feina d’auror acostuma a exigir que et transfiguris o et destransfiguris. Però ha de saber, Potter, que a les meves classes de MAG no accepto cap alumne que no hagi obtingut una nota de notable o més alta en Graduació de Nivell Ordinari en Màgia. De moment vostè té una mitjana de suficient, o sigui que haurà de treballar bastant abans dels exàmens si té realment intenció de continuar. També hauria de fer Encanteris, que sempre és útil, i Pocions. Tal com ho sent, Potter; Pocions —va afegir, amb l’ombra d’un somriure als llavis—. Les pocions i els antídots són una matèria d’estudi que cap auror pot negligir. I li haig de recordar que el professor Snape es nega a acceptar cap alumne que no hagi obtingut un excel·lent al GNOM, o sigui que…

La professora Umbridge va estossegar més fort encara que abans.

—Vols que et doni una pastilla per a la tos, Dolors? —va demanar-li en to eixut la professora McGonagall, sense ni tan sols mirar-se-la.

—No, gràcies —va dir la professora Umbridge, amb aquella rialleta postissa que tant repugnava a en Harry—. Però sí que t’agrairia que em permetessis intervenir un moment, Minerva…

—Només faltaria… —va dir la professora McGonagall, estrenyent les dents.

—És que tinc els meus dubtes que el senyor Potter tingui el temperament adequat per ser auror —va dir la professora Umbridge amb dolçor.

—Ah, sí? —va fer la professora McGonagall amb menyspreu—· Doncs bé, Potter —va continuar, com si no hi hagués hagut cap interrupció—, si realment té decidit que s’hi vol dedicar li aconsello que comenci ara mateix a treballar de valent en les assignatures de Transfiguració i de Pocions. He vist que el professor Flitwick li ha posat un suficient i un notable aquests dos últims anys, cosa que em fa pensar que es defensa força bé a l’hora de fer encanteris. Pel que fa a Defensa contra les Forces del Mal, quasi sempre ha obtingut notes altes. El professor Llopin en concret considerava… Segur que no vols una pastilla per a la tos, Dolors?

—No, no, de veritat, Minerva —va dir amb una rialleta la professora Umbridge, que acabava de fer un estossec més fort encara que els anteriors—. És que se m’ha acudit que potser no tens al davant les notes que en Harry ha tret últimament en Defensa contra les Forces del Mal. Juraria que te n’havia fet arribar una nota.

—El què? Això? —va dir la professora McGonagall amb veu de fàstic, i d’entre els fulls del dossier d’en Harry va treure un pergamí de color rosa. Va donar-hi un cop d’ull, amb les celles una mica arrufades, i va tornar a guardar-lo al dossier sense fer-ne cap comentari—. Com li deia, Potter, el professor Llopin considerava que tenia moltes aptituds en aquesta disciplina, cosa que en un auror…

—Que no has entès la meva nota, Minerva? —va demanar la professora Umbridge amb veu melosa, aquesta vegada sense pensar a estossegar abans.

—És clar que l’he entès —va dir la professora McGonagall, estrenyent tant les dents que la frase li va sortir poc intel·ligible.

—Doncs jo no t’entenc a tu… La veritat, em sobta que puguis donar falses esperances al senyor Potter pel que fa a…

—Falses esperances? —va repetir la professora McGonagall, encara sense girar-se a mirar la professora Umbridge—. Però si ha tret molt bona nota en tots els exàmens de Defensa contra les Forces del Mal que ha fet!

—Perdona que et contradigui, Minerva, però si llegeixes atentament la meva nota veuràs que en Harry ha tret unes notes baixíssimes en totes les classes que ha fet amb mi…

—M’hauria hagut d’explicar més bé —va dir la professora McGonagall, i aquesta vegada es va girar cap a la professora Umbridge i es va quedar mirant-la de fit a fit—. El que volia dir és que ha tret bones notes en tots els exàmens de Defensa contra les Forces del Mal que li ha posat un professor competent.

El somriure de la professora Umbridge es va apagar igual que una bombeta quan es fon. Va arrepenjar l’esquena al respatller de la cadira, va passar full al bloc de notes i es va posar a escriure a rajaploma, amb els seus ulls prominents anant de banda a banda a tota velocitat. La professora McGonagall es va tornar a girar cap a en Harry amb els forats del nas dilatats i els ulls brillants.

—Em vol fer cap altra pregunta, Potter?

—Sí —va dir en Harry—. Quina mena de proves psicològiques i d’idoneïtat et fa la Conselleria, si tens els MAG exigits?

—Doncs has de demostrar que tens capacitat per suportar bé les situacions difícils —va dir la professora McGonagall—, que ets una persona perseverant i aplicada (perquè per ser auror s’han de fer tres anys més d’estudis), i, naturalment, tenir molta pràctica en tècniques de defensa. Tot això vol dir que has de continuar estudiant molt un cop hagis sortit d’aquí, i, si no estàs disposat…

—I també et trobaràs —va dir la professora Umbridge, ara amb una veu molt freda— que la Conselleria té en compte els antecedents de tothom qui vol ser auror; em refereixo als antecedents penals.

—… si no estàs disposat a continuar fent exàmens després de Hogwarts, val més decantar-te per una altra…

—Vaja, que aquest noi té tantes possibilitats d’acabar sent un auror com les que en Dumbledore pugui tenir de tornar a aquesta escola.

—És a dir, moltes —va dir la professora McGonagall.

—En Potter té antecedents penals —va dir la professora Umbridge, alçant la veu.

—En Potter ha estat absolt de tots els càrrecs de què se l’ha acusat —va dir la professora McGonagall, alçant la veu encara més.

La professora Umbridge es va aixecar. Era tan baixa que quasi no es va notar, però el seu habitual comportament afectat i postís havia deixat pas a una ràbia sorda que donava a la seva cara ampla i fofa una expressió estranyament sinistra.

—En Potter no té cap possibilitat d’acabar sent un auror!

La professora McGonagall també es va posar dreta, i, en el seu cas, el canvi de postura va ser molt més remarcable, perquè superava de molt la professora Umbridge.

—Potter —va dir, amb una cantarella—, l’ajudaré en tot el que calgui perquè estudiï per auror ni que sigui l’última cosa que faci! Ni que li hagi de fer classes particulars cada vespre, faré tot el que sigui a les meves mans perquè arribi al nivell exigit!

—El senyor conseller d’Afers Màgics no contractarà en Harry Potter mai de la vida! —va dir la professora Umbridge, pujant encara més de to.

—Podria molt ben ser que, quan en Potter estigui en condicions d’incorporar-s’hi, hi hagi un altre conseller d’Afers Màgics! —va dir cridant la professora McGonagall.

—Veus? —va fer la professora Umbridge amb un xisclet, apuntant a la professora McGonagall amb el seu índex molsut—. Sí, és clar, és clar! Això és el que voldries, oi, Minerva? Voldries que l’Albus Dumbledore ocupés el lloc d’en Cornelius Fudge! I llavors tu de pas ocuparies els càrrecs que ara jo tinc: subsecretària titular del consell i directora de Hogwarts! Oi?

—Desvarieges —va dir la professora McGonagall, amb un menyspreu olímpic—. Potter, hem acabat la nostra entrevista d’orientació professional.

En Harry es va tirar la motxilla a l’espatlla i va afanyar-se a sortir del despatx, sense atrevir-se a mirar la professora Umbridge. Mentre se n’anava passadís enllà va sentir com totes dues es continuaven clavant crits.

La professora Umbridge encara respirava agitadament com si acabés de córrer una carrera quan a mitja tarda va entrar a l’aula on feia les classes de Defensa contra les Forces del Mal.

—Espero que t’hi hagis repensat, Harry, sobre això que volies fer —va dir l’Hermione amb un xiuxiueig mentre obrien el llibre pel capítol trenta-quatre, titulat «No t’hi tornis: negocia»—. Em sembla que la professora Umbridge ja està prou de mal humor…

La professora Umbridge no parava de clavar males mirades a en Harry, que es va passar tota l’estona amb el cap inclinat sobre el seu llibre de Teoria de la màgia defensiva sense veure’l, pensant…

S’imaginava perfectament com s’ho agafaria la professora McGonagall si l’enxampaven a dintre del despatx de la professora Umbridge al cap de poques hores d’haver rebut el seu suport incondicional… Res no l’impedia tornar cap a la torre de Gryffindor amb l’esperança que durant les vacances d’estiu trobaria un moment o altre per demanar a en Sírius per l’escena que havia vist dintre el pensiu… Res, excepte que la mera idea d’optar per la prudència li pesava al cor com si fos plom… A més a més hi havia en Fred i en George, que ja tenien la maniobra de distracció a punt, i el ganivet que en Sírius li havia regalat, que en Harry tenia a la motxilla juntament amb la capa que fa invisible del seu pare.

Però no deixava de ser un fet que, si l’atrapaven…

—En Dumbledore s’ha sacrificat perquè poguessis continuar a l’escola, Harry! —li va dir l’Hermione amb un xiuxiueig, amb el llibre aixecat perquè la professora Umbridge no li veiés la cara—. I, si avui t’expulsen, ho haurà fet per res!

Podia deixar-ho córrer i mirar d’aprendre a conviure amb el record del que el seu pare havia fet un dia d’estiu de més de vint anys enrere…

I de cop li va venir al cap la imatge d’en Sírius a la llar de foc de la sala comunitària de Gryffindor…

«Ets més diferent del teu pare del que em pensava… En James hi hauria trobat plaer justament pel perill que comporta…».

Però, encara en tenia ganes, de ser com el seu pare?

—Harry, sisplau, no ho facis! —li va dir l’Hermione amb veu angoixada quan va sonar el timbre que assenyalava el final de la classe.

—No —li va respondre; no sabia què fer.

En Ron semblava haver pres la decisió de no donar cap opinió ni cap consell; ni tan sols mirava en Harry als ulls. Quan l’Hermione va tornar a obrir la boca amb la intenció de dissuadir en Harry, però, va dir en veu baixa:

—Deixa’l tranquil d’una vegada! Deixa’l que decideixi ell!

En Harry va sortir de l’aula amb el cor bategant-li molt de pressa. Quan era a mig passadís va sentir, lluny, el guirigall inconfusible d’un esvalot. D’algun pis de més amunt li arribava un ressò de crits i xiscles. Els alumnes que sortien de les aules del passadís van quedar clavats a terra mirant enlaire, esporuguits…

La professora Umbridge va prorrompre de la seva aula tan de pressa com les seves cametes rabassudes l’hi permetien. I, amb la vareta a la mà, va sortir disparada cap a l’altra banda. Era ara o mai.

—Va, no, Harry, sisplau! —li va implorar sense convicció l’Hermione.

Però en Harry ja s’havia decidit; va aguantar-se la motxilla a l’espatlla amb més força i es va posar a córrer tant com li deixaven els alumnes que anava trobant, que anaven en sentit contrari al d’ell per veure què era aquell merder que hi havia a l’ala est.

En Harry va arribar al passadís on hi havia el despatx de la professora Umbridge i va comprovar que era desert. Es va amagar darrere una gran armadura (el casc de la qual es va girar per observar-lo), va obrir la motxilla, va agafar el ganivet d’en Sírius i es va posar la capa que fa invisible. A continuació va sortir de puntetes de darrere l’armadura i va enfilar el passadís a poc a poc i sense fer soroll fins a arribar davant de la porta del despatx de la professora Umbridge.

Va introduir la fulla del ganivet màgic per l’escletxa de la porta, va passar-lo amb suavitat amunt i avall i el va treure. Va sentir-se un clic molt fluix i la porta es va obrir de bat a bat. Va esquitllar-s’hi i, un cop a dintre, va afanyar-se a ajustar la porta.

Va mirar tot al voltant. No s’hi movia res tret d’aquells gatets horrorosos, que jugaven als plats que hi havia penjats a la paret per sobre de les escombres confiscades.

En Harry es va treure la capa, va córrer cap a la llar de foc i de seguida hi va trobar el que buscava: una capseta plena de pols migratòria.

Va arrupir-se davant de la llar buida amb les mans tremoloses. Era una cosa que no havia fet mai, però li semblava que sabia com es feia. Va ficar el cap a la llar de foc, va agafar un grapat lluent de pols migratòria i el va tirar sobre els tions ben apilats de davant seu. A l’acte, els tions es van encendre fent tot de flames de color verd maragda.

—Plaça Grimmauld número dotze! —va dir en Harry amb veu forta i clara.

Va tenir una de les sensacions més curioses que havia experimentat mai. Ja havia viatjat alguna vegada amb pols migratòria, certament, però sempre havia sigut amb tot el cos, que s’havia posat a giravoltar entre les flames seguint la xarxa de llars de foc de bruixots, que abraçava tot el país. Aquesta vegada, en canvi, els genolls van continuar clavats damunt el terra fred del despatx de la professora Umbridge, i només va ser el cap que va entrar en aquella foguera maragda…

I de cop, tan de sobte com havia començat a girar, va parar. Marejat, com si tingués el cap embolicat amb una bufanda que l’abrigava massa, en Harry va obrir els ulls i va veure que era dintre d’una llar de foc mirant cap a l’allargada taula de fusta de la cuina de casa en Sírius, davant la qual hi havia un home inclinat sobre un pergamí.

—Sírius!

L’home va fer un bot i es va girar. No era en Sírius, sinó en Llopin.

—Harry! —va dir, absolutament desconcertat—. Què hi fas, aquí? Què ha passat? Esteu tots bé?

—Sí —va dir en Harry—. És que… m’han vingut ganes de… de parlar una estona amb en Sírius.

—Ara el crido —va dir en Llopin, i es va aixecar encara amb expressió de sorpresa a la cara—, ha pujat a dalt a buscar en Kreacher, que es veu que s’ha tornat a amagar a les golfes…

I en Harry es va quedar mirant com en Llopin sortia a corre-cuita de la cuina. Ara només veia la cadira i les potes de la taula. Va trobar curiós que en Sírius no els hagués comentat mai com era d’incòmode parlar des de la llar de foc; els genolls ja li començaven a fer mal de tant tenir-los apuntats sobre el dur terra de pedra del despatx de la professora Umbridge.

En Llopin va tornar al cap d’un moment amb en Sírius darrere.

—Què passa? —va voler saber en Sírius, neguitós, mentre s’apartava els cabells dels ulls i s’arrupia davant de la llar de foc per quedar a la mateixa altura que en Harry. En Llopin també es va agenollar, amb cara preocupada—. Esteu tots bé? Necessiteu que us ajudem en res?

—No —va dir en Harry—, no passa res… Només volia parlar amb tu… del meu pare.

En Sírius i en Llopin es van mirar sorpresos, però en Harry no tenia temps per sentir vergonya o timidesa; tenia els genolls cada vegada més adolorits i va calcular que ja devien haver passat cinc minuts des del començament de la maniobra de distracció; i en George només n’hi havia donat vint de coll. Així doncs, va afanyar-se a explicar-los el que havia vist al pensiu.

Quan va haver acabat, tant en Sírius com en Llopin van quedar callats un moment. Al cap d’una mica en Llopin va dir, en veu baixa:

—No m’agradaria que jutgessis el teu pare a partir del que hi vas veure, Harry. Només tenia quinze anys…

—Jo també en tinc quinze! —va replicar en Harry acaloradament.

—Escolta, Harry —va dir en Sírius en to conciliador—; en James i l’Snape es van agafar tírria des del primer dia que es van veure… Ja m’entens; són coses que passen… Diria que en James era tal com a l’Snape li hauria agradat ser: era trempat, bon jugador de quidditch… i bo en moltes altres coses. L’Snape no era més que un noi estrafolari que només vivia per l’estudi de les forces del mal, i en James (independentment del que t’hagi pogut semblar, Harry) era del tot contrari al conreu de les forces del mal.

—D’acord —va dir en Harry—, però tot i així va agredir l’Snape sense motiu, només perquè… només perquè tu vas dir que t’avorries —va acabar dient, amb veu una mica contrita.

—No et pensis que me n’enorgulleixo —va afanyar-se a dir en Sírius.

En Llopin va mirar en Sírius de reüll i va dir:

—Escolta, Harry; el que has d’entendre és que el teu pare i en Sírius eren els millors de l’escola en tot el que feien; tothom els tenia aquí dalt; i a vegades s’ho creien una mica…

—Vaja, que érem uns presumptuosos repel·lents —va dir en Sírius.

En Llopin va somriure.

—No parava d’acariciar-se els cabells —va dir en Harry amb veu dolguda.

En Sírius i en Llopin van riure.

—No hi havia pensat més —va dir en Sírius, entendrit.

—Jugava amb la papallona daurada? —va voler saber en Llopin.

—Sí —va dir en Harry, que es va quedar mirant amb perplexitat com a en Sírius i en Llopin se’ls dibuixava un somriure de nostàlgia als llavis—. Jo, la veritat, el vaig trobar bastant poca-solta.

—I ho era! —va dir en Sírius exaltat—. Tots ho érem! Bé, l’Enllunat no tant —va dir, volent ser just, amb els ulls posats en en Llopin.

Però en Llopin va fer que no amb el cap.

—Que potser us vaig dir mai que deixéssiu l’Snape en pau? —va dir—. Que vaig tenir mai valor de dir-vos que pensava que estàveu com un llum?

—Home… —va dir en Sírius—. Almenys alguna vegada vas fer que ens donéssim vergonya del que fèiem… És millor que res…

—I no parava de mirar les noies de la vora de l’estany —va insistir en Harry, decidit a dir tot el que pensava ara que hi estava posat—, per veure si elles l’observaven!

—Ui… Si la Lily corria a prop, no sabia estar sense fer bestieses —va dir en Sírius, arronsant les espatlles—; sempre feia el número perquè ella el mirés.

—Com és que la Lily s’hi va casar? —va demanar-los en Harry amb tristesa—. Però si no el podia veure!

—És clar que el podia veure —va dir en Sírius.

—Van començar a sortir a setè… —va dir en Llopin.

—… quan en James va posar-se una mica més… —va dir en Sírius.

—… i va deixar d’embruixar la gent per divertir-se i prou —va dir en Llopin.

—L’Snape també?

—Home —va dir en Llopin arrossegant la veu—, l’Snape era un cas a part. Pensa que l’Snape aprofitava qualsevol oportunitat que tingués per fer algun malefici a en James; i, com comprendràs, en James no es quedava de braços plegats…

—I la meva mare ho trobava bé?

—La veritat és que ella no ho va arribar a saber mai tot —va dir en Sírius—. Vull dir que no acostumava a embruixar l’Snape els dies que havia quedat per sortir amb ella, precisament… —En Sírius va mirar amb el nas arrufat en Harry, que continuava sense estar-ne convençut—. Escolta una cosa —va dir—; el teu pare ha sigut l’amic més bo que he tingut mai, i t’asseguro que era bona persona. Hi ha molta gent que és poca-solta, als quinze anys. Però li va passar…

—M’heu convençut —va dir en Harry a contracor—; però no hauria dit mai que arribaria a sentir llàstima per l’Snape.

—Ara que dius això —va dir en Sírius, arrufant una mica el front—, com va reaccionar l’Snape quan va saber que havies vist tot això?

—Em va dir que no em faria més classes d’oclumència —va dir en Harry en to indiferent—; però pots comptar si em sap gaire…

—Que què? —va exclamar en Sírius, amb un crit tan fort que en Harry va fer un bot i li va entrar cendra pel nas.

—És veritat, això, Harry? —va saltar en Llopin—. És veritat que ha deixat de fer-te classes?

—Sí —va dir en Harry, sorprès, perquè la reacció tant de l’un com de l’altre li va semblar exagerada—. Però és igual; la veritat és que m’he tret un pes de sobre…

—Ara mateix vaig a parlar amb l’Snape! —va dir en Sírius amb vehemència, i va arribar a fer el gest d’aixecar-se, però en Llopin va obligar-lo a tornar-se a asseure.

—Si algú ha de parlar amb ell sóc jo! —va dir amb fermesa—. I tu, Harry, la primera cosa que faràs serà anar a veure l’Snape i dir-li que de cap manera pot deixar de fer-te classes… Ai, quan ho sàpiga en Dumbledore…

—No l’hi puc dir, això! Em matarà! —va dir en Harry, encès—. No et pots imaginar quina cara feia quan vam sortir del pensiu…

—Harry, és molt important que aprenguis oclumència! —va dir en Llopin amb severitat—. Ho entens? És molt important!

—D’acord, d’acord —va dir en Harry, entre desconcertat i molest—. Ja… ja miraré de dir-n’hi alguna cosa… Però no serà gens…

Va callar. Havia sentit un trepig de peus distant.

—Pot ser que en Kreacher baixi l’escala?

—No —va dir en Sírius, després d’haver mirat enrere—. Deu ser algú d’on ets tu.

A en Harry el cor li va deixar de bategar de l’espant.

—Me’n vaig, doncs! —va dir de pressa, i va retirar el cap de la llar de foc de casa en Sírius. Durant un instant li va semblar que el cap li giravoltava sobre les espatlles, i de cop es va trobar agenollat davant de la llar de foc de la professora Umbridge amb el cap a lloc contemplant com les flames de color de maragda tremolaven i s’apagaven.

—Vinga, vinga! —va sentir que murmurava una veu enrogallada a l’altra banda de la porta del despatx—. Mira, l’ha deixat oberta…

En Harry va agafar d’una revolada la capa que fa invisible i, just en el moment que se la tirava sobre les espatlles, en Filch va irrompre al despatx. Se’l veia molt content per alguna cosa; va travessar el despatx parlant atropelladament tot sol, va obrir un calaix de la taula de la professora Umbridge i va començar a remenar papers.

—Fa tant que l’espero, aquest permís per clavar xurriacada… Per fi hi tindré dret… Fa anys que s’ho busquen…

Va agafar un pergamí, hi va fer un petó i va afanyar-se a sortir arrossegant els peus amb el pergamí contra el pit.

En Harry es va posar dret d’un salt, i, després de comprovar que portava la motxilla i que la capa que fa invisible el cobria del tot, va afanyar-se a obrir la porta i va sortir del despatx darrere en Filch, a qui en Harry no havia vist mai trescar tan de pressa.

Quan ja era al pis de sota del despatx de la professora Umbridge, en Harry va considerar que ja no era perillós tornar-se novament visible. Va treure’s la capa, va ficar-la a la motxilla i va continuar a bon pas. Del vestíbul li arribava molta cridòria i molt enrenou. Va baixar corrents l’escalinata de marbre i hi va trobar congregat el que li va semblar que era l’escola en pes.

Era una situació com la de la nit que van acomiadar la professora Trelawney. Arran de paret hi havia una rotllana formada essencialment per alumnes (alguns dels quals estaven coberts d’una substància que a en Harry li va fer pensar molt en la saba fètida), però també per professors i fantasmes. Enmig dels curiosos destacaven els membres de la patrulla inquisitorial, que semblaven molt cofois, i en Peeves, que planava per sobre, tenia els ulls posats en en Fred i en George, que eren al mig del vestíbul amb l’aire inconfusible de dues persones que acaben de ser atrapades in fraganti.

—Què? —va dir la professora Umbridge amb veu triomfal. En Harry va adonar-se que la tenia uns quants esglaons més avall, mirant des de dalt les seves víctimes igual que el dia de la professora Trelawney—. Què? Ho troben divertit, transformar un passadís de l’escola en un aiguamoll?

—Déu n’hi do, la veritat —va dir en Fred, mirant-la a la cara sense exterioritzar gens de por.

En Filch va anar obrint-se pas fins a arribar al costat de la professora Umbridge, quasi plorant d’alegria.

—Ja tinc l’imprès, senyora directora —va dir amb la seva veu d’asmàtic, agitant el pergamí que en Harry havia vist que treia del calaix de la taula de la professora Umbridge—. Ja tinc l’imprès, i les xurriaques que s’esperen… Va, sisplau, deixi-m’ho fer d’una vegada…

—D’acord, Argos —va dir la professora Umbridge—. Vostès dos —va prosseguir, mirant en Fred i en George des de la seva posició dominant—, preparin-se per saber què els passa als vàndals a la meva escola.

—Si li haig de ser sincer —va dir en Fred—, no crec que ho arribem a saber. —Va girar-se cap al seu germà bessó—. George —va dir—, crec que ja no tenim edat per continuar a l’escola.

—Jo també ho penso —va dir en George amb veu alegre.

—Ja és hora que temptem fortuna i posem a prova les nostres capacitats, no trobes? —va demanar en Fred.

—I tant que sí —va dir en George.

I, abans que la professora Umbridge pogués obrir la boca, van aixecar tots dos la vareta i van dir alhora:

—Appropinquet, escombres!

En Harry va sentir un espetec distant. Va mirar a la seva esquerra i es va ajupir just a temps. Les escombres d’en Fred i d’en George, l’una arrossegant encara la cadena gruixuda i el ganxo de ferro amb què la professora Umbridge les havia agafat a la paret, volaven pel passadís en direcció als seus propietaris; van tombar a l’esquerra, van sobrevolar l’escalinata i van frenar de cop davant dels dos germans bessons, cosa que va fer que la cadena piqués amb estrèpit contra el terra gastat de pedra.

—Adéu per sempre —va dir en Fred a la professora Umbridge mentre passava la cama per sobre del mànec de l’escombra.

—I no ens busqui —li va dir en George mentre s’enfilava a la seva.

En Fred va passejar la mirada per la massa d’alumnes que els observaven en silenci.

—Si a algú li fa il·lusió comprar un aiguamoll transportable com el que hem deixat exposat al pis de dalt, que vingui a la botiga Bromes dels Bruixots Bessons, Ronda d’Allà noranta-tres —va dir amb veu forta—. Estrenem local!

—Fem descomptes especials als alumnes de Hogwarts que jurin que faran servir els nostres articles per aconseguir que aquesta mala bruixa toqui el dos —va afegir en George, assenyalant la professora Umbridge.

—Agafeu-los!!! —va bramar la professora Umbridge, però ja no hi van ser a temps. En el moment que la patrulla inquisitorial estava a punt d’acorralar-los, en Fred i en George es van envolar i es van enlairar a cinc metres de terra, amb el ganxo de ferro gronxant-se encara a sota perillosament. En Fred va quedar-se mirant un moment l’espectre que planava a la seva altura sobre la massa d’alumnes, a l’altra banda del vestíbul, i li va dir:

—Amarga-li la vida de part nostra, Peeves.

I en Peeves, que en Harry no l’havia vist mai obeir cap ordre de cap alumne, va treure’s el barret per saludar-los amb una inclinació de cap mentre en Fred i en George sobrevolaven el vestíbul enmig de l’aplaudiment entusiasta de tots els alumnes i, després de sortir com una fletxa per la porta oberta de l’entrada, s’allunyaven retallant-se contra la claror majestuosa de la posta.





30. En Grep


La història de la fugida d’en Fred i en George es va acabar explicant tantes vegades al llarg dels dies següents que en Harry va veure a venir que no trigaria a convertir-se en matèria d’una nova llegenda de Hogwarts. Quan encara no havia passat una setmana, fins i tot els qui n’havien sigut testimonis presencials estaven convençuts d’haver vist com els bessons Weasley havien fet un picat amb l’escombra contra la professora Umbridge i l’havien bombardejat amb bombes fètides abans de sortir rabent per la porta. Immediatament després que se n’haguessin anat hi va haver moltes converses en què es plantejava la possibilitat d’imitar-los. En Harry sentia cada dos per tres algun alumne que deia coses com ara: «Sincerament, hi ha dies que em vénen ganes d’agafar l’escombra i fotre el camp», o bé «Una altra lliçó com aquesta i faig com els Weasley».

En Fred i en George mateix van voler que no se’ls oblidés fàcilment. D’entrada, no van deixar explicat com s’havia de fer desaparèixer l’aiguamoll que ara omplia el passadís de l’ala est del cinquè pis. Alguns alumnes havien vist la professora Umbridge i en Filch assajant en va diferents maneres de treure’l. Al final van acordonar-lo, i en Filch, escarritxant de dents de ràbia, es va haver d’encarregar d’ajudar a passar els alumnes d’una banda a l’altra perquè poguessin arribar a les aules. En Harry s’hauria jugat qualsevol cosa que professors com la professora McGonagall o el professor Flitwick haurien pogut fer desaparèixer l’aiguamoll en un tres i no res, però, igual que en el cas dels articles pirotècnics d’en Fred i en George, s’estimaven més veure com la professora Umbridge s’hi barallava.

També hi havia els dos forats en forma d’escombra de la porta del despatx de la professora Umbridge que les Sensepols d’en Fred i en George havien fet quan havien sortit a trobar els seus amos. En Filch hi va posar una porta nova i va emportar-se la Raigdefoc d’en Harry a les masmorres, on, segons es deia, la professora Umbridge havia apostat un troll de seguretat armat perquè la custodiés. Però els maldecaps no se’ls havien acabat ni de bon tros.

Inspirats per l’exemple d’en Fred i en George, entre els alumnes van aparèixer molts aspirants a ocupar els llocs que havien quedat vacants de «gamberro oficial». Tot i la porta nova, algú va aconseguir introduir al despatx de la professora Umbridge un ensum de morro pelut que es va posar a buscar-hi objectes brillants i no va trigar a deixar-ho tot com un niu de puputs, i que es va abalançar sobre la professora Umbridge quan va entrar amb la intenció d’arrencar-li tots els anells dels dits. Tiraven bombes fètides als passadissos tan sovint que entre els alumnes es va posar de moda fer sortilegis escafàndrics abans de sortir de l’aula, amb la qual cosa tenien una reserva d’aire fresc però semblava que portessin una peixera invertida al cap.

En Filch recorria els passadissos amb un fuet a la mà mirant d’enxampar els autors de les gamberrades, però el problema era que se’n feien tantes que no sabia cap on tirar. La patrulla inquisitorial mirava de donar-li un cop de mà, però els seus membres no paraven de tenir accidents estranys. En Warrington, un dels encistelladors de l’equip de quidditch de Slytherin, va ingressar a la infermeria amb una afecció molt desagradable de la pell que feia que semblés que estigués tot ell arrebossat de flocs de civada. La Pansy Parkinson, al seu torn, va perdre’s totes les classes de l’endemà, amb gran alegria de l’Hermione, perquè li van sortir banyes de cérvol.

D’altra banda, no va trigar a fer-se manifest el bé de déu de caramels per fer campana que en Fred i en George havien arribat a vendre abans d’anar-se’n de Hogwarts. Així que la professora Umbridge entrava a l’aula els alumnes començaven a desmaiar-se o a vomitar, agafaven unes febrades terribles o els sortia sang pels dos forats del nas. Escarritxant de dents de ràbia i impotència, la professora Umbridge mirava de descobrir l’arrel del mal, però els alumnes li insistien amb tossuderia que tenien «umbridgitis». Després de castigar quatre classes senceres després de classe sense arribar-ne a treure l’aigua clara, va haver-ho de deixar córrer i es va haver de resignar que els alumnes amb hemorràgies, marejos, vòmits i suor freda sortissin de l’aula a tropells.

Però ni tan sols els usuaris dels caramels per fer campana podien competir amb el rei de l’aldarull, en Peeves, que semblava que s’havia pres les paraules de comiat d’en Fred al peu de la lletra. Rient com un boig, volava amunt i avall de l’escola tombant taules, travessant pissarres, fent caure estàtues i gerros; va tancar dues vegades la Senyora Norris dintre d’una armadura, d’on la va haver de treure, entre miols desesperats, un Filch tot enfurismat. En Peeves trencava fanals i apagava espelmes, feia jocs malabars amb teies enceses sobre els caps dels alumnes per fer-los xisclar, feia caure piles de pergamins a les llars de foc o els feia sortir voleiant per les finestres. Va inundar el segon pis sencer obrint totes les aixetes dels lavabos i un dia va deixar caure un sac de taràntules al mig del Gran Saló a l’hora d’esmorzar. I, quan tenia ganes de descansar, es dedicava a seguir la professora Umbridge allà on anava, planant darrere seu, i l’aücava cada vegada que obria la boca.

No semblava que, tret d’en Filch, ningú tingués intenció de moure un dit per ajudar-la. Una setmana després que se n’anessin en Fred i en George, en Harry va veure que la professora McGonagall passava pel costat d’en Peeves mentre l’espectre s’escarrassava a descargolar del sostre una aranya de cristall, i hauria jurat que sentia que li deia, quasi sense obrir la boca:

—Es descargola al revés.

Per acabar-ho de rematar, en Montague encara no s’havia refet de la seva estada al vàter, i continuava absent i desorientat. Un dimarts al matí, els seus pares van aparèixer al caminal de l’entrada amb cara molt disgustada.

—Expliquem el que li va passar? —va dir l’Hermione amb veu preocupada, aixafant la galta contra el vidre de la finestra de l’aula d’Encanteris per veure com el senyor i la senyora Montague entraven al castell—. Potser així a la senyora Pomfrey li serà més fàcil curar-lo.

—De cap manera; ja li passarà —va dir en Ron amb indiferència.

—Així la professora Umbridge tindrà un altre maldecap en què pensar —va dir en Harry amb veu satisfeta.

En Ron i ell van picar les tasses de te que figurava que volien embruixar amb la vareta. A la d’en Harry li van sortir quatre potes curtes que no arribaven a tocar la taula i que es van posar a espeternegar a l’aire inútilment. A la d’en Ron li van néixer quatre potes molt llargues i primes que la van fer baixar de la taula amb molt d’esforç, van quedar-se un instant tremolant i van acabar fent figa, cosa que va fer que la tassa es partís en dos.

—Reparo —va afanyar-se a dir l’Hermione, i va adobar la tassa d’en Ron amb un cop de vareta—. Ho trobo molt bé; però i si en Montague es quedés així per sempre?

—Se me’n fum —va dir en Ron amb irritació mentre la tassa es tornava a aixecar fent tentines, amb els genolls tremolant-li violentament—. No li hauria passat res si no hagués tret aquells punts a Gryffindor! I, si et vols preocupar per algú, Hermione, potser que et preocupis per mi!

—Per tu? —va dir l’Hermione mentre atrapava la seva tassa, que s’escapava tota decidida cap a l’altra punta de la taula amb les seves quatre cametes fornides decorades amb un paisatge de desmais i se la tornava a posar al davant—. Per què m’haig de preocupar per tu?

—Quan la pròxima carta de la meva mare passi la inspecció de la professora Umbridge —va dir en Ron amargament, aguantant la seva tassa perquè les cametes que li havien sortit no haguessin de suportar tant pes— segur que rebré una estirada d’orelles. No m’estranyaria que m’hagi enviat un altre xiulet.

—Però home…

—Segur que em dóna la culpa que en Fred i en George se n’hagin anat —va dir en Ron amb aire abatut—. Dirà que els ho hauria d’haver impedit, que els hauria hagut d’agafar per la punta de l’escombra i m’hi hauria hagut de penjar o una cosa així… Ja ho veureu, com me’n dóna la culpa.

—Doncs si ho fa cometrà una injustícia, perquè no hi podies fer res! Però ja veuràs que no; pensa que, si és veritat que tenen un local a la Ronda d’Allà, és una cosa que tenien planejada des de feia temps.

—Ah, aquest és un altre assumpte: com s’ho han fet, per tenir un local? —va dir en Ron, i va fúmer un cop de vareta tan fort a la seva tassa que les cames li van tornar a fer figa i la tassa va posar-se-li a tremolar—. És bastant misteriós, no? S’han de tenir molts galions per poder llogar un local a la Ronda d’Allà. Segur que la meva mare voldrà saber quina una n’han fet per poder reunir tants diners.

—Sí; també hi havia pensat, en això —va dir l’Hermione mentre deixava que la seva tassa es dediqués a córrer al voltant de la d’en Harry, que amb les seves cametes rabassudes continuava sense arribar a la superfície de la taula—. He arribat a pensar que en Mundungus no els hagués convençut de vendre objectes robats o alguna cosa pitjor.

—No és el cas —va dir en Harry secament.

—Com ho saps? —van dir en Ron i l’Hermione alhora.

—Ho sé perquè… —va començar a dir en Harry, encara indecís, però veient que havia arribat el moment de confessar la veritat. Si ara callava hi havia el perill que tothom es pensés que en Fred i en George eren uns delinqüents—. Ho sé perquè els diners els els vaig donar jo. Els hi vaig regalar l’import del premi del Torneig dels Tres Bruixots.

Va haver-hi un silenci expectant, que es va interrompre quan la tassa de l’Hermione va córrer de dret cap a la vora de la taula, va caure a terra i va quedar feta miques.

—Què dius, ara, Harry! —va dir l’Hermione.

—Tal com ho sents —li va respondre en Harry—. I no me’n penedeixo gens, a més a més. Eren uns diners que no em calien per a res, i ells tenen un gran futur com a propietaris d’una botiga d’articles de broma.

—Això és genial, home! —va dir en Ron, entusiasmat—. Com que tot ha sigut cosa teva, Harry, la meva mare no em podrà donar la culpa de res! Em deixes que l’hi expliqui?

—Sí, valdrà més —va dir en Harry, amb veu ensopida—; així no es pensarà que fan tràfic de marmites robades o de vés a saber què.

L’Hermione no va dir res durant tota l’estona que faltava de classe, però en Harry va veure a venir que aquella contenció no presagiava res de bo. I, efectivament, quan a l’hora del pati eren a fora del castell prenent el sol encara esblaimat del mes de maig, va clavar la mirada en en Harry i va obrir la boca amb aire decidit.

En Harry la va interrompre abans i tot que comencés a parlar.

—No em vulguis fumer la pallissa, que ja està fet —va dir amb fermesa—. En Fred i en George tenen els diners, tot sembla indicar que se n’han gastat una part, i no els hi puc ni els hi vull reclamar; vaja, que no cal que gastis saliva, Hermione.

—Però si no volia dir res d’en Fred i en George! —va dir l’Hermione amb veu dolguda. En Ron va riure per sota el nas, i l’Hermione li va llançar una mirada assassina—. De veritat! —va fer, enfadada—. Només volia demanar a en Harry quan tornaria a anar a fer classes d’oclumència amb l’Snape!

A en Harry el cor li va fer un salt. Després d’haver esgotat el tema de l’espectacular fugida d’en Fred i en George, que els havia ocupat hores i hores, en Ron i l’Hermione havien volgut que en Harry els donés notícies d’en Sírius. Com que en Harry no els havia volgut confessar la raó per la qual havia volgut parlar-hi d’entrada, s’havia hagut d’esprémer el cervell per trobar una explicació plausible per donar-los, i havia acabat dient-los, sincerament, que en Sírius volia que reprengués les lliçons d’oclumència. Però no havia trigat a penedir-se’n, perquè l’Hermione no parava de pensar-hi i tornava a treure el tema quan en Harry menys s’ho esperava.

—No em faràs creure que has deixat de tenir somnis estranys —deia ara l’Hermione—, perquè en Ron m’ha explicat que ahir a la nit vas tornar a parlar en somnis.

En Harry va dirigir una mirada furibunda a en Ron, i en Ron va tenir el detall de mostrar-se’n avergonyit.

—Més que parlar, remugaves —va dir en to contrit—. Vas dir una cosa com ara «una mica més».

—Somiava que us veia jugar a quidditch —va mentir descaradament en Harry—, i volia que anessis una mica més enllà perquè atrapessis la bomba.

A en Ron se li van tornar vermelles les puntes de les orelles. En Harry va sentir satisfeta la seva rancúnia, perquè la veritat era que no havia somiat en allò ni de bon tros.

La nit anterior, en realitat, havia tornat a recórrer el passadís que conduïa al Departament de Misteris. Havia travessat la sala circular, també aquella habitació vibrant de tic-tacs i de taques de claror, i havia arribat novament a aquella vasta sala plena de prestatgeries on hi havia disposades tot de boles de vidre empolsinades.

Havia anat de dret cap a la renglera número noranta-set, havia tombat a mà esquerra i l’havia anat seguint… Devia ser aleshores que havia dit en veu alta «una mica més», perquè devia notar que el seu jo conscient s’escarrassava per despertar-se… I, abans d’arribar al capdavall de la renglera, s’havia despertat, incorporat al llit i amb els ulls dirigits cap al dosser del seu llit de cortines.

—Vols aprendre a bloquejar la ment o no? —li va demanar l’Hermione, traspassant-lo amb la mirada—. Vols continuar anant a oclumència o no?

—És clar que sí! —va dir en Harry, en el to d’aquell qui se sent ofès per la pregunta però sense mirar-la als ulls. La veritat era que tenia tanta curiositat per saber el que s’amagava en aquella sala plena de boles de vidre empolsinades que es moria de ganes de continuar somiant-hi.

El problema era que faltava un mes escàs pels exàmens i dedicava totes les estones lliures a estudiar, i acabava amb el cap tan saturat d’informació que quan se n’anava a dormir li costava molt adormir-se; i, quan finalment s’adormia, el cervell, sobreexcitat, li feia tenir quasi cada nit somnis absurds relacionats amb els exàmens. A més a més tenia la sospita que una part de la seva consciència —aquella que sovint li parlava amb la veu de l’Hermione— l’acusava cada vegada que es ficava en aquell passadís que moria davant la porta negra, i mirava de despertar-lo abans que pogués arribar a la seva meta.

—Saps què? —li va dir en Ron, amb les orelles encara ben vermelles—. Si en Montague no es refà abans que Slytherin jugui contra Hufflepuff, encara podríem guanyar la copa.

—Sí, és clar —va dir en Harry, content de poder canviar de tema.

—Com que nosaltres hem guanyat un partit i n’hem perdut un altre, si dissabte que ve Slytherin perdés amb Hufflepuff…

—I tant… —va dir en Harry, ja sense saber en què estava d’acord amb en Ron perquè acabava de veure la Xo Xang que travessava el pati sense dignar-se a dirigir-li la mirada.

L’últim partit de la temporada de quidditch, el de Gryffindor contra Ravenclaw, s’havia de celebrar l’últim cap de setmana de maig. Encara que al partit anterior Hufflepuff havia acabat derrotant per poc Slytherin, els de Gryffindor no tenien gaires esperances de guanyar, sobretot per culpa del desastrós rendiment d’en Ron com a porter (cosa que, evidentment, cap dels seus companys li recordava). En Ron, però, se sentia optimista.

—Home, pitjor no podem anar… —deia a en Harry i a l’Hermione el dia del partit mentre esmorzaven—. No hi tenim res a perdre…

—Saps què penso? —va dir l’Hermione a en Harry al cap d’una estona, mentre es dirigien cap al camp enmig d’una massa d’alumnes enfervorida—. Que en Ron ho farà millor ara que en Fred i en George no hi són; la veritat és que no l’ajudaven gaire a agafar confiança…

La Luna Lovegood els va avançar amb una cosa al cap que semblava una àguila viva.

—Ostres, no hi pensava! —va dir l’Hermione amb els ulls posats en l’àguila, que feia esbategar les ales mentre la Luna passava altivament pel costat d’una colla d’alumnes de Slytherin que l’assenyalaven petant-se de riure—. La Xo deu jugar, no?

En Harry, que sí que hi pensava, va limitar-se a remugar afirmativament.

Van trobar seients a la penúltima grada. Feia un dia clar i net, ideal per a en Ron, i en Harry es va adonar de cop que l’envaïa la feble esperança que en Ron no donaria motiu als de Slytherin per arrencar a cantar «En Weasley és el millor».

En Lee Jordan, que feia de comentarista com sempre, estava molt abatut des que en Fred i en George se n’havien anat, i va enumerar els jugadors a mesura que sortien al camp amb una mica menys d’entusiasme que de costum.

—Bradley… Davies… Xang… —va dir, i en Harry, quan va veure sortir la Xo amb la cabellera negra i lluent voleiant-li al vent, va notar una sotragada a la panxa més semblant a unes pessigolles que no a un espasme. No sabia com volia que tot allò s’acabés, però el que sí que sabia era que ja en tenia prou de discussions. Ni tan sols el fet de veure-la xerrar animadament amb en Roger Davies abans d’enfilar-se cada un a la seva escombra no li va causar més que una petita fiblada de gelosia.

—I… comença el partit! —va dir en Lee—. En Davies agafa la bomba, el capità de l’equip de Ravenclaw continua amb la bomba, esquiva l’Angelina Johnson, esquiva la Katie Bell, esquiva també l’Alicia Spinnet… i va de dret cap a la zona d’anotació! Tira i… i… —en Lee va renegar en veu alta—… i marca.

En Harry i l’Hermione van tocar l’ase juntament amb tots els altres alumnes de Gryffindor. Com era d’esperar, en un to repulsiu, els alumnes de Slytherin de l’altre extrem de la graderia van començar a cantar:

En Weasley tremola de por

quan veu un objecte rodó…



—Harry —va dir una veu ronca a l’orella d’en Harry—. Hermione…

En Harry es va tombar i va veure que entre seient i seient treien el cap en Hagrid i la seva barba espessa. Es devia haver obert pas entre els espectadors de la fila de darrere, perquè tots els alumnes de primer i segon que hi havia se’ls veia atordits i despentinats. Estranyament, en Hagrid estava arrupit, com si volgués que no el veiessin, però això no impedia que sobresortís més d’un metre de la resta del públic.

—Escolteu… —els va dir amb un xiuxiueig—. Podríeu vindré un moment, mentre tothom mira el partit?

—Home… No et pots esperar, Hagrid? —li va demanar en Harry—. No et pots esperar que s’acabi?

—No —va dir en Hagrid—. No, Harry; ha de ser ara, mentre tothom mira cap a l’altra banda… Va, sisplau…

A en Hagrid li sortia una mica de sang del nas i tenia els dos ulls de vellut. Era la vegada que en Harry el veia de més a prop des que havia tornat a l’escola, i va veure que feia cara de molt angoixat.

—D’acord —va afanyar-se a dir en Harry—. Som-hi.

L’Hermione i ell van tornar a obrir-se pas per la seva renglera, cosa que va fer exclamar-se tots els alumnes que es van haver d’aixecar perquè passessin. Els de la renglera d’en Hagrid, en canvi, no es van queixar, sinó que es van limitar a arronsar-se tant com van poder.

—Us ho agraeixo molt, de veritat —els va dir en Hagrid quan van arribar a les escales, que va baixar sense parar de mirar nerviosament a dreta i esquerra—. Espero que aquella dona no vegi que ens en anem…

—Quina dona? La professora Umbridge? —va dir en Harry—. Segur que no; que no has vist que té tota la patrulla inquisitorial al voltant? Deu comptar que el partit acabarà a bufetades.

—No aniria malament, que hi hagués quatre bufetades —va dir en Hagrid, i es va parar a l’extrem de la graderia per comprovar que a l’extensió de prat que hi havia entre allà on eren i la cabanya no hi havia ningú—; aixins tindríem més temps.

—Què passa, Hagrid? —li va demanar l’Hermione, mirant-lo als ulls amb cara de preocupació mentre travessaven corrents el prat en direcció al llindar del bosc.

—Ara… ara ho veureu —va dir en Hagrid, que va mirar enrere de cop atret pel clamor sobtat que s’acabava d’aixecar a la graderia—. Deu haver marcat algú.

—Segur que ha sigut Ravenclaw —va dir en Harry de mal humor.

—Collonut —va dir en Hagrid, absurdament—. Collonut…

En Harry i l’Hermione van haver de córrer per no quedar ressagats al mig del prat, mentre en Hagrid, al capdavant, mirava enrere cada dos per tres. Quan van arribar a la cabanya, l’Hermione va desviar-se maquinalment cap a l’esquerra en direcció a la porta, però en Hagrid va continuar recte i es va endinsar en la penombra dels arbres del llindar del bosc, on va agafar una ballesta que hi havia arrepenjada en un arbre. De cop en Hagrid es va adonar que no el seguien, i es va tombar.

—Hem d’anar per aquí —els va dir, i va assenyalar enrere fent un gest amb el seu cap esborrifat.

—Ens hem de ficar al bosc? —va dir l’Hermione, desconcertada.

—Sí —va dir en Hagrid—. Vinga, afanyeu-vos, que encara ens descobriran!

En Harry i l’Hermione es van mirar i tot seguit es van endinsar en l’espessor dels arbres darrere en Hagrid, que ja se’ls allunyava a grans gambades i es perdia bosc enllà amb la ballesta a l’espatlla. Van haver de córrer per atrapar-lo.

—Hagrid, per què vas armat? —va voler saber en Harry.

—Per si de cas —va dir en Hagrid, i va arronsar les seves espatlles corpulentes.

—El dia que ens vas ensenyar els vesprals no la portaves, la ballesta —li va dir l’Hermione amb timidesa.

—No, ja ho sé; és que no vam entrar tant en el bosc com hi entrarem ara —va dir en Hagrid—. A més a més, quan hi vam anar en Firenze encara vivia al bosc…

—I què implica, el fet que en Firenze ja no hi visqui? —va voler saber l’Hermione, encuriosida.

—Doncs que ara els altres centaures estan fets una fúria amb mi, vet aquí —va dir en Hagrid en veu baixa—. Abans… no és que fóssim amics, però… però ens respectàvem. Feien la seva, però sempre que volia parlar amb ells venien. Però ara això s’ha acabat.

Va deixar anar un gran sospir.

—En Firenze em va dir que van tenir un disgust quan va accedir a treballar per en Dumbledore —va dir en Harry, i es va entrebancar amb una arrel que sortia de terra perquè s’havia quedat observant el perfil d’en Hagrid.

—És veritat —va dir en Hagrid amb recança—. Però «disgust» no és la paraula; una bona emprenyada, van tenir, més aviat… Si no m’hi arribo a ficar, em sembla que haurien acabat matant en Firenze a coces…

—Van atacar-lo? —va dir l’Hermione amb veu esbalaïda.

—Sí —va dir en Hagrid, amb la veu presa, mentre s’obria camí entre tot de branques baixes—; la meitat del ramat se li va tirar a sobre.

—I tu els vas parar tot sol? —va dir en Harry, sorprès i admirat.

—És clar; no podia quedar-me de braços plegats veient com el mataven, no? —va dir en Hagrid—. Va ser una sort que passés per allà just llavòrens… I esperava que en Firenze ho tindria en compte i que no començaria a fer-me arribar avisos absurds! —va afegir inesperadament amb vehemència.

En Harry i l’Hermione es van mirar, estranyats, però en Hagrid va quedar emmurriat i no va donar més explicacions.

—El cas és —va continuar en Hagrid, amb la respiració una mica més agitada que de costum— que des de llavòrens que els altres centaures estan emprenyats amb mi, i el problema és que tenen molta influència al bosc… Són els éssers més llestos que hi viuen.

—És per això que ens has fet venir, pels centaures? —li va demanar l’Hermione.

—No, no —va dir en Hagrid, remenant el cap amb rotunditat—; no és pas per ells. És clar que podrien embolicar la troca, però… De seguida m’entendreu.

Després d’aquesta conclusió misteriosa va callar i va continuar caminant una estona més, fent una passa per cada tres de les d’ells dos, cosa que feia que en Harry i l’Hermione s’haguessin d’afanyar molt per mantenir el seu ritme de marxa.

Com més s’endinsaven en el bosc el camí s’anava fent cada vegada més emboscat i els arbres creixien cada vegada més junts, fins al punt que semblava que s’estigués fent de nit. No van trigar a deixar enrere la clariana on en Hagrid els havia portat a veure els vesprals, però en Harry no va començar a tenir por fins que en Hagrid no va deixar el camí i es va ficar boscúria endins.

—Hagrid! —va dir en Harry, que, mentre s’obria pas en un bardissar espès que en Hagrid trepitjava sense esforç, va recordar molt vívidament el que li havia passat aquella altra vegada que havia deixat el camí dintre el bosc—. On anem?

—Una mica més enllà —va dir en Hagrid, girant el cap—. Va, Harry, afanya’t; aquí no ens hauríem de separar.

Per culpa de les branques i les bardisses sobre les quals en Harry caminava com si fossin teranyines, però que s’arrapaven a la túnica d’en Harry i l’Hermione i els entrebancaven el pas fins al punt de fer-los passar cada vegada una estona desenganxant-se’n, no els va ser gens fàcil mantenir el ritme d’en Hagrid. En Harry no va trigar a tenir els braços plens de talls i esgarrinxades. Havien arribat a una part tan espessa del bosc que en Harry veia en Hagrid com una massa fosca que es retallava en la penombra. En aquell silenci dens, qualsevol soroll semblava amenaçador. L’espetec d’una branca partida ressonava amb força, i el cruixit o el moviment més petit, encara que l’hagués pogut fer un ocell inofensiu, impulsava en Harry a buscar-ne el causant en la foscor. De cop li va passar pel cap que mai s’havia endinsat tant en el bosc sense trobar-hi un ésser o altre, i el fet de no trobar-ne cap li va semblar un mal averany.

—Hagrid, et fa res que encenguem les varetes? —li va dir l’Hermione en veu baixa.

—Doncs… No; feu, feu —va respondre’ls en Hagrid amb un fil de veu—. Però ben mirat…

De cop es va parar i es va tombar. L’Hermione, que anava just darrere seu, va topar contra ell i va caure d’esquena, però en Harry la va agafar abans que arribés a picar contra terra.

—Valdrà més que parem un moment perquè us posi al corrent de tot… abans que hi arribem —els va dir en Hagrid.

—Ja era hora! —va dir l’Hermione mentre en Harry l’ajudava a posar-se dreta. Tots dos van murmurar «Lumos!» i les puntes de les varetes se’ls van encendre. La cara d’en Hagrid es va dibuixar al mig de la penombra gràcies a la claror dels dos feixos vacil·lants de llum que l’il·luminaven, i en Harry va tornar a veure que hi tenia una expressió d’inquietud i de tristesa.

—Aviam… —va dir en Hagrid—. Resulta que… —Va agafar aire—. La veritat és que tinc tots els números perquè m’acabin despatxant —va dir.

En Harry i l’Hermione es van mirar i van tornar a fixar els ulls en ell.

—Però si fins ara has aguantat… —va dir l’Hermione amb veu indecisa—. Què t’ho fa pensar?

—L’Umbridge es pensa que vaig ser jo qui va deixar entrar aquell ensum al seu despatx.

—I, vas ser tu? —li va sortir a en Harry.

—No; és clar que no! —va dir en Hagrid, indignat—. Es deu pensar que estic al radere de qualsevol cosa que tingui relació amb éssers màgics. Ja sabeu que des del dia que vaig tornar només busca una excusa per desempallegar-se de mi. Jo no me’n vull anar, només faltaria; però si no fos per… daixò… per la circumstància que ara us explicaré… me n’aniria ara mateix per no donar-li la satisfacció de despatxar-me davant de tota l’escola, tal com va fer amb la professora Trelawney.

En Harry i l’Hermione van prorrompre en exclamacions de queixa, però en Hagrid els va fer callar amb un gest de les seves manasses.

—No passa res; així podré ajudar en Dumbledore des de fora l’escola i podré ser útil a l’orde. I tindreu la professora Grubbly-Plank, que segur que farà que tots aproveu l’examen… —La veu li va tremolar i se li va trencar—. No patiu per mi —va afanyar-se a dir quan va veure que l’Hermione se li acostava per donar-li uns copets d’ànim al braç. Va treure’s de la butxaca de l’armilla el gran mocador tacat que hi tenia i es va eixugar els ulls—. Penseu que no us parlaria de res de tot això si les circumstàncies no m’hi obliguessin… Mireu; si me’n vaig… Aviam… No me’n puc anar sense… sense explicar-ho abans a algú… perquè… Necessito que m’ajudeu; i també en Ron, si s’hi anima.

—Compta amb nosaltres —va dir en Harry de seguida—. Què hem de fer?

En Hagrid va inspirar profundament i va picar en Harry a l’espatlla sense dir res, amb tanta força que en Harry va sortir disparat de costat contra un arbre.

—No esperava menys de vosatros —va dir en Hagrid mentre es mocava amb el mocador—; no ho oblidaré mai… Va, som-hi, ja falta poc… Vigileu, aquí, que hi ha ortigues…

Van continuar caminant en silenci durant cosa d’un quart d’hora més, i, quan en Harry estava a punt d’obrir la boca per demanar si faltava gaire, en Hagrid va estirar el braç dret per fer-los parar.

—A poc a poquet —va dir a sota veu—. No fem soroll…

Van avançar una mica més de puntetes i de cop en Harry va veure davant seu un monticle arrodonit de terra, de quasi l’altura d’en Hagrid, que es va imaginar, amb un salt al cor, que devia ser el cau d’alguna bèstia. Tot al voltant del monticle els arbres estaven arrencats de soca-rel, de tal manera que el monticle quedava al mig d’un rodal de terra nua envoltat de piles de troncs i rama que formaven una mena de barricada, darrere la qual s’havien parat en Harry, l’Hermione i en Hagrid.

—Dorm —va dir en Hagrid amb un sospir.

I, efectivament, en Harry va sentir un ronc rítmic i distant que feia pensar moltíssim en un parell de pulmons que respiraven. Va mirar de reüll l’Hermione, que s’havia quedat contemplant el monticle amb la boca entreoberta i cara de por.

—Hagrid —va dir, amb un xiuxiueig que el so d’aquell esser adormit va ofegar quasi del tot—, qui és? —En Harry va trobar que havia formulat la pregunta malament… «Què és?», havia estat a punt de dir ell—. Hagrid, però si ens vas dir… —va continuar l’Hermione, amb la vareta tremolant-li a la mà—. Ens vas dir que no n’havia volgut venir cap!

En Harry va mirar primer l’Hermione i després en Hagrid; de cop va lligar caps, i va tornar a mirar aquell monticle reprimint una exclamació d’horror.

El gran monticle de terra sobre el qual s’haurien pogut acomodar perfectament l’Hermione, en Hagrid i ell, s’inflava i es desinflava al ritme lent d’aquella respiració profunda i sonora. No era cap monticle; era clarament l’esquena arquejada d’un…

—Bé, la veritat és que no volia venir —va dir en Hagrid, amb veu ansiosa—. Però l’havia de fer venir, Hermione, l’havia de fer venir!

—Per què? —li va demanar l’Hermione, que semblava que volgués plorar—. Per què? Ostres, Hagrid!…

—Vaig pensar que si me l’emportava —va dir en Hagrid, que també semblava que estigués a punt de desfer-se en llàgrimes— i… i li ensenyava maneres… podria treure’l del bosc per ensenyar-lo a tothom i demostra’ls-hi que és inofensiu!

—Inofensiu? —va dir l’Hermione amb un esgarip, cosa que va fer que l’ésser gegantí que tenien al davant remugués alt i es regirés adormit i en Hagrid comencés a gesticular desesperadament perquè callés—. Eh que és ell, que t’ha fet tots aquests mals? Com te les has fet, sinó, totes aquestes ferides?

—Encara no coneix la força que té! —va dir en Hagrid amb vehemència—. Però n’està aprenent; ja no pega tant…

—Per això vas trigar dos mesos a tornar! —va dir l’Hermione, esgarrifada—. Ai, Hagrid, per què l’has hagut de fer venir, si no volia? No hauria sigut més feliç amb la seva gent?

—Tots es ficaven amb ell, Hermione, perquè és baixet! —va dir en Hagrid.

—Baixet? —va dir l’Hermione—. Que és baixet, dius?

—No el podia deixar allà, Hermione —va dir en Hagrid, a qui li havien començat a caure les llàgrimes barba avall—; és el meu germà!!!

L’Hermione se’l va quedar mirant amb la boca oberta.

—Què vols dir, amb això, Hagrid? —va dir en Harry, arrossegant la veu—. Que és el teu germà de veritat?

—No; som germanastres —va rectificar en Hagrid—. Es veu que la meva mare es va aparellar amb un altre gegant després de deixar el meu pare, i va tenir en Grep…

—En Grep? —va dir en Harry.

—Sí; almenys és el que et respon quan li demanes com se diu —va dir en Hagrid, inquiet—. No t’entén gaire… He mirat d’ensenyar-li a parlar una mica… Es veu que la meva mare l’estimava tan poc com m’estimava a mi. Per a una geganta, el més important és tenir fills sans i forts, i ell, com a gegant, sempre ha sigut més aviat poqueta cosa… Només fa cinc metros…

—Que baixet! —va dir l’Hermione en to nerviosament sarcàstic—. És un tap de bassa!

—Tothom li pegava sempre; no el podia deixar allà…

—I Madame Maxime també va voler que us l’emportéssiu? —va voler saber en Harry.

—Doncs… Ella de seguida va veure que per a mi era una persona molt important —va dir en Hagrid, retorcent-se les mans—. Però és clar, al cap d’uns quants dies se’n va afartar… i vam tornar per separat. Això sí, em va prometre que no ho diria a ningú…

—I com és que has pogut portar-lo fins aquí sense que se n’hagi adonat ningú? —va dir en Harry.

—Per això vam trigar tant —va dir en Hagrid—. Només podíem viatjar de nit i camps a través. És clar que si vol pot cobrir grans distàncies, però sempre volia tornar-se’n.

—I per què no vas deixar que se n’anés, Hagrid? —va dir l’Hermione, que es va deixar caure sobre un arbre arrencat i es va tapar la cara amb les mans—. Què penses fer-ne, d’un gegant violent que no es vol quedar aquí de cap manera?

—Dona, dir que és «violent» és una mica fort —va dir en Hagrid, que no es parava de retòrcer les manasses tot nerviós—. Haig de reconèixer que estant de mal humor m’ha clavat un parell o tres de pallisses, però ara es porta més bé, molt més bé, està fent una bona adaptació…

—Per a què són les cordes, doncs? —va voler saber en Harry.

Acabava de veure unes cordes gruixudes com amarres que anaven dels troncs dels arbres més grans i més pròxims al lloc on hi havia en Grep d’esquena arronsat a terra.

—L’has de tenir lligat? —li va demanar l’Hermione amb un fil de veu.

—Sí, és que… —va dir en Hagrid, incòmode—. És això que us deia, que encara no coneix la força que té.

En Harry va comprendre de cop per què estranyament no havien vist cap altre ésser viu en aquella part de bosc.

—I què vols que fem, en Harry, en Ron i jo? —va demanar l’Hermione a en Hagrid amb recel.

—Estar per ell quan jo no hi sigui —va dir en Hagrid amb veu escanyada.

En Harry i l’Hermione es van mirar amb expressió abatuda. En Harry va recordar, contrariat, que acabava de prometre a en Hagrid que per ell farien el que fos.

—I això… això què vol dir exactament? —va voler saber l’Hermione.

—Portar-li menjar no, no us penseu! —va afanyar-se a dir en Hagrid—. En això se sap espavilar sol; per això no heu de patir. Sap caçar ocells, cérvols… No; el que necessita és companyia. Me n’aniria molt més tranquil si sapigués que hi ha algú que continua mirant de… d’educar-lo.

En Harry no va dir res. Es va tombar i es va quedar mirant la gegantina figura jacent que dormia davant seu. A diferència d’en Hagrid, que tenia simplement l’aspecte d’una persona de dimensions superiors a les normals, en Grep tenia un aire deforme. Una forma que es distingia a l’esquerra del fals monticle de terra, que en Harry havia pres d’entrada per una roca coberta de líquens, era en realitat el cap d’en Grep. Proporcionalment era molt més gran respecte al cos que no el cap d’un ésser humà, era quasi del tot esfèric i estava recobert d’uns cabells atapeïts i molt arrissats de color d’aram. A l’altura de la closca es distingia la vora d’una orella grossa i carnuda, i feia tot l’efecte que el cap estigués assentat, una mica com el del tiet Vernon, directament sobre les espatlles, sense un coll que els unís. Les espatlles, cobertes pel que semblava un gec brut i marronós fet de pells d’animal cosides rudimentàriament, les tenia molt amples; i, cada vegada que en Grep inspirava, els costats en tibaven les costures. Les cames les tenia arronsades sota el cos. En Harry va distingir-li les plantes dels peus, ronyoses i grosses com trineus i posades l’una sobre l’altra damunt el terra polsós de la clariana.

—Vols que l’eduquem? —va dir en Harry amb veu cavernosa. Ara entenia el sentit de l’advertiment que li havia fet en Firenze: «El que vol fer no li sortirà bé. Hauria de deixar-ho córrer». Segur que els altres éssers que vivien al bosc estaven al corrent dels esforços infructuosos d’en Hagrid per educar en Grep.

—Doncs… sí; només caldria que li parléssiu una mica de tant en tant —va dir en Hagrid, esperançat—. Trobo que si parla amb algú més acabarà entenent que l’apreciem i que ens agradaria que es quedés.

En Harry va mirar l’Hermione, que li va tornar la mirada a través dels dits de la mà amb què es tapava la cara.

—Tant de bo tinguéssim en Norbert aquí, eh? —va dir en Harry, i l’Hermione va fer una rialleta forçada.

—Ho fareu, doncs? —va dir en Hagrid, que no va semblar que hagués entès el que en Harry acabava de dir.

—Farem el que podrem —va dir en Harry, obligat per la promesa que li havia fet—. Farem el que podrem, Hagrid.

—Ja m’ho pensava, Harry, que no em fallaríeu —va dir en Hagrid, amb un somriure trist als llavis i el mocador als ulls una altra vegada—. Però tampoc vull que us hi atabaleu massa, eh? Ja sé que teniu exàmens… Amb una escapadeta amb la capa que fa invisible una vegada a la setmana per donar-li una mica de conversa ja n’hi hauria prou. Prepareu-vos, que el desperto… Us haig de presentar…

—Què? No cal! —va dir l’Hermione, que va fer un bot—. No el despertis, no, Hagrid, de veritat…

Però en Hagrid ja havia passat per sobre del gran tronc ajagut que tenien davant i s’acostava a en Grep. Quan devia tenir-lo a uns tres metres, va agafar una llarga branca partida que hi havia a terra, va girar-se amb un somriure en direcció a en Harry i l’Hermione i va punxar amb força en Grep a l’esquena amb la punta de la branca.

El gegant va fer un bram que va ressonar enmig de la quietud del bosc, cosa que va fer que els ocells de les capçades dels arbres sortissin volant dels seus barrastrals amb esbatec d’ales. Va començar-se a aixecar davant la mirada atònita d’en Harry i l’Hermione, que van notar que el terra tremolava de la força que hi feia amb la mà per posar-se de genolls, i va girar el cap per veure qui l’havia anat a molestar.

—Hola, Grep! —li va dir en Hagrid amb veu falsament alegre mentre s’enretirava amb la branca aixecada per si de cas havia de tornar a punxar-lo—. Que has dormit bé?

En Hagrid i l’Hermione van recular tant com van poder però intentant no perdre de vista en Grep, que estava agenollat entre dos arbres que encara no havia arrencat. Van mirar-li la cara: la tenia espectacularment grossa, i, en la penombra de la clariana, semblava una lluna de color de cendra. Feia l’efecte que les faccions fossin esculpides en una gran bola de pedra. El nas el tenia xato i deforme, i la boca, torta i plena de dents grogues i irregulars de la mida d’una rajola de cuina; els ulls, petits en un gegant, eren d’un to caqui i encara els tenia mig aclucats de dormir. Va acostar-se als ulls els nusos dels dits, que els tenia molt bruts i eren grossos com pilotes de criquet, se’ls va fregar vigorosament i, de cop, es va posar dret amb una velocitat i una agilitat inesperades.

—Déu meu! —va sentir en Harry que deia l’Hermione, esbalaïda, al seu costat.

Els arbres als quals hi havia lligats els altres caps de les cordes que subjectaven els punys i els turmells d’en Grep van grinyolar amenaçadorament. Feia, tal com en Hagrid els havia dit, ben bé cinc metres. Va passejar la mirada al seu voltant amb ulls ensonyats, va allargar una mà grossa com un para-sol de platja, va agafar un niu d’ocell que hi havia a la capçada d’un pi molt alt i, després de girar-lo de cap per avall i comprovar que no hi havia cap ocell, va emetre un grunyit de contrarietat. Els ous van caure a terra com granades, i en Hagrid es va haver de protegir el cap amb els braços.

—Escolta, Grep —li va dir en Hagrid cridant, mentre mirava enlaire amb por que encara li pogués caure algun ou a sobre—, he vingut amb uns amics que vull que coneguis. Saps que et vaig dir que me n’havia d’anar de viatge i que ells et vindrien a cuidar? Te’n recordes, Grep?

Però en Grep es va limitar a emetre un altre rugit greu. Costava de saber si escoltava en Hagrid o si ni tan sols arribava a entendre que els sons que en Hagrid articulava eren paraules amb sentit. Va agafar la capçada del pi i va acostar-la cap a ell, segurament pel simple plaer de veure fins on arribaria quan la deixés anar.

—Va, Grep, això no es fa! —li va dir en Hagrid amb un crit—. Acabaràs arrencant-lo com els altres!

I en Harry va veure que, efectivament, les arrels del pi es començaven a descalçar i s’emportaven tot de pans de terra.

—T’he portat companyia! —li va dir en Hagrid cridant—. Amics! Mira cap avall, cap de suro! T’he portat amics!

—Va, Hagrid, sisplau… —li va dir l’Hermione amb veu suplicant, però en Hagrid havia tornat a aixecar la branca i va clavar una bona punxada a en Grep al genoll.

En Grep va deixar anar la capçada del pi, que es va gronxar perillosament i va deixar caure sobre en Hagrid una pluja d’agulles, i va mirar avall.

—Grep, et presento en Harry! —va dir en Hagrid, i va córrer cap on hi havia en Harry i l’Hermione—. En Harry Potter! Si me n’haig d’anar, et vindrà a veure ell, entesos?

En Grep no s’havia adonat fins aleshores de la presència d’en Harry i l’Hermione, que van veure, esglaiats, que abaixava el seu cap monstruós per observar-los amb els seus ulls ensonyats.

—I aquesta és l’Hermione! Her-mi… —En Hagrid va vacil·lar; es va tombar cap a l’Hermione, i li va demanar—: Et fa res que et digui Hermy, Hermione? És que si no li costarà molt enrecordar-se’n…

—I ara; només faltaria… —va balbucejar l’Hermione.

—Grep, et presento l’Hermy! Ella també vindrà! Eh que és trempada? Així tindràs dos amics per… No, Grep, això no!!!

En Grep havia allargat de cop la mà cap a l’Hermione, però en Harry va agafar l’Hermione i la va estirar cap a darrere l’arbre on era ell, de manera que la mà d’en Grep va rascar l’escorça de l’arbre però es va tancar sense res a dintre.

—Això no es fa, Grep!!! —van sentir que bramava en Hagrid, tots dos aferrats l’un a l’altre darrere l’arbre, somicant i tremolant—. Lleig! No es fa, això d’agafar… Ai!!!

En Harry va treure el cap de darrere el tronc i va veure en Hagrid estirat de panxa enlaire i amb una mà al nas. En Grep, que pel que semblava havia perdut de cop tot interès per ell, s’havia redreçat i tornava a estar distret vinclant el pi cap a ell tant com podia.

—Ja està… —va dir amb veu pastosa en Hagrid, i es va aixecar tocant-se el nas amb una mà mentre amb l’altra agafava la ballesta—. Ja us heu conegut… Aixins us reconeixerà el dia que torneu. Doncs res…

Va aixecar la vista cap a en Grep, que estirava el pi amb una expressió d’immens delit a la seva gran cara rodona mentre les arrels es descalçaven de terra i es partien amb un cruixit.

—Va, per avui ja està bé —va dir—. Què, tornem?

En Harry i l’Hermione van assentir amb el cap. En Hagrid es va tornar a tirar la ballesta a l’espatlla i, agafant-se encara el nas, va començar a obrir camí entre els arbres.

Van passar una estona sense dir res, ni tan sols quan van sentir l’espetec distant que significava que en Grep havia acabat tombant el pi. L’Hermione tenia la cara molt blanca i molt seriosa. En Harry no sabia què dir. Què passaria quan se sabés que en Hagrid havia amagat en Grep al bosc prohibit? I ell li havia promès que en Ron, l’Hermione i ell prosseguirien els seus esforços absolutament inútils per civilitzar aquell gegant! Com podia ser que en Hagrid, fins i tot tenint en compte la gran capacitat que tenia per enganyar-se a si mateix, fos capaç de creure que en Grep arribaria mai a poder conviure amb éssers humans?

—Quiets —va dir en Hagrid de cop en el moment que en Harry i l’Hermione s’esforçaven per travessar després d’ell un espès herbassar de travacavalls. Va treure una fletxa del buirac que portava penjat a l’espatlla i la va posar a la ballesta. En Harry i l’Hermione van aixecar tots dos la vareta; ara que havien deixat de caminar, ells també van sentir fressa a prop.

—Vatua l’olla… —va dir en Hagrid amb un fil de veu.

—Em pensava que t’ho havíem dit, Hagrid —va dir una greu veu masculina—, que ja no eres benvingut al bosc!

D’enmig de la verda entreclaror jaspiada del bosc va sorgir un tors d’home que durant un instant va semblar que se’ls acostava surant a l’aire, però de seguida van veure que tenia la cintura unida insensiblement a un cos castany de cavall. Era un centaure de rostre altiu, pòmuls marcats i llarga cabellera negra. Igual que en Hagrid, anava armat; a les espatlles portava penjats un buirac ple de fletxes i un arc.

—Hola, Magorian —va dir en Hagrid amb recel.

Els arbres de darrere el centaure es van agitar i en van sortir quatre o cinc centaures més. En Harry va reconèixer el cos negre i la cara barbada d’en Bane, amb qui havia coincidit aquella nit de quatre anys enrere en què havia conegut en Firenze. En Bane no va demostrar que conegués en Harry de res.

—Bé —va dir en Bane, amb una sinistra inflexió de veu, i es va tombar tot seguit cap a en Magorian—. Em sembla que va quedar ben clar què faríem a aquest humà si tornava a aparèixer pel bosc…

—«Aquest humà» sóc jo? —va dir en Hagrid, picat—. M’anomeneu així només perquè us vaig impedir de cometre un assassinat?

—No t’hi hauries hagut de ficar, Hagrid —li va dir en Magorian—. Els nostres usos no són els vostres, ni les nostres lleis són les vostres. En Firenze ens ha traït i ens ha deshonrat.

—No sé d’on ho traieu, això —va dir en Hagrid, irritat—. L’únic que ha fet ha sigut ajudar l’Albus Dumbledore.

—En Firenze s’ha fet vassall dels humans —va dir un centaure gris de cara clivellada i adusta.

—Vassall? —va dir en Hagrid amb sarcasme—. S’està limitant a fer un favor a en Dumbledore!

—S’està dedicant a donar a conèixer als humans el nostre saber i els nostres secrets —va dir en Magorian a mitja veu—. I aquesta ignomínia no té perdó.

—Si tu ho dius… —va dir en Hagrid, i va arronsar les espadles—. Però a mi em sembla que us equivoqueu…

—Tu sí que t’has equivocat, humà —va dir en Bane—, tornant al nostre bosc tot i haver-te avisat…

—Escolta un moment —va dir en Hagrid, empipat—; aviam si pares d’una vegada de dir «el nostre bosc», si no et sap greu. Tu no n’has de fer res, de qui hi entra ni qui en surt…

—Ni tu tampoc, Hagrid —va dir en Magorian amb dolçor—. Avui et deixo passar perquè vas acompanyat dels teus plançons…

—No són seus! —va interrompre’l en Bane en to desdenyós—. Són alumnes de l’escola, Magorian! Segur que ja s’han beneficiat dels ensenyaments d’en Firenze, el traïdor.

—Sigui com sigui —va dir en Magorian, sense alterar-se—, matar cries de qualsevol animal és un delicte terrible; i nosaltres no fem mal als innocents. Avui, Hagrid, pots passar; però a partir d’avui no et tornis a acostar per aquests verals. Vas perdre l’amistat dels centaures ajudant a fugir en Firenze, el traïdor.

—No us penseu que una colla de mules tossudes com vosatros m’impedirà entrar al bosc! —va dir en Hagrid, alçant la veu.

—Hagrid —va dir l’Hermione amb veu esporuguida de falset quan va veure que en Bane i el centaure burell començaven a picar a terra amb les potes de davant—, anem-nos-en, sisplau!

En Hagrid va avançar unes quantes passes, encara amb la ballesta aixecada i els ulls clavats amenaçadorament en en Magorian.

—Sabem què amagues al bosc, Hagrid! —va cridar en Magorian quan ja eren una mica enllà i havien deixat de veure els centaures—. I se’ns comença a acabar la paciència!

En Hagrid es va tombar i va semblar que tingués intenció de tornar a anar cap on era en Magorian.

—Doncs n’haureu de tenir mentre hi sigui, perquè el bosc és tant vostro com seu! —va bramar mentre en Harry i l’Hermione l’empenyien amb totes les seves forces, amb les mans sobre l’armilla de pell de talp, perquè continués caminant. Encara amb el front arrufat, va mirar avall, i l’expressió se li va tornar de plàcida sorpresa de veure’ls tots dos empenyent-lo, ben bé com si no se n’hagués adonat fins aleshores.

—Tranquils —els va dir, i es va tornar a posar en marxa amb tots dos esbufegant darrere—. Quines mules tossudes que estan fets, eh?

—Hagrid —li va dir l’Hermione, sense alè, mentre vorejava l’ortigar per on havien passat a l’anada—; si els centaures no volen humans al bosc, no crec que en Harry i jo puguem…

—Bah, ja heu sentit què han dit —va dir en Hagrid, sense donar-hi importància—; que no fan res a les cries… a la canalla, vaja. A més a més, no podem permetre que aquesta trepa ens vingui amb lleis…

—Almenys ho has intentat —va dir en Harry amb un murmuri a l’Hermione, que havia quedat tota abatuda.

Al cap d’una estona van arribar al camí i, després de deu minuts més, el bosc es va començar a esclarissar; van tornar a veure claps de cel blau i, de lluny, els va arribar nítidament remor de crits i aplaudiments.

—Deuen haver tornat a marcar —va dir en Hagrid, i es va parar a recer dels arbres quan ja tenien el camp de quidditch a la vista—. O potser és que s’ha acabat el partit…

—No ho sé —va dir l’Hermione amb veu trista. En Harry se la va mirar i va veure que tenia un aspecte que feia pena: els cabells plens de fulles i branquillons, la túnica estripada per diferents llocs i la cara i els braços esgarrinxats. I va pensar que ell no devia oferir un aspecte gaire millor.

—Em sembla que s’ha acabat! —va dir en Hagrid, forçant la vista—. Mireu; ja hi ha gent que surt; si us afanyeu encara podreu confondre-us-hi, i així ningú sabrà que no hi éreu!

—Ben pensat —va dir en Harry—. Doncs apa, Hagrid; ja ens veurem.

—Com se li acut? —va dir l’Hermione a en Harry amb veu tremolosa quan en Hagrid ja no els podia sentir—. Però, com se li acut?

—Calma’t… —va dir en Harry.

—Que em calmi? —va dir, escandalitzada—. Té un gegant! Té un gegant al bosc! I vol que li ensenyem urbanitat i llenguatge! Això comptant, és clar, que ens deixin passar aquell ramat de centaures d’instints assassins tant d’anada com de tornada! Com se li acut?

—Encara no hem de fer res! —li va dir en Harry en veu baixa, volent tranquil·litzar-la abans d’afegir-se a la riuada d’alumnes de Hufflepuff que xerraven animadament de tornada al castell—. No ens ha demanat que féssim res si no era que el feien fora, i potser això no passarà.

—Però què dius, home! —va dir l’Hermione fora de si, i es va parar tan de cop que els de darrere van haver de fer una finta per esquivar-la—. És clar que el faran fora! I, si t’haig de ser sincera, després del que he vist, aquesta vegada la professora Umbridge hi té tot el dret!

Van quedar un moment callats. En Harry va mirar l’Hermione i va veure que se li omplien els ulls de llàgrimes.

—No ho penses, això que has dit —li va dir en Harry en veu baixa.

—Sí que ho penso… No, no ho penso —va dir, i es va eixugar els ulls d’una revolada—. Però, per què s’ha de complicar tant la vida? I per què ens l’ha de complicar a nosaltres?

—No ho sé…

En Weasley ja no té pas por

quan veu un objecte rodó.

Per això li cantem amb passió:

en Weasley és el millor.



—Aviam si paren de cantar aquesta cançó estúpida d’una vegada! —va dir l’Hermione, abatuda—. Encara no han rigut prou? —Una gran massa d’alumnes pujava prats amunt procedent del camp—. Va, entrem al castell abans que trobem els de Slytherin.

En Weasley quan entra en acció

el cèrcol defensa amb braó.

Ha fet Gryffindor campió.

En Weasley és el millor!



—Hermione… —va dir en Harry, arrossegant la veu.

La cançó sonava cada vegada més fort, però no la cantava cap colla de color verd i plata d’alumnes de Slytherin, sinó una multitud de color vermell i or que avançava lentament cap al castell portant a coll una figura solitària.

En Weasley és el millor.

En Weasley és el millor.

El cèrcol defensa amb braó.

En Weasley és el millor…



—No pot ser… —va dir l’Hermione amb veu apagada.

—Sí que pot ser, sí! —va exclamar en Harry.

—Harry!!! Hermione!!! —va dir en Ron cridant, sense parar d’agitar la copa de plata del campionat de quidditch com un esperitat—. Hem guanyat! Hem guanyat!!!

En Harry i l’Hermione se’l van quedar mirant embadalits mentre els passava pel costat. A la porta del castell hi va haver una mica d’embús i en Ron va picar bastant fort amb el cap contra la llinda, però no semblava que ningú tingués intenció de deixar-lo baixar. Sense parar de cantar, la riuada d’alumnes va acabar entrant al vestíbul i va desaparèixer. En Harry i l’Hermione van quedar-se mirant com entraven, radiants, fins que el ressò dels compassos d’«En Weasley és el millor» es va haver apagat. A l’acte el somriure els va fugir de la cara i es van mirar.

—Val més que no li expliquem res fins demà, no? —va dir en Harry.

—Sí, val més —va dir l’Hermione amb veu trista—. No hi ha pressa.

Van pujar la graonada junts. Davant de la porta de l’entrada, tant l’un com l’altre es van tombar per donar un cop d’ull al bosc prohibit. En Harry va pensar que potser s’ho havia imaginat i prou, però li va semblar veure, a l’horitzó, un estol d’ocells que sortia volant per sobre de les capçades dels arbres, com si algú acabés d’arrencar de soca-rel l’arbre on tenien el niu.





31. Els GNOM


L’eufòria que va envair en Ron arran d’haver ajudat Gryffindor a guanyar in extremis la copa de quidditch no el va deixar concentrar-se en res en tot l’endemà. De l’única cosa que tenia ganes era de parlar del partit, i ni en Harry ni l’Hermione van tenir cap oportunitat de parlar-li d’en Grep. Tampoc ho van intentar gaire, però, perquè cap dels dos volia fer tornar en Ron a la realitat d’una manera tan brutal. Com que encara feia bo, el van convèncer perquè anés a estudiar amb ells a l’ombra del bedoll de vora l’estany, on era més difícil que algú els sentís que no a la sala comunitària. A en Ron la idea no el va atraure gaire d’entrada, perquè li encantava que tots els alumnes de Gryffindor que passaven pel costat de la cadira on seia li donessin un copet de felicitació a l’espatlla (i també sentir els cants ocasionals d’«En Weasley és el millor», evidentment), però va acabar reconeixent que una mica d’aire fresc li provaria.

Van obrir els llibres sota el bedoll i s’hi van instal·lar mentre en Ron els explicava per enèsima vegada la primera parada que havia fet.

—Com que havia deixat passar aquella d’en Davies, és clar, em faltava confiança, però quan vaig veure que venia en Bradley com una bala, vaig pensar: «Va, aquesta la pares!». I vaig haver de decidir en una dècima de segon cap on volava, perquè semblava que ell volgués tirar cap al cèrcol de la dreta (el de la meva dreta, o sigui el de la seva esquerra), però vaig pensar que em volia enganyar i me la vaig jugar i em vaig tirar cap a l’esquerra (o sigui la seva dreta), i… ja vau veure com va anar —va acabar dient amb modèstia, mentre es passava la mà innecessàriament pels cabells perquè li quedessin elegantment despentinats i mirava al seu voltant per si la gent de més a la vora (una colla xerraire d’alumnes de Hufflepuff de tercer) l’havia sentit—. I després, quan en Chambers se’m va plantar al davant al cap de cinc minuts… Què passa? —va voler saber en Ron, que va deixar la frase a mitges quan va veure la cara que feia en Harry—. Per què te’n rius?

—No me’n ric —va afanyar-se a dir en Harry, i va abaixar la vista cap als seus apunts de Transfiguració per tornar a quedar seriós. El que li havia passat era que en Ron li havia recordat poderosament un altre jugador de quidditch de Gryffindor que temps enrere també s’havia acariciat els cabells sota aquell mateix arbre—. És que estic content que hàgim guanyat.

—I amb raó —va dir en Ron arrossegant la veu, assaborint les paraules—. Hem guanyat… Vas veure la cara que va fer la Xo quan la Ginny li va prendre la papallona daurada davant del nas?

—Devia plorar, no? —va dir en Harry amb rancúnia.

—Sí, sí que va plorar; però devia ser de ràbia… —En Ron va arrufar les celles—. Escolta, però bé devies veure com va rebotre l’escombra quan va aterrar, no?

—Doncs… —va fer en Harry.

—Doncs la veritat és que no ho vam veure, Ron —va dir l’Hermione, i va deixar el llibre a terra amb un sospir mirant-lo amb aire compungit—. La veritat és que tant en Harry com jo només vam veure fins al gol que et va fer en Davies.

Va semblar que, del desengany, a en Ron se li desinflessin els cabells que s’havia estat estufant fins aleshores.

—No vau veure el partit, doncs? —va dir amb un fil de veu, mirant-los primer a l’un i després a l’altre—. No em vau veure fer cap parada?

—Doncs… no —va dir l’Hermione, i va allargar una mà per aplacar-lo—. El volíem veure, però ens en vam haver d’anar per força!

—Ah, sí? —va dir en Ron, mentre es posava vermell per moments—. I per què, si es pot saber?

—Ens va venir a buscar en Hagrid —va dir en Harry—. Va decidir-se a explicar-nos per què va tan nafrat des que ha tornat del país dels gegants. Va voler tant sí com no que anéssim al bosc amb ell; ja saps com es posa, quan li agafa una ceba… Doncs resulta…

Van explicar-li l’aventura en cinc minuts. Quan van haver acabat, la cara d’indignació d’en Ron havia passat a ser d’incredulitat absoluta.

—I n’ha portat un i el té amagat al bosc?

—Tal com ho sents —va dir en Harry amb veu lúgubre.

—No pot ser… —va dir en Ron, com si dient-ho ho pogués convertir en una invenció—. No m’ho crec…

—Doncs és veritat —va dir l’Hermione amb fermesa—. En Grep fa cinc metres d’alt, li encanta arrencar pins de sis metres i em coneix —va acabar, aguantant-se el riure— com a «Hermy».

En Ron va fer una rialleta nerviosa.

—I en Hagrid vol…

—Vol que li ensenyem a parlar —va dir en Harry.

—S’ha tornat boig —va dir en Ron amb veu esporuguida.

—Del tot —va dir l’Hermione, sulfurada, mentre passava pàgina del llibre Transfiguració per a iniciats i es quedava observant unes il·lustracions on apareixia un mussol que es transformava en uns binocles de teatre—. No en tinc cap dubte. Per desgràcia, en Harry i jo ens vam veure obligats a prometre-li que ho faríem.

—Doncs haureu de faltar a la vostra promesa —va dir en Ron amb rotunditat—. Home… Per una banda, tenim els exàmens, i, per l’altra, ja fa temps que ens juguem que ens expulsin. Penseu una mica… Què va passar amb en Norbert? Què va passar amb l’Aragog? Sempre que hem tingut tractes amb alguna de les besties d’en Hagrid ens hem acabat ficant en un embolic!

—Ja ho sé; però és que… és que l’hi hem promès —va dir l’Hermione amb un fil de veu.

En Ron es va tornar a allisar els cabells, amb aire preocupat.

—Aviam com anirà —va dir amb un sospir—. Encara no l’han despatxat, en Hagrid; si ha aguantat fins ara, potser aguantarà fins a final de curs i no caldrà que anem a veure en Grep.

Els terrenys del voltant del castell resplendien al sol com si els haguessin acabat de rentar; el cel, net de núvols, s’emmirallava en la llisa superfície lluent de l’estany; els prats, esclatants de verdor, onejaven de tant en tant acariciats pel vent. Havia arribat el mes de juny, però per als alumnes de cinquè això simplement volia dir una cosa: que tenien les proves de GNOM a sobre.

Els professors ja no els posaven deures i consagraven les classes a repassar els temes que creien que podien sortir a l’examen. Aquell ambient aplicat i febril va esborrar del pensament d’en Harry quasi tot el que no fossin els GNOM, però de tant en tant encara es preguntava, a classe de Pocions, si en Llopin devia haver demanat a l’Snape que tornés a fer-li classes d’oclumència. Si l’hi havia demanat, l’Snape havia fet cas omís de la demanda, perquè continuava fent cas omís d’en Harry. A en Harry allò ja li anava bé; ja estava prou enfeinat i prou nerviós per haver de fer classes amb l’Snape a sobre. A més a més, tenia la sort que l’Hermione anava tan atrafegada que no tenia esma d’atabalar-lo amb l’assumpte de l’oclumència; es passava moltes estones parlant sola i no feia peces de roba per als elfs des de feia dies.

A mesura que els GNOM s’acostaven, hi va haver més alumnes que van començar a comportar-se d’una manera estranya. L’Ernie Macmillan havia agafat el desagradable costum de demanar a tothom quin ritme d’estudi tenien.

—Vosaltres, quantes hores creieu que estudieu al dia? —va demanar a en Harry i a en Ron mentre feien cua per entrar a classe de Botànica, amb ulls de boig.

—No ho sé —va dir en Ron—. Unes quantes.

—Més de vuit, o menys?

—Menys, diria jo —va dir en Ron amb cara d’esglai.

—Jo en faig vuit —va dir l’Ernie inflant el pit—; vuit o nou. Estudio una hora cada dia abans d’esmorzar. De mitjana en faig vuit. Un dissabte o un diumenge que rendeixi en puc arribar a fer deu. Dilluns en vaig fer nou i mitja. Dimarts no tant; només en vaig fer set i tres quarts. I dimecres…

En Harry va agrair enormement a la professora Coliflor que en aquell moment els fes passar a l’hivernacle número tres, perquè així l’Ernie va interrompre la seva enumeració.

Per la seva banda, en Draco Malfoy havia trobat una manera diferent de fer agafar por a la gent.

—Aprovar no depèn tant del que sàpigues —van sentir que deia a en Crabbe i a en Goyle en veu alta davant la porta de l’aula de Pocions uns quants dies abans que comencessin els exàmens— com de la gent que puguis conèixer. Per exemple, el meu pare és amic des de fa anys de la directora de la Junta Examinadora de Bruixots, la Griselda Marchbanks, que ha vingut alguna vegada a casa a sopar…

—Vosaltres creieu que és veritat? —va dir esbalaïda l’Hermione a en Harry i a en Ron amb un xiuxiueig.

—Si ho és, no hi podem fer res —va dir en Ron desanimat.

—Jo no crec que sigui veritat —va dir en Neville darrere seu en veu baixa—, perquè la Griselda Marchbanks és amiga de la meva àvia i no ha fet mai cap referència als Malfoy.

—Com és, Neville? —va afanyar-se a demanar-li l’Hermione—. És severa?

—És una mica com la meva àvia, de fet —va dir en Neville, acoquinat.

—Però no et perjudicarà, suposo, que la coneguis, no? —li va dir en Ron per animar-lo una mica.

—No crec que hi influeixi gens —va dir en Neville, més abatut encara—. La meva àvia sempre està dient a la senyora Marchbanks que no tinc tants dots com el meu pare… Bé, de fet a Sant Mungo ja vau veure com és…

En Neville es va quedar amb els ulls clavats a terra. En Harry, en Ron i l’Hermione es van mirar, però no van saber què dir-li. Era la primera vegada que en Neville feia referència al dia que s’havien trobat a l’hospital dels bruixots.

Entre els alumnes de cinquè i de setè, d’altra banda, va florir tot un mercat negre de productes que pretesament ajudaven a concentrar-se, a tenir més agilitat mental i a mantenir-se despert. En Harry i en Ron van tenir la temptació de comprar una ampolla d’elixir cerebral del bruixot Baruffio a un alumne de Ravenclaw de sisè que es deia Eddie Carmichael, que els va assegurar que gràcies a aquell elixir havia tret els seus nou GNOM del curs anterior, i els n’oferia mig litre al preu irrisori de dotze galions. En Ron va jurar a en Harry que li tornaria la seva meitat de seguida que sortís de Hogwarts i trobés feina, però l’Hermione va confiscar l’ampolla a l’Eddie Carmichael abans que tanquessin el tracte i la va buidar al vàter.

—Hermione, però si l’hi volíem comprar! —es va exclamar en Ron.

—No siguis burro —li va replicar ella—. L’urpa de drac en pols d’en Harold Dingle et faria el mateix servei.

—En Dingle té urpa de drac en pols? —va voler saber en Ron, tot interessat.

—Ja no —va dir l’Hermione—. També l’hi he confiscat. Però ni una cosa ni l’altra no fan res.

—L’urpa de drac sí! —va dir en Ron—. Diuen que és una passada, que t’estimula molt el cervell i et tornes molt llest durant unes quantes hores… Va, Hermione, passa-me’n un pessic, sisplau; de mal segur que no me’n farà…

—Sí que te’n faria —va dir l’Hermione en to sever—. He mirat què era, i he vist que en realitat són excrements secs de doxi…

Aquesta notícia va fer passar a en Harry i a en Ron totes les ganes de prendre estimulants del cervell.

A la classe següent, que era de Transfiguració, se’ls va informar dels horaris d’examen i del protocol a seguir.

—Com poden veure —va dir la professora McGonagall a la classe mentre copiaven de la pissarra els dies i les hores dels exàmens—, tenen tots els GNOM repartits en dues setmanes consecutives. Faran els exàmens teòrics al matí i els pràctics a la tarda. L’examen pràctic d’Astronomia tindrà lloc, naturalment, a la nit.

»Els haig d’advertir que als fulls d’examen s’han fet encanteris anticopiadors infal·libles. A l’examen estaran prohibides les plomes rajarespostes, com també estaran prohibits els recordatoris, les xuletes de puny de camisa i la tinta autocorrectora. A cada curs, pel que sembla, desgraciadament hi ha com a mínim un alumne que es pensa que podrà eludir el reglament de la Junta Examinadora de Bruixots. Espero, si més no, que no sigui cap alumne de Gryffindor. La nostra nova… directora —va dir la professora McGonagall, pronunciant “directora” amb la mateixa expressió de cara que feia la tieta Petúnia cada vegada que contemplava una taca que es resistia a anar-se’n— ha demanat als caps de residència que diguin als seus alumnes que qui copiï serà castigat amb la màxima severitat; perquè en aquest cas, com és evident, les notes dels exàmens perjudicarien la imatge que la nova directora vol donar de l’escola… —La professora McGonagall va deixar anar un petit sospir, i en Harry va veure que se li dilataven els forats del nas—. Tot i així, això no és motiu perquè deixeu de procurar fer-ho tan bé com pugueu. Heu de pensar en el vostre futur.

—Una pregunta, professora —va dir l’Hermione amb el dit aixecat—; quan les sabrem, les notes?

—Us farem arribar un mussol durant el mes de juliol —va dir la professora McGonagall.

—Perfecte —va murmurar audiblement en Dean Thomas—; així no ens hi haurem d’encaparrar fins a les vacances.

En Harry es va imaginar assegut a la seva habitació del carrer Privet al cap de sis setmanes, esperant les notes dels GNOM. «Mira», va pensar amb tristor, «almenys aquest estiu segur que reps alguna carta».

El primer examen, el teòric d’Encanteris, estava programat per dilluns al matí. En Harry va accedir a veure com ho portava l’Hermione diumenge havent dinat, però no va trigar a penedir-se’n; estava molt nerviosa, no parava d’agafar-li el llibre per comprovar que li havia donat la resposta del tot bé, i va acabar clavant-li un cop molt fort al nas sense voler amb el caire de Sortilegis que han fet història.

—Fes-ho tu sola! —va dir amb decisió mentre li tornava el llibre amb els ulls enllagrimats.

Al mateix temps, en Ron llegia els apunts d’Encanteris de dos anys tapant-se les orelles amb dos dits i movent la boca sense emetre cap so; en Seamus Finnigan estava estirat a terra de panxa enlaire recitant la definició d’un encanteri substantiu mentre en Dean li prenia la lliçó al Llibre d’encanteris, nivell 5; i la Parvati i la Lavender, que practicaven encanteris locomotors bàsics, feien córrer l’una la capsa de llapis de l’altra al voltant de la vora de la taula.

Aquell dia tots van sopar escagarrinats. En Harry i en Ron no van parlar gaire, però van menjar amb gana, perquè s’havien passat tot el dia estudiant. L’Hermione, en canvi, no va parar en tota l’estona de deixar el ganivet i la forquilla sobre la taula per ajupir-se a agafar la motxilla i treure’n un llibre o altre per mirar alguna il·lustració o alguna dada. En Ron va estar a punt de dir-li que si no feia un bon àpat no dormiria en tota la nit, però de cop a l’Hermione li va relliscar la forquilla dels dits i li va anar a caure amb estrèpit al plat.

—Valga’m Déu —va dir, amb un fil de veu, amb els ulls clavats a la porta del vestíbul—. Pot ser que siguin els examinadors?

En Harry i en Ron es van girar sense aixecar-se del banc. Al llindar del Gran Saló van veure la professora Umbridge acompanyada d’un grup reduït de bruixes i bruixots que semblaven molt vells. En Harry va tenir la satisfacció de veure que la professora Umbridge feia cara d’estar molt nerviosa.

—Anem-nos-els a mirar de més a prop? —va dir en Ron.

En Harry i l’Hermione van assentir amb el cap, i es van acostar a la doble porta que comunicava amb el vestíbul. Quan van arribar al llindar van afluixar el pas i van passar pel costat dels examinadors molt a poc a poc. En Harry es va imaginar que la senyora Marchbanks devia ser la bruixa menuda i encorbada amb qui la professora Umbridge parlava amb deferència, que tenia una cara tan clivellada que semblava que l’hi haguessin embolicat amb teranyines. Semblava que la senyora Marchbanks sordegés una mica, perquè, tot i estar separades només un pam i mig, responia a la professora Umbridge en veu molt alta.

—Molt bé, ha anat el viatge, molt bé; ja ens el coneixem, el camí! —deia, enfarfollant-se—. Per cert, fa dies que no tinc notícies d’en Dumbledore! —va afegir, i va recórrer el vestíbul amb la mirada com si comptés veure’l sortir de cop d’algun traster—. No deu saber pas on és?

—No en tinc ni idea —va dir la professora Umbridge, que va dirigir una mirada malèvola a en Harry, en Ron i l’Hermione, que s’havien quedat romancejant al peu de l’escalinata mentre en Ron feia veure que es cordava la sabata—. Però no crec que el senyor conseller d’Afers Màgics trigui a localitzar-lo.

—Ho dubto —va dir cridant la menuda senyora Marchbanks—, si més no si en Dumbledore no vol que el trobin! Ja l’hi dic jo, que el vaig examinar personalment en Transfiguració i Encanteris quan va fer els MAG… Va fer coses que no havia vist fer a ningú amb una vareta.

—És clar, és clar… —va dir la professora Umbridge mentre en Harry, en Ron i l’Hermione pujaven l’escalinata de marbre a pas de tortuga—. Però permetin-me que els acompanyi a la sala de professors; segur que els ve de gust una tassa de te després del viatge.

Va ser un vespre carregat de neguit. Tothom va voler fer una repassada d’última hora, però no va semblar que ningú en tragués gaire suc. En Harry se’n va anar a dormir d’hora, però no acabava d’agafar el son. Va recordar l’entrevista d’orientació professional que havia fet, i l’afirmació plena d’ira de la professora McGonagall que l’ajudaria a ser un auror ni que fos l’última cosa que fes. Ara que tenien els exàmens a sobre, va pensar que li hauria agradat manifestar una ambició professional més assequible. Estava convençut que no era l’únic que estava despert, però cap dels seus companys d’habitació tampoc deia res; i així, de mica en mica, un per un, tots es van anar adormint.

L’endemà a l’hora d’esmorzar no hi havia cap alumne de cinquè que parlés gaire: la Parvati practicava encantaments a sota veu i feia trontollar el saler que tenia al davant; l’Hermione rellegia Sortilegis que han fet història tan de pressa que no se li veien les pupil·les; i a en Neville no parava de caure-li el ganivet i la forquilla i de tombar-se-li la melmelada.

Havent esmorzat, els alumnes de cinquè i de setè van anar a fer temps al vestíbul mentre els altres anaven a classe; i, a dos quarts de deu, els van anar cridant classe per classe perquè tornessin a entrar al Gran Saló, que havia sigut habilitat exactament tal com en Harry l’havia vist al pensiu quan el seu pare, en Sírius i l’Snape havien fet els exàmens de GNOM: en lloc de les taules de les quatre residències hi havien col·locat tot de taules individuals, totes encarades a la taula de professors del fons de la sala, des d’on la professora McGonagall els observava. Quan tots es van haver assegut i van haver callat, la professora McGonagall va dir «Poden començar», i va girar un enorme rellotge de sorra que tenia sobre la taula, on també hi havia plomes, tinters i pergamí per a qui en necessités.

En Harry va girar el full d’examen, amb el cor bategant-li de pressa —tres rengleres a la seva dreta i quatre files més endavant, l’Hermione ja gargotejava—, i va abaixar la vista per llegir la primera pregunta: «a) Digues el nom de l’encanteri que fa volar els objectes, i b) descriu el moviment de vareta que s’hi fa».

A en Harry li va venir a la memòria el record d’un garrot que s’enlairava i tot seguit queia amb força sobre la closca d’un troll… Va dibuixar-se-li un somriure a la boca, va inclinar-se sobre el full i es va posar a escriure.

—No era gaire difícil, eh que no? —va dir l’Hermione tota nerviosa al vestíbul, dues hores més tard, encara amb el full de l’examen a la mà—. No m’he pogut lluir gaire en la pregunta de la «bruixeria de l’alegria», perquè m’ha faltat temps. Hi heu posat el contramalefici del singlot? Jo no sabia si posar-lo o no, perquè el trobava massa… I, a la pregunta vint-i-tres…

—Hermione —va dir en Ron amb veu severa—, no hi tornem… Sempre has de voler repassar tot l’examen, com si no fos poc haver-lo hagut de fer!

Els alumnes de cinquè van dinar amb la resta de l’escola (les taules de totes quatre residències tornaven a ser al Gran Saló a l’hora de dinar), i havent dinat es van congregar en una petita sala contigua al Gran Saló, on s’havien d’esperar fins que els cridessin per fer l’examen pràctic. Van començar a fer-los passar en ordre alfabètic per grupets; els que quedaven, mentrestant, es dedicaven a murmurar encantaments i fer moviments de vareta, que alguna vegada clavaven sense voler a l’esquena o a l’ull d’un company.

Van dir el nom de l’Hermione. Tremolant, l’Hermione va sortir de la sala juntament amb l’Anthony Goldstein, en Gregory Goyle i la Daphne Greengrass. Els alumnes que havien acabat no tornaven a la sala, de manera que en Harry i en Ron no van poder saber com li havia anat a l’Hermione.

—Segur que li ha anat be; pensa que en una de les proves d’Encanteris va treure un cent vint sobre cent —va dir en Ron.

Al cap de deu minuts, el professor Flitwick va dir:

—Parkinson, Patsy; Patil, Padma; Potter, Harry.

—Sort —va dir en Ron amb un fil de veu. En Harry va entrar al Gran Saló, aferrant la vareta amb tanta força que la mà li tremolava.

—Pot anar amb el professor Tofty, Potter —va dir amb la seva veueta el professor Flitwick, que era al llindar de la porta. Va assenyalar a en Harry un dels examinadors, que semblava el més vell i més cap-pelat de tots i que estava assegut darrere una tauleta de l’altra punta del saló, no gaire lluny de la professora Marchbanks, que en aquells moments examinava en Draco Malfoy.

—I vostè és en Potter? —va dir el professor Tofty, que, després de consultar els seus papers, s’havia quedat mirant a través del pinçanàs com en Harry s’acostava—. Vostè és el famós Potter?

En Harry va veure de reüll que en Malfoy el mirava amb menyspreu, i que el got de vi que mantenia en suspensió en l’aire queia a terra i es trencava. En Harry no va poder evitar fer una rialleta, i el professor Tofty el va correspondre amb un somriure d’ànim.

—Així m’agrada —va dir, amb una veu tremolosa de vell—; que no estigui nerviós. Aviam, m’agradaria que fes fer uns quants salts mortals enrere a aquesta ouera.

En conjunt, a en Harry li va semblar que li havia anat força bé. L’encanteri enlairador li havia sortit infinitament més bé que a en Malfoy, però li sabia greu haver confós el sortilegi acoloridor amb l’embruix de fer créixer, perquè la rata que havia de fer tornar de color taronja se li va començar a inflar i ja era gran com un toixó quan va reaccionar. S’alegrava que l’Hermione no ho hagués presenciat, i després no l’hi va comentar. A en Ron, en canvi, sí que l’hi podia explicar; una vegada en Ron havia transformat a taula un plat en un bolet gegantí, i encara ara no sabia com ho havia fet.

Al vespre no els va quedar temps per descansar; havent sopat van anar de dret a la sala comunitària i es van dedicar a repassar Transfiguració de cara a l’examen de l’endemà. En Harry, quan se’n va anar a dormir, tenia al cap un garbuix de sortilegis i teories sobre sortilegis.

L’endemà al matí, a l’examen de teoria, no va recordar la definició de sortilegi de transformació, però el pràctic li hauria pogut anar molt pitjor. Si més no, va aconseguir fer volatilitzar tota la seva iguana, mentre que la pobra Hannah Abbott, que era a la taula del costat, es va posar molt nerviosa i va transformar la fura que li havien posat en un estol de flamencs que va interrompre l’examen deu minuts, el temps que van trigar a atrapar-los i treure’ls del Gran Saló.

Dimecres van fer l’examen de Botànica (a part d’una mossegadeta que li va fer un gerani dentat, en Harry va considerar que n’havia sortit força airós), i, dijous, Defensa contra les Forces del Mal. En Harry, per primera vegada, va tenir la sensació que li havia anat prou bé per aprovar. No va tenir cap dubte amb les preguntes de teoria, i, durant l’examen pràctic, es va complaure especialment a fer tots els contramaleficis i sortilegis defensius que havia de fer davant de la professora Umbridge, que mirava amb aire distant des del costat de la porta del vestíbul.

—Bravo! —va exclamar el professor Tofty, que tornava a examinar en Harry, quan en Harry va fer un impecable encantament repel·lent contra un impostorus—. Excel·lent! Bé, no li demano que faci res més… No, esperi… —Va inclinar-se una mica endavant—. Un meu amic íntim, el senyor Tiben Ogden, m’ha dit que sap produir patrons… Li apujaria la nota si…

En Harry va aixecar la vareta, va mirar la professora Umbridge als ulls i es va imaginar que la feien fora de l’escola.

—Expecto patronum!

De la punta de la vareta va sortir el seu cérvol platejat, que es va posar a córrer al voltant del Gran Saló. Tots els examinadors van girar el cap per veure com feia la volta. Quan es va esvair, convertit en una boirina de plata, el professor Tofty es va posar a aplaudir entusiasmat amb les seves mans nuoses de venes marcades.

—Molt bé! —va dir—. Molt bé, Potter; ja se’n pot anar.

Quan en Harry va passar pel costat de la professora Umbridge, ja al llindar de la porta, van entremirar-se. A la boca grossa i entreoberta de la professora Umbridge es dibuixava un somriure malèvol, però en Harry no en va fer cas. Si no anava errat, acabava de passar un GNOM amb una nota d’excel·lent; però no pensava dir-ho a ningú, per si de cas.

Divendres, en Harry i en Ron van tenir el dia lliure, mentre que l’Hermione va haver de fer l’examen de Caràcters Rúnics Antics; i, com que tenien tot el cap de setmana per estudiar, van aprofitar el dia per descansar. Estirats i emmandrits, van quedar-se jugant a escacs màgics al costat de la finestra oberta, per on entrava un acariciador ventet suau d’estiu. En Harry va distingir en Hagrid al fons, fent classe al llindar del bosc. Mentre estava entretingut pensant quins éssers devien estudiar —va arribar a la conclusió que devien ser unicorns, perquè els alumnes reculaven una mica—, el forat del retrat es va obrir i s’hi va esquitllar l’Hermione amb cara de molt pocs amics.

—Com t’han anat, els caràcters rúnics? —li va demanar en Ron amb un badall, desemperesint-se.

—He traduït malament ehwaz —va dir l’Hermione, enfurismada—. Significa «aliança», no «defensa»; m’he confós amb eihwaz.

—Dona, si només és això… —va dir en Ron—. Segur que encara trauràs un…

—Va, calla! —va dir l’Hermione, empipada—. Una equivocació així pot fer decantar la balança cap a l’aprovat o cap al suspens. A part d’això, han ficat un altre ensum al despatx de la professora Umbridge. No sé com el deuen haver fet passar per la porta nova, però hi acabo de passar pel davant i la professora Umbridge cridava com una histèrica, com si li hagués volgut arrencar un tros de cama…

—Perfecte —van dir en Harry i en Ron alhora.

—Com, perfecte? —va dir l’Hermione, encesa—. Que no us en recordeu, que creu que ho fa en Hagrid? Voleu que despatxin en Hagrid o què?

—Ara fa classe; no l’hi pot encolomar a ell —va dir en Harry assenyalant cap a la finestra.

—A vegades ets ben innocent, Harry. Que et penses que la professora Umbridge esperarà a tenir cap prova? —va dir l’Hermione, que semblava decidida a continuar sulfurada, i va anar-se’n de dret cap a les dependències de les noies i va tancar la porta de cop.

—Quin caràcter més dolç que té aquesta noia —va dir en Ron en veu molt baixa, i va empènyer endavant la reina perquè anés a matar un dels alfils d’en Harry.

L’Hermione va estar de mal humor durant quasi tot el cap de setmana, però a en Harry i a en Ron no els va costar gaire desentendre-se’n perquè es van passar quasi tot dissabte i tot diumenge estudiant per a l’examen de Pocions de dilluns, que era el que més por feia a en Harry perquè sabia que podia engegar a rodar les seves ambicions de ser auror. Com era d’esperar, l’examen de teoria li va resultar difícil, tot i que li va semblar que a la pregunta sobre la poció de la mutació trauria la nota màxima; com que n’havia pres d’amagat a segon, va descriure’n els efectes amb tot detall.

El de pràctica, a la tarda, no va ser tan temible com s’esperava. Com que no hi era l’Snape, va notar que estava molt més relaxat que de costum a l’hora de fer la poció. En Neville, que feia l’examen molt a prop d’en Harry, també tenia un aspecte més alegre que quan era a classe de Pocions. Quan la professora Marchbanks va dir «Apartin-se de la marmita, sisplau; s’ha acabat l’examen», en Harry va tapar el seu pot de mostra amb la sensació que, tot i que segur que no trauria nota, amb una mica de sort aprovaria.

—Només falten quatre exàmens —va dir la Parvati amb aire cansat mentre s’encaminaven cap a la sala comunitària de Gryffindor.

—Només, diu! —va exclamar l’Hermione—. A mi encara em queda Magimàtica, que segur que és l’assignatura més forta de totes!

Cap dels seus companys es va atrevir a replicar-li, de manera que no va poder descarregar tot el seu mal humor contra ningú i es va haver de conformar a renyar uns quants alumnes de primer que reien massa alt a la sala comunitària.

En Harry volia de totes passades treure bona nota a l’examen de dimarts de Criança de Criatures Màgiques per fer quedar bé en Hagrid. L’examen pràctic el van fer a la tarda en un tros de prat contigu al bosc prohibit, on els alumnes havien d’identificar correctament un knarl confós entre una dotzena d’eriçons (el truc era oferir-los llet un per un: els knarls, que són uns éssers desconfiats dotats d’espines amb moltes propietats màgiques, acostumen a enfurismar-se davant del que consideren un intent d’emmetzinament); després havien de demostrar que sabien com es tractaven els ballestrincs, alimentar i netejar un cranc de foc sense sofrir cap cremada greu i triar, entre tot de menjar diferent, el règim que s’hauria de donar a un unicorn malalt.

En Harry va veure que en Hagrid mirava a fora per la finestra de la cabanya amb inquietud. Quan l’examinador, que aquesta vegada era una bruixa rabassuda, va dir a en Harry amb un somriure que ja se’n podia anar, en Harry va fer senyal de victòria a en Hagrid aixecant el dit gros abans de tornar cap al castell.

L’examen teòric d’Astronomia, que era dimecres al matí, li va anar força bé. En Harry no hauria sabut dir segur si havia posat bé els noms de tots els satèl·lits de Júpiter, però no va dubtar gens sobre si n’hi havia cap que estigués cobert de mel o no. Per fer l’examen pràctic havien d’esperar fins al vespre, i van dedicar la tarda a fer l’examen de Futurologia.

Tot i ser conscient que Futurologia no era el seu fort, en Harry va considerar que l’examen li havia anat fatal. Tant hauria pogut veure imatges en moviment a la bola de cristall com a la superfície de la taula, perquè la bola no li va voler mostrar res; va atabalar-se moltíssim a l’hora de llegir les fulles del te, i va dir que li semblava veure que la professora Marchbanks coneixeria un home corpulent, moreno i avorrit; i va coronar el desastre confonent la ratlla de la vida de la professora Marchbanks amb la ratlla del cap i informant-la que s’hauria hagut de morir el dimarts de la setmana anterior.

—Aquesta l’havíem de suspendre, home —va dir en Ron amb abatiment mentre pujaven l’escalinata de marbre. Acabava d’aixecar l’ànim d’en Harry comentant-li que, just després d’haver explicat a l’examinador amb tot detall que a la bola de cristall hi veia un home molt lleig amb una berruga al nas, havia aixecat el cap i s’havia adonat que el que li acabava de descriure era el reflex de la cara de l’examinador a la bola.

—El que hauríem hagut de fer d’entrada és no triar aquesta assignatura ridícula —va dir en Harry.

—També la podem deixar ara.

—Sí —va dir en Harry—. Ja no cal que continuem fent veure que ens interessa què passa quan Júpiter i Urà són massa propicis.

—I a partir d’ara no penso patir més si veig que les fulles de te de la tassa diuen «Ron, t’has de morir»; les llençaré a la galleda de les escombraries, que és on han d’anar.

Mentre en Harry encara reia, l’Hermione els va atrapar amb una correguda. En Harry va parar de riure a l’acte, per si aquella manifestació d’alegria la molestava.

—Em sembla que Magimàtica m’ha anat bastant bé —va dir l’Hermione, i tant en Harry com en Ron van sospirar descansats—. Va, tenim el temps just per donar un cop d’ull a la carta celeste abans de sopar…

A les onze, quan van arribar al capdamunt de la torre d’Astronomia, van veure que feia una nit perfecta per observar les estrelles, perquè no feia vent i no hi havia ni un núvol. Tots els voltants del castell estaven banyats per la claror platejada de llima, i feia fresca. Cadascú es va encaminar cap al seu telescopi així que la professora Marchbanks els ho va ordenar, i tot seguit es van posar a omplir la carta celeste en blanc que els havien donat.

La professora Marchbanks i el professor Tofty passejaven entre ells i miraven com hi indicaven la posició exacta de les estrelles i els planetes que observaven. Tot era silenci tret del fru-fru dels pergamins, algun grinyol d’un telescopi quan el fixaven al trípode i el gargoteig de moltes plomes. Va passar mitja hora, una hora; els petits rectangles de llum daurada que es retallaven sobre la foscor dels prats van anar desapareixent un per un a mesura que els llums del castell s’apagaven.

Quan en Harry acabava de representar la constel·lació d’Orió a la seva carta, però, la doble porta d’entrada al castell es va obrir sota mateix del parapet on era i la llum es va escampar per la graonada de pedra i un tros de prat enllà. En Harry va mirar avall mentre ajustava una mica la posició del telescopi i va veure cinc o sis ombres allargades sobre l’herba vivament il·luminada que van desaparèixer quan els batents es van tornar a tancar i els prats van quedar sumits una altra vegada en la foscor.

En Harry va tornar a aplicar l’ull al telescopi i va enfocar-lo per observar Venus. Quan va abaixar la mirada cap a la carta per assenyalar-hi el planeta, alguna cosa el va distreure; va quedar amb la ploma sobre el pergamí i, forçant la vista en direcció a la foscor dels prats, va distingir cinc figures que hi passaven. Si haguessin estat immòbils i la lluna no els hagués il·luminat el cap no s’haurien pogut destriar del terreny fosc per on caminaven. Fins i tot de tan lluny, però, a en Harry li va semblar, amb un salt al cor, que reconeixia el caminar de la figura més baixa, que feia tot l’efecte que encapçalés el grup.

No se li va acudir cap motiu pel qual la professora Umbridge pogués sortir a fer una passejada passada la mitjanit, i encara menys acompanyada per quatre persones més. De cop algú va estossegar darrere seu i va recordar que estava fent un examen. Li havia fugit del cap la posició de Venus. Va tornar a encastar l’ull al telescopi, va localitzar-lo una altra vegada i, quan ja tornava a estar a punt d’assenyalar-lo a la carta, amb l’orella atenta a qualsevol soroll estrany, va sentir un truc distant que va ressonar en la solitud de la nit i que va anar seguit del lladruc apagat d’un gos gros.

Va aixecar el cap, amb el cor bategant-li fort. Hi havia llum a les finestres de la cabanya d’en Hagrid, i les persones que havia vist travessant els prats s’hi veien retallades a contraclaror. Va obrir-se la porta i va poder veure clarament que cinc siluetes nítidament definides travessaven el llindar. La porta es va tornar a tancar sense que se sentís res.

En Harry estava molt neguitós. Va girar el cap per comprovar si en Ron o l’Hermione havien vist el mateix que ell, però just en aquell moment va passar la professora Marchbanks per darrere seu i, com que no volia que semblés que intentava donar un cop d’ull a l’examen d’algú altre, en Harry es va afanyar a inclinar el cap sobre la seva carta celeste i va fer veure que hi afegia anotacions mentre que en realitat mirava per sobre del parapet de la torre en direcció a la cabanya d’en Hagrid. Ara les siluetes passaven i tornaven a passar per darrere les finestres de la cabanya i tapaven momentàniament la llum.

Va notar-se els ulls de la professora Marchbanks clavats al clatell, va tornar a aplicar l’ull al telescopi i va quedar-se mirant la Lluna tot i haver-ne assenyalat la posició una hora enrere; quan la professora Marchbanks va haver passat, però, va sentir un bram llunyà, procedent de la cabanya, que va ressonar a través de la nit i va arribar nítidament al capdamunt de la torre d’Astronomia. Alguns dels companys del voltant d’en Harry van apartar la vista del telescopi i van dirigir la mirada cap a la cabanya d’en Hagrid.

El professor Tofty va fer una altra estossegadeta.

—Vinga, nois; vinga, noies; estiguin pel que fan —va dir amb dolçor.

La majoria van tornar a mirar pel telescopi. En Harry va mirar cap a la seva esquerra i va veure que l’Hermione tenia els ulls clavats en la cabanya d’en Hagrid.

—Ehem… Els queden vint minuts —va dir el professor Tofty.

L’Hermione va tenir un sobresalt i va tornar a concentrar-se en la carta celeste. En Harry va mirar-se la seva, es va adonar que a Venus havia posat el nom de Mart i es va inclinar per corregir-ho.

De la banda dels prats els va arribar un espetec molt fort. Uns quants alumnes es van queixar de mal perquè es van enfonsar el telescopi a la cara de la pressa per veure què passava.

La porta de la cabanya d’en Hagrid era oberta de bat a bat. Gràcies a la llum que en sortia, van distingir amb força claredat una figura corpulenta que bramava i brandava els punys, envoltada per cinc persones que, si s’havia de jutjar pels feixos prims de llum vermella que dirigien cap a ell, devien voler-lo estabornir entre totes.

—Deixeu-lo! —va cridar l’Hermione.

—Senyoreta! —va dir el professor Tofty amb veu escandalitzada—. És en un examen!

Però tothom havia deixat d’estar per la carta celeste. A tocar de la cabanya d’en Hagrid continuaven veient-se ràfegues de rajos de llum vermella, però semblava que a en Hagrid li rebotessin; continuava dret i, pel que li semblava a en Harry, encara presentava batalla. En la foscor ressonaven crits i xiscles.

Un home va cridar:

—Tingues una mica de seny, Hagrid!

En Hagrid va bramar:

—Ni seny ni punyetes! A mi no se’m fa fora així, Dawlish!

En Harry va distingir la silueta llunyana de l’Ullal, que tractava de defensar en Hagrid saltant a sobre dels bruixots que l’envoltaven fins que un conjur d’estaborniment el va encertar de ple i va caure a terra. En Hagrid va proferir un udol de ràbia, va aixecar de terra l’autor del conjur i el va engegar cosa de tres metres lluny, amb el resultat que l’agressor no es va tornar a posar dret. L’Hermione va reprimir una exclamació tapant-se la boca amb totes dues mans. En Harry es va tombar per mirar en Ron i va veure que ell també feia cara d’esglai. Cap dels tres havia vist mai en Hagrid enfurismat de veritat.

—Mireu! —va exclamar la Parvati, que estava abocada al parapet i assenyalava el peu del castell, on els batents de la porta d’entrada s’havien tornat a obrir. Un feix ample de llum va tornar a ratllar l’herba fosca i una ombra negra i allargada es va començar a moure prats enllà.

—Per favor! —va dir el professor Tofty, inquiet—. Els recordo que només els queden setze minuts!

Però ningú li va fer cas: tothom estava per la persona que s’afanyava en direcció a la batalla campal que es lliurava al costat de la cabanya d’en Hagrid.

—No té vergonya! —anava cridant la figura mentre corria—. No té vergonya!

—És la professora McGonagall! —va dir l’Hermione amb un xiuxiueig.

—Deixeu-lo estar! Us dic que el deixeu estar! —va dir la veu de la professora McGonagall en la foscor—. No teniu cap dret d’atacar-lo! No ha fet res! No hi ha res que justifiqui el que…

L’Hermione, la Parvati i la Lavender van cridar totes tres alhora. Les figures de vora la cabanya havien llançat com a mínim quatre conjurs d’estaborniment contra la professora McGonagall. A mig camí entre la cabanya i el castell, els rajos vermells van topar contra ella, que durant un instant va semblar que irradiés una llum d’un vermell irreal; tot seguit es va desplomar cap a la seva dreta, va caure d’esquena com un sac de patates i va quedar immòbil.

—Gàrgoles galopants! —va exclamar el professor Tofty, que també semblava que hagués oblidat del tot l’examen—. Ni tan sols l’han advertit! Quin comportament més indigne!

—Covards!!! —va bramar en Hagrid, amb una veu que va arribar perfectament a la torre i va fer que uns quants llums del castell es tornessin a encendre—. Covards fastigosos!!! Teniu!!! I teniu!!!

—Déu meu… —va exclamar l’Hermione amb veu sufocada.

En Hagrid va clavar dos cops de puny impressionants als agressors que tenia més a tocar; i, per com es va veure que queien a plom, els devia deixar inconscients. En Harry va veure que en Hagrid s’arronsava i es va pensar que l’havia acabat doblegant algun sortilegi. Però no era el cas, perquè al cap d’un moment en Hagrid tornava a estar dret carregant a l’esquena una cosa que semblava un sac, i que, com en Harry va acabar veient, va resultar que era el cos inert de l’Ullal, que en Hagrid s’havia tirat sobre les espatlles.

—Agafa’l! Agafa’l! —va cridar la professora Umbridge, però el sicari que li quedava no semblava gens disposat a posar-se a l’abast dels punys d’en Hagrid, perquè més aviat reculava, i amb tanta pressa que va ensopegar amb un dels seus companys inconscients i va caure. En Hagrid s’havia tombat i s’havia posat a córrer encara amb l’Ullal al clatell. La professora Umbridge va llançar-li encara un altre conjur d’estaborniment, però va fallar, i en Hagrid, que corria a tota velocitat en direcció a la reixa de l’entrada, es va perdre en la foscor.

Hi va haver un moment de silenci vibrant en què tots es van quedar mirant bocabadats cap a la banda dels prats, fins que la veu del professor Tofty va dir:

—Daixò… Senyors, els queden cinc minuts.

Encara que només havia omplert dues terceres parts de la carta celeste, en Harry es moria de ganes que s’acabés l’examen. Quan per fi es va haver acabat, en Ron, l’Hermione i ell van tornar a guardar cadascun el seu telescopi a l’estoig de qualsevol manera i van baixar com bojos l’escala de cargol. Cap alumne se’n va anar a dormir; tots parlaven excitadament en veu alta al peu de l’escala sobre el que acabaven de presenciar.

—Mala pècora! —va exclamar sense alè l’Hermione, a qui semblava que la ràbia no la deixés parlar—. Volia desfer-se d’en Hagrid en plena nit!

—Volia evitar una altra escena com la de la professora Trelawney, és evident —va dir l’Ernie Macmillan amb convicció mentre s’obria pas per acostar-se’ls.

—Com ha aguantat, eh, en Hagrid? —va dir en Ron, que feia més cara d’esglaiat que no d’impressionat—. Com és que tots els sortilegis li rebotaven?

—Deu ser la sang de gegant que té —va dir l’Hermione amb veu tremolosa—. Estabornir un gegant és molt difícil… Són com els trolls; són molt soferts… Però a la pobra professora McGonagall li han tirat quatre conjurs d’estaborniment al pit, i ja no és precisament jove…

—Esgarrifós; esgarrifós… —va dir l’Ernie, remenant el cap amb solemnitat—. Nois, me’n vaig a dormir; bona nit a tothom.

Els altres alumnes que els envoltaven es van anar dispersant, sense parar de parlar amb emoció del que acabaven de veure.

—Almenys no han aconseguit agafar en Hagrid per emportar-se’l a Azkaban —va dir en Ron—. M’imagino que deu haver anat a trobar en Dumbledore, no?

—Segurament —va dir l’Hermione, amb cara plorosa—. Ai, això és una desgràcia. Jo que em pensava que en Dumbledore tornaria de seguida, i ara se’ns en va també en Hagrid.

Van anar tornant cap a la sala comunitària de Gryffindor, i van tenir la sorpresa de trobar-la plena. L’enrenou de fora havia despertat bastants alumnes, que havien corregut a despertar els seus companys. En Seamus i en Dean, que havien arribat abans que en Harry, en Ron i l’Hermione, explicaven a tothom el que havien vist i sentit des del capdamunt de la torre d’Astronomia.

—Però per què l’han de despatxar, en Hagrid? —deia l’Angelina Johnson remenant el cap—. No és el mateix cas que la professora Trelawney; aquest curs ha ensenyat molt més bé que normalment!

—La professora Umbridge no suporta els mig humans —va dir l’Hermione amb amargor, i es va deixar caure en una butaca—. En tot aquest temps no ha parat de voler fer fora en Hagrid.

—I es pensava que en Hagrid li posava ensums al despatx —va saltar la Katie Bell.

—Què dius! —va dir en Lee Jordan, i es va tapar la boca amb la mà—. Però si els hi he posat jo! En Fred i en George me’n van donar dos; els hi vaig fer un sortilegi enlairador, i els hi vaig ficar per la finestra.

—L’hauria despatxat igualment —va dir en Dean—. Era massa afí a en Dumbledore.

—Això és veritat —va dir en Harry, que es va deixar caure a la butaca del costat de l’Hermione.

—Espero que a la professora McGonagall no li hagi passat res —va dir la Lavender amb veu plorosa.

—L’han portat a pes de braços fins al castell; ho hem vist per la finestra de l’habitació —va dir en Pau Parra—. No tenia gaire bon aspecte.

—La senyora Pomfrey la deixarà com nova —va dir l’Alicia Spinnet amb convicció—. Sempre acaba curant a tothom.

La sala comunitària no es va buidar de gent quasi fins a les quatre de la matinada. En Harry estava ben desvetllat; no es podia treure del cap la imatge d’en Hagrid perdent-se en la foscor; a més a més, estava tan enrabiat amb la professora Umbridge que no se li acudia cap escarment prou fort, tot i no trobar del tot dolenta la proposta d’en Ron de fer-la servir d’aliment per a una capsa plena d’uixecs cul de tro famolencs. Es va adormir tramant cruels plans de venjança, i va saltar del llit al cap de tres hores notant que no havia descansat gens.

L’últim examen que els quedava, el d’Història de la Màgia, no el tenien fins a la tarda. A en Harry li hauria vingut molt de gust tornar-se’n al llit havent esmorzat, però havia destinat aquell matí a fer una repassada d’última hora i es va acabar quedant a la vora de la finestra de la sala comunitària amb el cap entre les mans, fent un esforç per llegir sense adormir-se part de la pila d’apunts d’un metre d’alt que l’Hermione li havia deixat.

Els alumnes de cinquè van entrar al Gran Saló a les dues i van asseure’s davant del full d’examen girat cap per avall. En Harry es notava molt cansat. Només tenia ganes d’acabar per poder anar a dormir; i, l’endemà, arribar-se amb en Ron al camp de quidditch per volar amb l’escombra d’en Ron i celebrar que ja no havien d’estudiar més.

—Girin el full —va dir la professora Marchbanks des del fons del Gran Saló, i va invertir la posició del rellotge de sorra gegant—. Poden començar.

En Harry es va quedar mirant fixament la primera pregunta. Va trigar uns quants segons a adonar-se que no n’havia entès ni una paraula, perquè estava distret amb el brunzit d’una vespa que picava per fora contra el vidre d’un dels finestrals. Al final, amb molt d’esforç, va començar a redactar una resposta.

Li costava molt recordar cap nom i confonia totes les dates. Va saltar-se la pregunta número quatre («Creu que la legislació sobre varetes va agreujar les revoltes dels gòblins del segle XVIII, o que més aviat va ajudar a sufocar-les?»), amb la intenció de tornar-hi al final si li quedava temps. Va atrevir-se amb la pregunta número cinc («Com es va infringir l’Acta de Secretisme l’any 1749 i quines mesures es van prendre per impedir que la infracció es repetís?»), però es va quedar amb l’empipadora sospita que s’havia descuidat de posar-hi algun detall important, perquè li semblava que els vampirs hi tenien alguna cosa a veure.

Va buscar alguna pregunta que pogués respondre amb propietat i els ulls li van anar a parar a la número deu: «Descrigui les circumstàncies que van conduir a la formació de la Confederació Internacional de Bruixots i expliqui per què els bruixots de Liechtenstein es van negar a afiliar-s’hi».

«Aquesta la sé», va pensar en Harry, però tenia el cap adormit i embotit. Veia mentalment un títol escrit amb la lletra de l’Hermione, que deia: «La formació de la Confederació Internacional de Bruixots». Eren uns apunts que s’havia llegit aquell mateix matí.

Va començar a escriure, aixecant el cap de tant en tant per mirar el rellotge de sorra gegant de sobre la taula on hi havia la professora Marchbanks. Estava assegut darrere mateix de la Parvati Patil, la cabellera llarga i negra de la qual penjava per darrere el respatller de la cadira on seia. Un parell de vegades es va adonar que estava encantat mirant els reflexos daurats que hi llampeguejaven cada vegada que movia una mica el cap, i va haver de sacsejar també ell el cap per deixar d’estar distret.

«… el primer capitost suprem de la Confederació Internacional de Bruixots va ser Pierre Bonaccord, però el seu nomenament no va ser acceptat per la comunitat de bruixots de Liechtenstein perquè…».

Tot al voltant d’en Harry, les plomes no paraven de gargotejar nerviosament sobre el pergamí com rates atrafegades. El sol li cremava el clatell. Què havia fet en Bonaccord per ofendre els bruixots de Liechtenstein? A en Harry li semblava que era alguna cosa relacionada amb els trolls… Va tornar-se a quedar mirant el cap de la Parvati sense veure’l. Si pogués fer legilimència i obrir una finestra al clatell de la Parvati per veure què havia sigut allò dels trolls que havia causat la ruptura entre en Pierre Bonaccord i Liechtenstein…

En Harry va tancar els ulls i es va tapar el cap amb les mans perquè la vermellor translúcida de les parpelles s’apagués. En Bonaccord havia volgut aturar la persecució a què estaven sotmesos els trolls i els havia concedit uns quants drets… Però Liechtenstein estava enfrontat amb una tribu especialment cruel de trolls de muntanya… Exacte.

Va obrir els ulls, i, de la blancor enlluernadora del pergamí, li van coure i li van començar a plorar. Lentament, va escriure dues ratlles sobre els trolls i en acabat va llegir tot el que n’havia escrit. No era una resposta gaire aclaridora ni detallada, i estava convençut que als apunts de l’Hermione hi havia una quants fulls sobre la Confederació.

Va tornar a tancar els ulls, i va fer un esforç per veure’ls, per recordar… La Confederació s’havia reunit per primera vegada a França… Sí; això ja ho havia escrit…

Els gòblins hi havien volgut assistir i els n’havien fet fora… Això també ho havia escrit…

I no hi havia volgut anar ningú de Liechtenstein… «Pensa», es va dir a si mateix, tapant-se la cara amb les mans, mentre tot al seu voltant les plomes gargotejaven respostes interminables i la sorra queia imparable al rellotge de sorra del fons…

Caminava una altra vegada pel passadís fresc i fosc que portava al Departament de Misteris, amb pas ferm i decidit, fent corregudetes curtes de tant en tant per arribar, ara sí, a la seva meta… La porta negra se li va obrir sola, com sempre, i de cop es va trobar en aquella sala circular on hi havia tantes portes…

Va travessar el terra de pedra i la porta següent… Va retrobar les taques mòbils de llum de les parets i el terra i aquell estrany soroll metàl·lic, però no tenia temps per investigar, s’havia d’afanyar…

Va fer corrents el tros que el separava de la tercera porta, que es va obrir d’una revolada com les altres…

Tornava a ser en aquella sala vasta com la nau d’una catedral plena de prestatgeries i esferes de vidre… Ara el cor li bategava molt de pressa… Aquesta vegada sí que arribaria a lloc… Quan va ser al número noranta-set va tombar a l’esquerra i va arrencar a córrer pel passadís que formaven les prestatgeries de banda i banda…

Però al capdavall del passadís hi havia un cos a terra, una silueta negra que es regirava com un animal ferit… A en Harry se li va fer un nus a la gola de por, d’emoció…

De la boca li va sortir una veu, una veu forta i freda i despullada de tota bondat…

—Agafa-me-la… Baixa-la… Jo no la puc tocar, però tu sí…

La cosa que hi havia a terra es va moure una mica. En Harry va veure que a l’extrem del seu propi braç s’aixecava una mà blanca de dits llargs que aferrava una vareta, i va sentir que aquella veu forta i freda deia:

—Crucio!

L’home de terra va deixar anar un udol, va provar d’aixecar-se i va caure enrere, retorcent-se de dolor. En Harry va riure. Va aixecar la vareta, va fer-li un altre malefici i l’home va rondinar i va quedar immòbil.

—Lord Voldemort s’espera…

Molt lentament, fent força amb els braços tremolosos, l’home de terra va incorporar-se una mica i va aixecar el cap. Tenia la cara magra i ensangonada, desfigurada pel dolor però encara plena d’arrogància…

—M’hauràs de matar —va murmurar en Sírius.

—Acabaré fent-ho, Black, no pateixis —va dir la veu freda—; però abans t’agrairia que me l’agafessis… Que et penses que això que has experimentat fins ara és dolor? Reflexiona… Ens queden moltes hores, i ningú et sentirà cridar…

Però quan en Voldemort va abaixar la vareta va cridar algú; en Harry va cridar i xisclar i va caure de la taula tèbia on seia al terra fred de pedra, i es va despertar en el moment de picar a terra, i va continuar cridant, amb la cicatriu encesa, mentre el Gran Saló tornava a prendre forma tot al seu voltant.





32. Del foc a les brases


—No hi vull anar… No necessito anar-hi, a la infermeria… No hi vull anar… —balbucejava en Harry mentre mirava de treure’s de sobre el professor Tofty, que l’observava amb preocupació després d’haver-lo ajudat a sortir fins al vestíbul envoltat per una pinya d’alumnes expectants—. Em trobo bé, professor, de veritat… —va murmurar, i es va eixugar la suor de la cara—. M’he adormit i he tingut un malson…

—Això són els nervis dels exàmens! —va dir el vell bruixot, comprensivament, mentre picava en Harry a l’espatlla amb mà tremolosa—. Ja passa, això, noi, ja passa! Ara prengui’s un gotet d’aigua fresca, i, si s’hi veu amb cor, pot tornar al Gran Saló… L’examen s’està a punt d’acabar, però si vol encara té temps d’acabar de respondre la pregunta que estava fent.

—D’acord —va dir en Harry sense reflexionar—. Més ben dit, no… Ja estic… Ja hi he posat tot el que hi havia de posar, em sembla…

—Com vulgui —va dir el vell bruixot amb dolçor—. Ja li recullo l’examen jo; i vostè vagi’s a estirar.

—Ara hi vaig —va dir en Harry, assentint vigorosament amb el cap—. Moltes gràcies.

Així que el professor Tofty va haver desaparegut del tot a l’interior del Gran Saló, en Harry va pujar corrents l’escalinata de marbre, va recórrer un passadís darrere l’altre tan de pressa que tots els retrats que anava deixant enrere se n’exclamaven, va pujar uns quants trams d’escala més i va entrar com una exhalació per la doble porta de la infermeria, cosa que va fer que la senyora Pomfrey —que feia tenir la boca oberta a en Montague perquè es prengués una cullerada d’un líquid d’un blau llampant— deixés anar un xiscle d’esglai.

—Potter, es pot saber què fa?

—Haig de veure la professora McGonagall —va dir en Harry, esbufegant com si els pulmons li haguessin d’esclatar—. És molt important!

—No és aquí, Potter —va dir la senyora Pomfrey amb veu trista—. Aquest matí se l’han emportat a Sant Mungo. Quatre conjurs d’estaborniment al pit a la seva edat! Trobo estrany i tot que no s’hi hagi quedat.

—No hi és? —va dir en Harry, desconcertat.

A fora, a l’ala, va sonar el timbre, i en Harry va sentir la remor habitual que movien els alumnes quan sortien als passadissos dels pisos superiors i inferiors. No es va moure d’on era, encara amb els ulls clavats en la senyora Pomfrey. Va envair-lo una onada de por.

No hi havia ningú a qui ho pogués explicar; en Dumbledore no hi era, i en Hagrid tampoc, però comptava que la professora McGonagall, tot i la seva irascibilitat i la seva severitat, hi seria i no li fallaria…

—No m’estranya que estigui desconcertat, Potter —va dir la senyora Pomfrey, amb una solidària expressió de ràbia a la cara—. No l’haurien estabornit pas, la Minerva McGonagall, cara a cara i a ple dia! Això és covardia; pura covardia… Si no fos perquè penso en l’alumnat, dimitiria ara mateix en senyal de protesta.

—I tant —va dir en Harry sense sentir-la.

Va girar en rodó i, després de sortir de la infermeria com un somnàmbul, es va quedar plantat al mig del formiguer d’alumnes del passadís, que li passaven pel costat empentejant-lo, petrificat per la por que l’havia començat a envair com un gas tòxic i que li feia rodar el cap…

«En Ron i l’Hermione», li va dir una veu interior.

Va tornar a arrencar a córrer, obrint-se pas a empentes entre la resta d’alumnes sense fer cas de les seves protestes irades. Va baixar dos pisos en un tres i no res, i, quan era al capdamunt de l’escalinata de marbre, va veure que se li acostaven corrents.

—Harry! —va dir primer de tot l’Hermione, amb cara molt espantada—. Què t’ha passat? Com et trobes? Et trobes bé?

—On eres? —li va demanar en Ron.

—Veniu —va dir-los en Harry precipitadament—. Va, que us haig d’explicar una cosa.

Els va portar pel passadís del primer pis i es va dedicar a treure el cap a totes les portes fins que va trobar una classe buida. S’hi va esquitllar, va tancar la porta després d’haver-hi entrat també en Ron i l’Hermione, i s’hi va quedar arrepenjat, mirant-los.

—En Voldemort ha capturat en Sírius.

—Què?

—Com ho saps?

—Ho he vist. Ho he vist ara mateix, quan m’he adormit a l’examen.

—I, on el té? Com ha anat? —va voler saber l’Hermione, que s’havia tornat blanca com el paper.

—No ho sé —va dir en Harry—. Però sí que sé on és. Al Departament de Misteris hi ha una sala plena de prestatgeries atapeïdes d’unes petites boles de vidre, i són al capdavall de la renglera noranta-set… Vol utilitzar en Sírius per agafar una cosa que li interessa molt… L’està torturant… Diu que acabarà matant-lo!

En Harry es va adonar que la veu li tremolava i els genolls també. Va acostar-se a una taula i s’hi va asseure, fent un esforç per dominar-se.

—Com podríem anar-hi? —va demanar-los.

Hi va haver un instant de silenci. Al final en Ron va dir:

—Anar on?

—Doncs al Departament de Misteris, a salvar en Sírius! —va dir en Harry, alçant la veu.

—Però escolta, Harry… —va dir en Ron, amb veu poc convençuda.

—Què? Què?

En Harry no entenia per què tots dos se’l miraven amb la boca oberta com si els acabés de demanar un absurd.

—Harry —va dir l’Hermione amb veu bastant espantada—. Escolta; com és… com és que en Voldemort ha entrat a la Conselleria d’Afers Màgics sense que ningú se n’hagi adonat?

—Com vols que ho sàpiga? —va bramar en Harry—. Del que es tracta és d’entrar-hi ara nosaltres!

—Harry, sisplau, pensa una mica… —va dir l’Hermione, fent una passa cap a ell—; són les cinc de la tarda, la Conselleria d’Afers Màgics deu estar com un ou de funcionaris, i en Voldemort i en Sírius són segurament els bruixots més buscats del món… Tu creus que poden haver entrat en un edifici ple d’aurors sense que els descobreixin?

—No ho sé; potser en Voldemort ha fet servir una capa que fa invisible! —va dir en Harry cridant—. A més a més, sempre que he estat al Departament de Misteris era del tot buit…

—No hi has estat mai, Harry —li va dir l’Hermione amb dolçor—; només has somiat que hi eres.

—Els somnis que tinc no són com els de tothom! —va dir en Harry a l’Hermione cridant-li a la cara, després d’haver-se aixecat i haver-se-li plantat al davant. Van venir-li ganes de sacsejar-la—. Com expliques allò del pare d’en Ron, sinó? Com és que vaig saber el que li havia passat?

—Té raó —va dir en Ron amb un fil de veu, mirant l’Hermione.

—Però és que… és que tot això no té ni cap ni peus! —va dir l’Hermione, capficada—. Harry, com vols que en Voldemort hagi capturat en Sírius, si en Sírius no surt per res de casa seva?

—Potser en Sírius no ha aguantat més i ha sortit a prendre una mica la fresca —va dir en Ron amb veu preocupada—; fa mesos que es mor de ganes de sortir…

—Però per què en Voldemort hauria de voler utilitzar en Sírius per agafar aquesta arma… o el que sigui?

—No ho sé; hi pot haver mil raons!!! —li va respondre en Harry cridant—. Potser és perquè en Sírius és de les persones a qui en Voldemort li sap menys greu poder fer mal…

—Escolteu; se m’acaba d’acudir una cosa —va dir-los en Ron a mitja veu—. Oi que el germà d’en Sírius havia sigut cavaller de la mort? Doncs potser va explicar a en Sírius la manera d’apoderar-se de l’arma!

—Exacte; i per això en Dumbledore ha insistit sempre tant a en Sírius perquè es mantingui amagat! —va dir en Harry.

—Ja em perdonareu —va dir l’Hermione—, però res de tot això que dieu no té solta ni volta; no en tenim cap prova, com tampoc en tenim cap que demostri que en Voldemort i en Sírius són allà…

—Hermione, però si en Harry els ha vist! —va dir en Ron, plantant-se-li al davant.

—Com vulgueu —va dir encara amb por, però decidida—; només diré una cosa…

—Quina?

—Doncs… No t’ho prenguis com una crítica, eh, Harry? Però… no trobes que… que tens una mica esperit de… d’àngel de la guarda?

En Harry se la va quedar mirant fixament.

—Què vols dir, amb això d’«esperit d’àngel de la guarda»?

—Doncs que… —va dir l’Hermione, sense tenir-les totes—. Mira; l’any passat, per exemple, a l’estany, durant el torneig, no hauries hagut de… vaja, que no hauria calgut que salvessis la germana petita de la Fleur Delacour… En vas fer un gra massa…

En Harry va notar que l’inundava una onada de ràbia, com era que l’Hermione li feia ara aquest retret?

—És clar que va ser una bona acció —va afanyar-se a dir l’Hermione, que havia quedat garratibada de veure la cara que feia en Harry—, i que tothom ho va celebrar…

—És curiós —va dir en Harry estrenyent les dents—; ara recordo que en Ron va dir que havia perdut el temps «fent-me l’heroi»… És així com ho veieu? Us penseu que vull tornar a fer-me l’heroi?

—No, no, i ara! —va dir l’Hermione, que es veia que li sabia greu—. Jo no he insinuat res d’això!

—Doncs digues el que hagis de dir d’una vegada, perquè aquí estem perdent el temps! —va dir en Harry alçant la veu.

—El que vull dir… és que en Voldemort et coneix, Harry! Oi que va emportar-se la Ginny a la cambra dels secrets perquè hi anessis? És la seva manera d’obrar; i sap que, tal com ets, de seguida voldràs córrer a ajudar en Sírius! I si el que volgués fos fer-te anar al Departament de Misteris?

—Hermione, tant se val si ho ha fet perquè hi vagi com si no; el cas és que han portat la professora McGonagall a Sant Mungo, i a Hogwarts no queda ningú de l’orde a qui li puguem explicar el que passa; i, si no hi anem nosaltres, en Sírius no en sortirà viu!

—Però Harry, i si aquest somni que has tingut només fos un somni?

En Harry va proferir un bram de desesperació, i l’Hermione, de l’espant, va fer una passa enrere.

—Que no ho entens? —li va dir en Harry cridant—. El que tinc no són ni somnis ni malsons! Per què et penses que era, tot això de l’oclumència? Per què et penses que en Dumbledore volia impedir-me veure totes aquestes coses? Doncs perquè són reals, Hermione! En Sírius està presoner; ho he vist. El té en Voldemort, i no ho sap ningú més, o sigui que només el podem salvar nosaltres. I, si no t’hi vols apuntar, doncs no vinguis, però jo sí que hi penso anar. I, si la memòria no em falla, no vas trobar tan malament que fes d’àngel de la guarda aquella vegada que et vaig salvar dels demèntors, ni tu —va continuar, ara girat cap a en Ron— vas tenir res a dir quan vaig salvar la teva germana del basilisc…

—Ni hi tinc res a dir ara! —va dir en Ron amb vehemència.

—Tu mateix ho acabes de dir fa un moment, Harry —va saltar l’Hermione—: en Dumbledore volia que aprenguessis a cloure la ment a totes aquestes coses; i, si haguessis estudiat oclumència com Déu mana, no hauries vist mai això que has vist…

—Però tu què et penses? Que ara faré com si no hagués vist tot això?

—En Sírius et va dir que la cosa més important que havies de fer era aprendre a cloure la ment!

—Segur que hauria dit una altra cosa si hagués sabut que…

La porta de la classe es va obrir. En Harry, en Ron i l’Hermione es van girar en rodó. Van veure que entrava la Ginny, amb aire encuriosit, seguida de la Luna, que, com sempre, semblava que passés en aquell moment per casualitat.

—Hola —va dir la Ginny, amb aire indecís—. T’he conegut la veu, Harry. Com és que crides tant?

—No n’has de fer res —li va respondre en Harry, sorrut.

La Ginny va arrufar el nas.

—No cal que facis servir aquest to, amb mi —va dir amb fredor—; només he entrat per si et podia ajudar en res.

—Doncs no —va dir en Harry, eixut.

—Quina mala educació, noi —va dir la Luna sense immutar-se.

En Harry va deixar anar un renec i els va donar l’esquena; de les coses que menys ganes tenia en aquells moments era de discutir amb la Luna Lovegood.

—Espera… —va dir l’Hermione de cop—. Espera; sí que ens podrien ajudar, Harry…

En Harry i en Ron se la van quedar mirant.

—Escolteu —va dir precipitadament—. Harry, primer de tot hem de saber segur si en Sírius ha sortit de la seu de l’orde o no.

—T’acabo de dir que he vist…

—Harry, t’ho demano sisplau! —va dir l’Hermione, tota neguitosa—. Abans de sortir d’estampida cap a Londres, per què no comprovem que en Sírius no és a casa? Si veiem que no hi és, et juro que no t’impediré d’anar-hi. I jo també vindré, i… i faré tot el que convingui per mirar de salvar-lo.

—Estan torturant en Sírius ara mateix!!! —va dir en Harry cridant—. No podem perdre temps!

—Però si fos un parany d’en Voldemort? Primer ho hem de comprovar, Harry…

—Com? —va voler saber en Harry—. Com ho vols comprovar?

—Haurem de fer servir la llar de foc de la professora Umbridge i mirar de localitzar-lo —va dir l’Hermione, que semblava esgarrifada només de pensar en aquella solució—. Distraurem la professora Umbridge com l’altra vegada, però ens faran falta sentinelles, i aquí és on la Ginny i la Luna ens poden fer servei.

Tot i no haver acabat d’entendre de què anava la cosa, la Ginny es va afanyar a dir:

—Compteu amb nosaltres.

I la Luna va dir:

—Quan dieu «Sírius», us referiu a l’Stubby Boardman?

Ningú li va respondre.

—D’acord —va dir en Harry a l’Hermione en to agressiu—; si se t’acut una manera de fer-ho de pressa, m’hi apunto, però si no me’n vaig ara mateix cap al Departament de Misteris.

—Al Departament de Misteris? —va dir la Luna, lleugerament sorpresa—. Com hi vols anar?

Però en Harry va tornar a fer-li cas omís.

—Aviam… —va dir l’Hermione mentre caminava amunt i avall entre les taules retorcent-se les mans—. Aviam; un de nosaltres haurà d’anar a trobar la professora Umbridge i… i fer-la allunyar-se del despatx una estona. Se li podria dir… què sé jo… que en Peeves està a punt de fer alguna barrabassada de les seves…

—Ja me n’encarrego jo —va dir en Ron a l’acte—. Li diré que en Peeves està destrossant el Departament de Transfiguració o un altre lloc que quedi igual de lluny del seu despatx. Ah, veus? Si anant-hi em creuo amb en Peeves, el miraré de convèncer perquè ho faci de veritat.

La situació era tan greu que l’Hermione no va posar cap objecció a la possibilitat que el Departament de Transfiguració pogués quedar fet miques.

—D’acord —va dir, amb les celles arrufades i sense parar de passejar amunt i avall—. També haurem d’aconseguir que cap alumne s’acosti al despatx de la professora Umbridge mentre forcem la porta, perquè si no segur que algun de Slytherin l’hi anirà a xerrar.

—La Luna i jo podem estar una a cada punta del passadís —va afanyar-se a dir la Ginny— i dir a tothom que no hi passi perquè algú hi ha tirat gas encarcarador. —L’Hermione es va mostrar sorpresa per la facilitat amb què a la Ginny se li havia acudit aquella mentida, però la Ginny va arronsar les espatlles i va dir—: En Fred i en George tenien pensat fer-ho abans d’anar-se’n.

—Ho farem així, doncs —va dir l’Hermione—. Aviam; Harry, tu i jo ens taparem amb la capa que fa invisible i entrarem d’amagat al despatx i així podràs parlar amb en Sírius…

—No hi és, Hermione!

—Vull dir que podràs… que podràs mirar si en Sírius és a casa seva o no mentre jo faig guàrdia. Penso que no hi hauries d’entrar sol; fent-hi entrar aquells ensums en Lee ha demostrat que la finestra és un punt vulnerable.

Tot i el disgust i la irritació que sentia, en Harry va saber veure aquell oferiment de l’Hermione d’acompanyar-lo al despatx de la professora Umbridge com una mostra de solidaritat i lleialtat.

—Doncs… doncs moltes gràcies —va murmurar.

—De totes maneres, ni que ho fem així no crec que ens hi puguem entretenir més de cinc minuts —va dir l’Hermione, que va semblar que es treia un pes de sobre de veure que en Harry semblava acceptar el seu pla—, perquè en Filch i la patrulla inquisitorial dels nassos sempre estan rondant amunt i avall.

—Amb cinc minuts n’hi haurà prou —va dir en Harry—. Vinga, som-hi…

—Ara? —va dir l’Hermione, sobtada.

—Quan, si no? —va dir en Harry, exasperat—. Que potser vols que ens esperem fins havent sopat? Hermione, en Sírius l’estan torturant ara!

—D’acord, d’acord —va dir l’Hermione, nerviosa—. Va, vés a buscar la capa que fa invisible, que jo t’espero al capdavall del passadís del despatx de la professora Umbridge. Et sembla bé?

En Harry no li va respondre; va sortir disparat de l’aula i es va començar a obrir pas entre la massa atapeïda d’alumnes que hi havia al passadís. Dos pisos més amunt va trobar en Seamus i en Dean, que el van saludar jovialment i li van explicar que tenien intenció de fer una festa per celebrar el final dels exàmens entre la posta de sol i la sortida de sol de l’endemà. En Harry quasi no els va escoltar. Va esmunyir-se a través del forat del quadre mentre els altres dos continuaven discutint sobre quants batuts de bescuit haurien de comprar al mercat negre, i va tornar-ne a sortir, amb la capa que fa invisible i el ganivet d’en Sírius ben amagats a la motxilla, sense que ni tan sols s’adonessin que se n’havia anat.

—Harry, que voldries contribuir-hi amb un parell de galions? En Harold Dingle creu que ens podrà vendre una mica d’aigua de foc…

Però en Harry ja tornava a córrer passadís enllà, i al cap d’un moment baixava amb un parell de salts l’últim tram d’escala i s’afegia a la colla que formaven en Ron, l’Hermione, la Ginny i la Luna al capdavall del passadís on hi havia el despatx de la professora Umbridge.

—Ja la tinc —va dir, esbufegant—. Estem tots a punt?

—Sí —va dir l’Hermione amb un xiuxiueig, perquè en aquell moment els passava pel costat un grup baladrer d’alumnes de sisè—. Tu, Ron, passa primer i fes que la professora Umbridge toqui el dos del despatx… Ginny, Luna, vosaltres hauríeu de començar a fer tothom fora del passadís… En Harry i jo ens posarem la capa i esperarem fins que veiem que tenim via lliure…

En Ron es va allunyar a grans gambades cap a l’altra punta del passadís, on encara se’l veia gràcies al color roig intens dels cabells; al seu torn, el cap pèl-roig de la Ginny també era visible enmig de la munió d’alumnes de l’altra banda, al darrere del qual es distingia el cap ros de la Luna.

—Vine —va dir l’Hermione a en Harry amb un murmuri, i el va agafar pel puny i el va estirar fins a un racó on un bust de pedra molt lleig d’un cavaller medieval remugava tot sol al capdamunt d’una columna—. Segur que et trobes bé, Harry? Encara et veig molt blanc.

—Estic bé —va limitar-se a respondre en Harry mentre treia de la motxilla la capa que fa invisible. La veritat era que la cicatriu li feia mal, però no prou per fer-li pensar que en Voldemort hagués assestat a en Sírius cap cop fatal; n’hi havia fet molt més quan en Voldemort havia castigat l’Avery…

—Va —va dir; va tirar-se la capa que fa invisible per sobre seu i de l’Hermione i tots dos es van quedar a l’aguait procurant no sentir les llatinades que proferia en veu baixa el bust que tenien al davant.

—Per aquí no podeu passar! —deia la Ginny a la munió d’alumnes—. Em sap greu, però haureu de fer la volta per l’escala giratòria, perquè algú ha deixat anar gas encarcador en aquest passadís…

Van sentir alumnes que es queixaven i una veu malhumorada que deia:

—No veig gas enlloc.

—Perquè és transparent —va dir la Ginny en un to d’exasperació molt convincent—; però si voleu passeu-hi, vosaltres mateixos, així tindrem el vostre cos com a prova per al pròxim imbècil que no ens cregui.

La munió d’alumnes es va anar desfent de mica en mica. Tot semblava indicar que la notícia sobre el gas encarcarador s’havia escampat, perquè ja no venia cap més alumne. Quan finalment tota la zona va quedar gairebé desallotjada del tot, l’Hermione va dir amb un fil de veu:

—No crec que ho tinguem millor que ara, Harry; va, som-hi.

Van començar a avançar tapats amb la capa. La Luna era al capdavall del passadís, d’esquena a ells. Quan van passar pel costat de la Ginny, l’Hermione li va dir amb un xiuxiueig:

—Se’t felicita… No et descuidis del senyal.

—Quin senyal ha de ser? —va murmurar en Harry quan ja s’acostaven a la porta del despatx.

—Cantar molt fort «En Weasley és el millor» quan vegin que ve la professora Umbridge —li va respondre l’Hermione mentre en Harry introduïa la fulla del ganivet d’en Sírius a l’escletxa que hi havia entre la porta i la paret. El pany es va obrir amb un espetec i van entrar al despatx.

Els gatets de colors vius de la paret prenien el sol de tarda, que tocava de ple els plats. A part d’això, el despatx estava tan buit i silenciós com l’altra vegada. L’Hermione va respirar fondo, alleujada.

—Em feia por que, després del segon ensum, no hagués posat algun sistema de seguretat nou.

Van treure’s la capa. L’Hermione va córrer cap a la finestra i s’hi va apostar sense que se la veiés, mirant a fora amb la vareta a la mà. En Harry va anar a corre-cuita cap a la llar de foc, va agafar la capseta de pols migratòria i n’hi va tirar un pessic, cosa que va fer que s’hi aixequessin tot de flames de color verd maragda. Va agenollar-s’hi de seguida, va ficar el cap al mig d’aquell foc d’encenalls i va exclamar:

—Plaça Grimmauld número dotze!

El cap li va començar a giravoltar igual que si hagués acabat de baixar d’alguna atracció de fira, però els genolls li van continuar fermament apuntats sobre el terra fred del despatx. Va estar tota l’estona amb els ulls tancats perquè no li entrés cap volva de cendra, i, quan tot va deixar de fer voltes i els va tornar a obrir, es va trobar davant de la cuina freda i allargada de la plaça Grimmauld.

No hi havia ningú. Era una cosa que s’esperava, però no estava preparat per sobreposar-se a aquella onada de basarda i esglai que li va pujar per l’estómac quan va veure-la absolutament deserta.

—Sírius! —va cridar—. Sírius, que hi ets?

La seva veu va ressonar a la cuina, però l’únic soroll que va obtenir com a resposta va ser un trepig molt dèbil a la dreta de la llar de foc.

—Qui hi ha? —va cridar, tot i pensar que potser només era un ratolí.

De cop va treure el cap en Kreacher, l’elf domèstic. Semblava molt content per alguna cosa, i no feia gaire devia haver-se fet mal a totes dues mans, perquè les portava embenades.

—A la llar de foc hi ha el cap d’en Harry Potter —va notificar en Kreacher a la cuina buida, sense parar d’adreçar a en Harry tot de mirades furtives i misteriosament triomfals—. I en Kreacher es pregunta: per què deu haver vingut?

—Kreacher, on és en Sírius? —li va demanar en Harry.

L’elf va fer una rialleta sufocada.

—L’amo ha sortit, Harry Potter.

—On ha anat? On ha anat, Kreacher?

En Kreacher es va limitar a riure fluix.

—Vigila que rebràs! —va dir en Harry, tot i ser conscient que no es trobava precisament en condicions de portar a terme la seva amenaça—. I en Llopin? I l’Ull-foll? On són tots?

—Aquí només hi ha en Kreacher! —va dir alegrement l’elf, que es va girar d’esquena a en Harry i es va començar a encaminar cap a la porta de la cuina—. Ara en Kreacher se’n va a fer petar la xerrada amb la seva mestressa, perquè fa temps que no pot fer-ho per culpa de l’amo, que no li deixa anar-la a veure mai…

—On ha anat en Sírius? —va dir en Harry a l’elf cridant—. Kreacher, que ha anat al Departament de Misteris?

En Kreacher va quedar clavat a terra. En Harry, a causa del bosc de potes de cadira que el separava d’ell, només li veia el clatell pelat.

—L’amo no explica mai a en Kreacher on va —va dir l’elf a mitja veu.

—Però tu ho saps! —va cridar en Harry—. Oi que sí? Tu saps on és!

Va haver-hi un moment de silenci i de cop l’elf va deixar anar una rialladeta més forta que les anteriors.

—L’amo no tornarà mai del Departament de Misteris! —va dir alegrement—. En Kreacher i la seva mestressa tornen a estar sols per fi!

I, arrossegant els peus, va desaparèixer per la porta que conduïa al rebedor.

—Mal…!

Abans que pogués acabar de dir l’insult, però, en Harry va notar un dolor molt fort a la closca; va respirar molta cendra, cosa que el va fer ennuegar-se; les flames el van tornar a xuclar i de cop es va trobar mirant, esgarrifat, la cara ampla i blanca de la professora Umbridge, que l’havia estirat pels cabells a través de les flames i ara li inclinava el cap enrere tant com el coll ho permetia, ben bé com si l’hi volgués tallar.

—Què? —li va dir la professora Umbridge amb un xiuxiueig, inclinant-li el cap encara més enrere i fent-lo mirar cap al sostre—. Que potser es pensava que després d’haver-se’m colat dos ensums al despatx permetria que hi entrés a furetejar cap altra bèstia? Innocent! Després d’haver-hi entrat l’últim ensum vaig fer un sortilegi sensorial a tot el marc de la porta! Agafi-li la vareta —va ordenar a algú a qui en Harry no veia, i va notar que una mà li escorcollava la butxaca del pit de la túnica i en treia la vareta—. I a ella també.

En Harry va sentir que algú es debatia vora la porta i es va imaginar que era l’Hermione, que li arrencaven la vareta de la mà.

—Vull saber què feia al meu despatx —va dir la professora Umbridge, i va agitar la mà tancada amb què li tenia els cabells agafats amb tanta força que el va fer trontollar tot ell.

—Volia… volia recuperar la meva Raigdefoc! —va dir en Harry amb un gemec.

—Mentider —va dir, i li va tornar a sacsejar el cap—. Sap perfectament, Potter, que la seva Raigdefoc és a les masmorres molt ben vigilada. A més a més, tenia el cap al foc. Amb qui ha parlat?

—Amb ningú —va dir en Harry, que es va voler desagafar i només va aconseguir perdre uns quants cabells.

—Mentider! —va cridar la professora Umbridge. Va deixar-lo anar amb una empenta i en Harry va picar contra la taula. Ara va poder veure que en Millicent Bulstrode tenia l’Hermione aixafada contra la paret i que a l’ampit de la finestra hi havia arrepenjat en Draco Malfoy, que, amb un somriure burleta a la boca, es dedicava a tirar enlaire la vareta d’en Harry i la tornava a atrapar amb una mà.

A fora es va sentir enrenou, i de cop va entrar una colla d’alumnes cepats de Slytherin arrossegant en Ron, la Ginny, la Luna i —cosa que va deixar en Harry de pedra— en Neville, a qui en Crabbe li havia fet una presa al coll amb el braç que amenaçava d’escanyar-lo. Tots quatre anaven emmordassats.

—Els hem atrapat a tots —va dir en Warrington, que va empènyer en Ron de mala manera perquè acabés d’entrar al despatx—. Aquest —va dir, apuntant a en Neville amb un dels seus ditassos— m’ha volgut impedir que agafés aquesta —i va assenyalar la Ginny, que mirava de clavar una coça a les canyes de la noia corpulenta que la subjectava—, i per això també l’he agafat.

—Ben fet —va dir la professora Umbridge, mirant com la Ginny forcejava—. Bé; pel que sembla, Hogwarts no trigarà a ser un territori net de Weasleys, eh?

En Malfoy va riure sonorament per adular-la. La professora Umbridge li va adreçar un ample somriure complagut, es va acomodar en una butaca de tapisseria de flors i es va quedar mirant els seus presoners com un gripau al mig d’un parterre florit.

—Recapitulem, Potter —va dir—. Ha apostat sentinelles al voltant del meu despatx i ha fet anar aquest pallasso —va dir, assenyalant en Ron amb el cap, cosa que va fer riure en Malfoy encara més fort— a dir-me que aquell fantasma estava fent una destrossa al Departament de Transfiguració justament quan el senyor Filch acabava de fer-me saber que en Peeves s’estava dedicant a empastifar de tinta els oculars de tots els telescopis de l’escola… És evident, doncs, que tenia molt interès a parlar amb algú. Amb qui? Amb l’Albus Dumbledore? O amb en Hagrid, aquell híbrid? No crec que volgués parlar amb la Minerva McGonagall, perquè pel que m’han dit encara no està prou bé per parlar amb ningú.

En Malfoy i uns quants membres més de la patrulla inquisitorial van riure una mica més quan van sentir això últim. En Harry es va adonar que tremolava de ràbia i d’odi.

—No n’ha de fer res —li va replicar.

Va semblar que la cara fofa de la professora Umbridge s’enduria.

—Vostè mateix —va dir, en un to falsament dolç prenyat d’amenaces—. Vostè mateix, senyor Potter… Li he donat la possibilitat que m’ho digués a les bones, i no ha volgut, o sigui que m’ho haurà de dir a les males. Draco, vagi a buscar el professor Snape.

En Malfoy es va guardar la vareta d’en Harry sota la túnica i va sortir del despatx amb una rialleta a la boca, però en Harry ni s’hi va fixar. S’acabava d’adonar d’una cosa, i no entenia com era que havia sigut tan burro de no caure-hi fins ara. Havia pensat que a Hogwarts no quedava cap membre de l’orde que el pogués ajudar a salvar en Sírius, però s’havia equivocat, perquè encara n’hi quedava un: l’Snape.

Al despatx tot era silenci tret del refrec i els esbufecs causats pel forcejament constant d’en Ron i els seus companys per alliberar-se dels alumnes de Slytherin que els subjectaven. En Ron, que estava tacant l’alfombra de la professora Umbridge amb la sang que li degotava del llavi, maldava per alliberar-se de la presa que en Warrington li feia agafant-lo pel clatell; la Ginny continuava mirant de clavar alguna coça a la noia de sisè que li subjectava tots dos braços amb força; en Neville, que encara es debatia entre els braços d’en Crabbe, tenia la cara cada vegada més morada, mentre que l’Hermione continuava esforçant-se en va per apartar en Millicent Bulstrode de davant seu. La Luna, en canvi, s’estava amb els braços caiguts al costat del seu guardià, mirant absorta per la finestra com si tot allò l’avorrís.

En Harry va tornar a dirigir la vista cap a la professora Umbridge, que no li treia els ulls de sobre, i va haver de fer un esforç per mantenir una expressió neutra i inexpressiva: acabava de sentir el trepig d’uns peus que s’acostaven pel passadís. Al cap d’un moment tornava a entrar en Draco Malfoy, que va aguantar la porta oberta perquè passés l’Snape.

—Em volia veure, senyora directora? —va dir l’Snape, mentre observava amb una expressió d’absoluta indiferència les quatre parelles d’alumnes en pugna.

—Doncs professor Snape —va dir la professora Umbridge, que es va aixecar amb un ample somriure a la boca—. Voldria que em proporcionés una altra ampolla de veritasèrum tan aviat com pugui.

—Va fer servir l’última ampolla que em quedava per interrogar el senyor Potter —va dir, mirant-la amb fredor a través de la seva cabellera negra i greixosa—. No devia gastar-la tota, espero! Li vaig dir que amb tres gotes n’hi havia prou.

L’Umbridge es va posar vermella.

—Però bé en pot fer més, no? —va dir, amb aquella seva veu melosa de nena que li sortia sempre que s’enrabiava.

—Naturalment —va dir l’Snape, amb una ganyota—. Necessita tot un cicle lunar per assaonar-se, o sigui que l’hi tindré a punt d’aquí un mes.

—Un mes? —va exclamar la professora Umbridge amb un xisclet, inflant-se com un gripau—. Un mes? En necessito per aquest vespre, Snape! Acabo d’enxampar en Potter fent servir la meva llar de foc per parlar amb no sé qui!

—Ah, sí? —va fer l’Snape, i es va girar cap a en Harry manifestant una mica d’interès pel cas per primera vegada—. No em ve de nou, per això; el senyor Potter no ha demostrat tenir mai gaire inclinació a observar les normes de l’escola.

I va fixar els seus ulls negres i freds en en Harry, que li va aguantar la mirada sense pestanyejar mentre es concentrava en el que havia vist en el somni amb l’esperança que l’Snape li llegís el pensament i entengués el que passava…

—Doncs jo vull interrogar-lo! —va insistir la professora Umbridge, i l’Snape va haver d’apartar els ulls d’en Harry per tornar-los a fixar en el rostre tremolós de ràbia de la directora—. I vull que em proporcioni una poció que l’obligui a dirme la veritat!

—Li acabo de dir —va respondre-li l’Snape amb veu serena— que no em queden més dosis de veritasèrum. Si no és que vol emmetzinar-lo (cosa que li asseguro que no li retrauria gens), no la puc ajudar. El problema de la majoria de metzines és que obren massa de pressa perquè la víctima tingui temps de dir la veritat.

L’Snape va tornar a clavar la vista en en Harry, que el va mirar fixament als ulls fent un esforç desesperat per fer-se entendre sense paraules.

«En Voldemort té en Sírius al Departament de Misteris», va pensar amb intensitat. «En Voldemort té en Sírius…».

—Queda sotmès a un període de prova! —va exclamar la professora Umbridge, i l’Snape se la va quedar mirant amb les celles arrufades—. Es nega a col·laborar! M’esperava una altra cosa, de vostè; en Lucius Malfoy sempre l’elogia molt! Surti ara mateix del meu despatx!

L’Snape va saludar-la irònicament fent una inclinació amb el cap i es va tombar per anar-se’n. En Harry es va adonar que estava deixant passar l’última oportunitat que li quedava de fer saber a l’orde el que passava.

—Té en Lladruc! —va dir amb un crit—. Té en Lladruc al lloc on s’amaga!

L’Snape es va quedar amb la mà al mànec de la porta.

—En Lladruc? —va exclamar la professora Umbridge, mirant encuriosida primer en Harry i després l’Snape—. Què és això d’en Lladruc? On hi ha amagat què? Què vol dir tot això, Snape?

L’Snape es va tombar cap a en Harry amb una expressió inescrutable a la cara. En Harry no hauria sabut dir si l’havia entès o no, però no es va atrevir a parlar més clarament davant de la professora Umbridge.

—No en tinc ni idea —va dir l’Snape amb fredor—. Potter, si algun dia tinc ganes que digui rucades ja li faré prendre una mica de xarop de la xerrameca. Crabbe, sisplau, no l’estrenyi tan fort, perquè si en Longbottom mor escanyat haurem de fer molta paperassa i em veuré obligat a fer-ne esment al seu currículum si mai busca feina.

Va sortir i va tancar la porta amb un cop sec. En Harry va quedar més neguitós encara que abans, perquè l’Snape era la seva última esperança. Va mirar la professora Umbridge, que feia cara de sentir el mateix i respirava agitadament de ràbia i d’impotència.

—Què hi farem… —va dir, i va treure la vareta—. Què hi farem… No tinc alternativa; això no és un simple acte d’indisciplina escolar, sinó un assumpte que afecta la seguretat de la Conselleria… I tant…

Va parlar sola una estona, arrepenjant nerviosament el pes del cos ara en un peu ara en l’altre i picant-se a la palma de la mà amb la vareta, sense apartar els ulls d’en Harry ni deixar de respirar feixugament. En Harry, desposseït de la vareta, l’observava amb un desagradable sentiment d’indefensió.

—És vostè qui m’hi obliga, Potter… No ho vull fer —va dir la professora Umbridge, que continuava gronxant-se sense moure’s de lloc—, però hi ha vegades que les circumstàncies justifiquen l’ús de… Estic convençuda que el senyor conseller veurà que no tenia alternativa…

En Malfoy l’observava amb avidesa.

—El malefici del suplici li deslligarà la llengua —va dir la professora Umbridge amb veu plàcida.

—No ho pot fer, això! —va exclamar l’Hermione—. Professora Umbridge, és il·legal.

Però la professora Umbridge no li va fer cas. En Harry li va veure a la cara una expressió pèrfida i ansiosa que no li coneixia. La professora Umbridge va aixecar la vareta.

—Al senyor conseller no li agradarà gens que infringeixi la llei, professora Umbridge! —va exclamar l’Hermione.

—En Cornelius no se n’exclamarà, si no ho sap —va dir la professora Umbridge, esbufegant una mica, mentre anava apuntant amb la vareta ara a un lloc del cos d’en Harry ara en un altre com si rumiés on li podia fer més mal—. Tampoc ha sabut mai que vaig ordenar als demèntors que paressin aquella emboscada a en Harry Potter l’estiu passat, i bé va estar encantat de tenir una excusa per expulsar-lo de l’escola.

—Va ser vostè, així? —va dir en Harry reprimint una exclamació—. Va ser vostè qui va ordenar als demèntors que m’ataquessin?

—Algú havia de fer alguna cosa —va dir a sota veu la professora Umbridge, que va acabar apuntant amb la vareta al front d’en Harry—. Tothom vinga queixar-se i vinga dir que se li havien de parar els peus i se l’havia de desacreditar, i al final vaig ser jo qui va haver d’acabar posant fil a l’agulla… Però se’n va saber sortir, eh, Potter? Avui no se’n sortirà tan bé, per això… —I, després d’agafar aire, va cridar—: Cru…

—No ho faci! —va cridar l’Hermione amb la veu trencada des de darrere d’en Millicent Bulstrode—. Harry, l’hi hem d’explicar!

—Mai de la vida! —va dir cridant en Harry, mirant la mica d’Hermione que podia veure.

—L’hi hem d’explicar, Harry; igualment et farà cantar… Què en trauràs?

I l’Hermione es va posar a somicar amb la cara contra l’esquena de la túnica d’en Millicent Bulstrode. En Millicent va deixar de tenir-la aixafada contra la paret immediatament i se’n va apartar amb cara de fàstic.

—Això ja m’agrada més! —va dir la professora Umbridge, amb aire triomfant—. La senyoreta preguntaire ens donarà unes quantes respostes; digui, maca, digui!

—No l’hi diguis, Hermione! —va bramar en Ron, tot i la presa amb què el subjectaven.

La Ginny mirava l’Hermione com si no la conegués. En Neville, encara mig ofegat, també tenia els ulls posats en ella. Però en Harry s’havia adonat d’una cosa: l’Hermione, tot i sanglotar inconsolablement amb les mans a la cara, no vessava ni una sola llàgrima.

—No m’ho tingueu en compte, sisplau —va dir l’Hermione—, però no puc més…

—Tranquil·la, maca, tranquil·la —va dir la professora Umbridge a l’Hermione mentre l’agafava per les espatlles i la feia seure amb sol·licitud a la butaca de tapisseria de flors d’on s’havia aixecat—. Aviam… Amb qui parlava fa un moment el senyor Potter?

—Doncs… —va fer l’Hermione amb la cara tapada, empassant-se la saliva—. De fet no ha pogut parlar-hi, però volia parlar amb el professor Dumbledore.

En Ron va quedar petrificat, amb els ulls molt oberts; la Ginny va deixar de voler trepitjar els peus de la seva guardiana, i fins i tot va semblar que la Luna quedava una mica parada. Per sort, tant la professora Umbridge com els seus favorits tenien tota l’atenció posada en l’Hermione i no es van adonar de cap de tots aquests senyals delators.

—Amb en Dumbledore? —va dir la professora Umbridge, impacient—. Així, saben on és…

—Doncs… no —va dir l’Hermione entre sanglots—. Hem mirat a La Marmita Foradada, a la Ronda d’Allà, i també a Les Tres Escombres i al Cap de Senglar…

—Sembla tonta! Com vol que en Dumbledore sigui en una taverna, tenint tota la Conselleria en pes al darrere? —va exclamar la professora Umbridge, amb la decepció dibuixada a totes les amigues de la cara.

—Però… és que li havíem de dir una cosa molt important! —va dir ploriquejant l’Hermione, tapant-se la cara amb les mans encara amb més força, però no a causa de la desesperació, sinó, com en Harry havia descobert, perquè no es veiés que continuava sense vessar ni una llàgrima.

—Quina cosa? —va dir la professora Umbridge, emocionada de cop una altra vegada—. Quina cosa li volíeu dir?

—Li volíem dir… li volíem dir que… que ja està a punt! —va dir l’Hermione a batzegades.

—Què està a punt? —va voler saber la professora Umbridge, que va tornar a agafar l’Hermione per les espatlles i la va sacsejar una mica—. Què està a punt, maca?

—La… l’arma —va dir l’Hermione.

—L’arma? Quina arma? —va dir la professora Umbridge, i va semblar que, de l’emoció, els ulls li volien sortir de les òrbites—. Que han estat organitzant alguna mena de cèl·lula de resistència? Que han dissenyat alguna arma que vulguin utilitzar contra la Conselleria? I tot per iniciativa del professor Dumbledore, és clar…

—S-s-s-sí —va dir l’Hermione, sense alè—, però se’n va haver d’anar abans d’estar acabada i a-a-a-ara l’hem acabat i nn-n-no el trobem per d-d-d-dir-l’hi!

—Quina mena d’arma és? —va demanar-li la professora Umbridge en to sever, aferrant encara l’Hermione per les espatlles amb els seus dits com botifarrons.

—No l’ac-c-c-cabem d’entendre —va dir l’Hermione, ensumant-se els mocs—. Només hem f-f-f-fet el que el p-p-pprofessor Dumbledore ens va dir que f-f-f-féssim.

La professora Umbridge es va redreçar amb expressió exultant.

—Portin-me on tenen l’arma —va dir.

—Ells no vull que la vegin —va dir l’Hermione amb veu d’espinguet, mirant els alumnes de Slytherin entre els dits.

—Vostè no és ningú per posar condicions —va dir la professora Umbridge en to eixut.

—Com vulgui —va dir l’Hermione, que tornava a sanglotar amb les mans a la cara—. Com vulgui; que ho vegin, perquè encara ho faran servir en contra seva! Hauria de fer venir tothom, a veure-la! S’ho m-m-m-mereixeria… No sap com m-mm-m’agradaria que tota l’escola sabés on és, i que l’aprenguessin a f-f-f-fer servir, perquè quan després vostè es fiqués amb algú poguessin t-t-t-tornar-s’hi!

Aquestes paraules van causar un gran efecte en la professora Umbridge, que va passejar la mirada amb recel per tots els membres de la seva patrulla inquisitorial i va fixar un moment els ulls en en Malfoy, que no va saber dissimular prou bé el sentiment d’impaciència i d’avidesa que se li havia dibuixat a la cara.

La professora Umbridge es va quedar una estona més mirant l’Hermione i va acabar dient, en un to de veu que volia ser maternal:

—Molt bé, maca; hi anirem vostè i jo i prou… i també el senyor Potter. Va, aixequi’s.

—Professora Umbridge —va dir en Malfoy, preocupat—, crec que algú de la patrulla hauria de venir amb vostè per vigilar que…

—Sóc funcionària titular de la Conselleria, Malfoy —va saltar la professora Umbridge—. Que potser es pensa que no sóc capaç de tenir a ratlla tota sola un parell d’adolescents sense vareta? A més a més, pel que sembla, aquesta arma no és una cosa per a col·legials. Es quedaran aquí fins que torni, vigilant que cap d’aquests —va dir, assenyalant en Ron, la Ginny, en Neville i la Luna— s’escapi.

—D’acord, professora —va dir en Malfoy, amb cara emmurriada i decebuda.

—I vostès comencin a passar primer, que em guiaran —va dir la professora Umbridge, apuntant en Harry i l’Hermione amb la vareta—. Endavant.





33. Baralla i fuga


En Harry no tenia ni idea del que tramava l’Hermione, ni tan sols si tenia cap pla preconcebut. La seguia pel passadís, enganxat darrere seu, sabent que hauria sigut molt sospitós que demostrés ignorar on anaven. No es va atrevir a demanar-li res, perquè tenia la professora Umbridge tan a prop que li notava l’alè al clatell.

L’Hermione va fer-los baixar l’escalinata de marbre fins al vestíbul. A través dels batents tancats de la porta del Gran Saló els va arribar una eixordadissa de veus i de plats i coberts, i en Harry es va admirar que a cinc metres d’ells hi hagués gent que sopava amb gana i celebrava el final dels exàmens sense res que l’encaboriés…

L’Hermione va travessar la porta de roure de dos batents de l’entrada i va començar a baixar la graonada de pedra. Feia una tarda molt suau; el sol declinava damunt les capçades dels arbres del bosc prohibit, i, quan es van posar a caminar prats enllà, amb l’Hermione tota decidida al capdavant i la professora Umbridge fent corregudetes per no quedar endarrerida, les seves ombres, llargues i fosques, es van emmotllar al relleu de l’herba com la cua d’un vestit.

—Està amagada a la cabanya d’en Hagrid, oi? —va dir la professora Umbridge, ansiosa, a l’orella d’en Harry.

—No, i ara —va dir l’Hermione amb menyspreu—; en Hagrid l’hauria pogut accionar sense voler.

—És veritat —va dir la professora Umbridge, que semblava que s’estava posant més i més nerviosa per moments—. N’hauria sigut ben capaç, aquell tros de soca empeltada…

I va riure. A en Harry li van venir unes ganes terribles de girar-se i d’engrapar-la pel coll, però es va refrenar. La cicatriu, tot i la bonança de la tarda, li feia fiblades, però no li coïa com si el cremés un ferro roent, cosa que volia dir que en Voldemort encara no s’havia decidit a portar a terme l’execució.

—On és, doncs? —va voler saber la professora Umbridge, amb una ombra de vacil·lació a la veu, quan va veure que l’Hermione continuava caminant a bon pas en direcció al bosc.

—Al bosc, evidentment —va dir l’Hermione, i va assenyalar cap a l’espessor dels arbres—. Bé l’havíem d’amagar en un lloc on els altres alumnes no la poguessin trobar per casualitat, no li sembla?

—És clar, és clar —va dir la professora Umbridge, ara ja amb una mica de recel—. Aviam… Continuïn caminant davant meu, doncs.

—Que podríem tenir la vareta, doncs, si anem davant? —li va demanar en Harry.

—No; em sap molt greu, senyor Potter, però no —va dir la professora Umbridge amb dolçor, i el va empènyer a l’esquena amb la seva—. Em fa l’efecte que la Conselleria aprecia bastant més la meva vida que la de vostès.

Quan van arribar sota l’ombra fresca dels arbres del llindar del bosc, en Harry va buscar la mirada de l’Hermione, perquè ficar-se al bosc sense varetes li semblava molt més temerari que tot el que havien fet fins aleshores aquella tarda. L’Hermione, però, va limitar-se a dirigir una ullada de menyspreu a la professora Umbridge i es va endinsar en la boscúria a un pas tan ràpid que la professora Umbridge, amb les cames curtes que tenia, quasi no la podia seguir.

—És gaire endins? —va voler saber la professora Umbridge, quan va veure que el vestit se li enganxava en un esbarzer.

—Sí; força —va dir l’Hermione—. Està ben amagada.

En Harry estava cada vegada més aprensiu. L’Hermione no havia agafat el camí que havien seguit per anar a veure en Grep, sinó el que havien fet tres anys enrere per arribar al cau de l’Aragog. Aquella vegada l’Hermione no hi era, i en Harry no creia que sabés el perill que els esperava si el seguien fins al final.

—Escolta… Vols dir que és per aquí? —li va demanar com aquell qui res.

—Sí; segur —va dir en to sec l’Hermione, que, a parer d’en Harry, trepitjava les plantes del sotabosc fent massa soroll. Darrere d’ells, la professora Umbridge va ensopegar amb un arbrissó caigut. Ni l’Hermione ni en Harry es van parar per ajudar-la a aixecar-se; l’Hermione es va limitar a girar el cap sense parar de caminar a bon pas i va dir alt:

—És una mica més endins!

—Hermione, parla més baix —va murmurar en Harry, i va accelerar el pas per posar-se a la seva altura—. Vés a saber qui ens pot sentir…

—Això vull: que ens sentin —li va respondre ella en veu baixa mentre la professora Umbridge trescava sorollosament per atrapar-los—. Ja ho veuràs…

Van caminar encara durant una estona que se’ls va fer molt llarga, fins que va arribar un moment que s’havien tornat a emboscar tant que el dosser del bosc no deixava passar gens de claror. En Harry va tenir una sensació que no li era desconeguda: que des de darrere dels arbres els observaven uns ulls invisibles.

—Quant falta? —va demanar la professora Umbridge darrere seu, fastiguejada.

—Molt poc! —va dir amb un crit l’Hermione en el moment que sortien a una clariana humida sumida en la penombra—. Una mica més i ja hi som…

Una fletxa va travessar l’aire i es va clavar amb un «xac» amenaçador en un arbre de darrere, una mica més amunt d’on tenia el cap. De cop, l’aire es va omplir d’una remor d’unglots. En Harry va notar que el terra del bosc tremolava; la professora Umbridge va fer un xisclet i es va posar en Harry al davant a tall d’escut…

En Harry es va desagafar i es va tombar. Sortien centaures de totes bandes, cosa d’una cinquantena en total, amb els arcs aixecats i carregats, apuntant en Harry, l’Hermione i la professora Umbridge. Tots tres van recular fins a quedar al mig de la clariana. La professora Umbridge no parava d’emetre uns curiosos gemecs d’esglai. En Harry va mirar de reüll l’Hermione i va veure que tenia un somriure de triomf als llavis.

—Qui ets, tu? —va dir una veu.

En Harry va mirar cap a la seva esquerra. De la rotllana de centaures va avançar cap a ells el centaure de cos castany que responia al nom de Magorian, amb l’arc aixecat igual que els altres. A la dreta d’en Harry, la professora Umbridge continuava gemegant, apuntant al centaure amb la vareta tremolosa.

—T’he demanat qui ets, humana —va dir en Magorian amb males maneres.

—Sóc la Dolors Umbridge, subsecretària titular del conseller d’Afers Màgics i directora i gran inquisidora de Hogwarts! —va dir la professora Umbridge amb una veu aguda carregada de por.

—Ets de la Conselleria d’Afers Màgics? —va dir en Magorian, i molts dels centaures de la rotllana es van regirar inquiets.

—Tal com ho sents —va dir la professora Umbridge, en un to de veu encara més agut—, o sigui que vés amb compte! Segons la legislació aprovada pel Departament per a la regulació i el control d’éssers màgics, qualsevol agressió d’un ésser híbrid com vosaltres contra un esser humà…

—Com ens has anomenat? —va fer amb un crit un centaure negre d’aspecte ferotge, que en Harry va veure que era en Bane. A tota la rotllana es va sentir un murmuri irat i una vibració de cordes d’arc tibant-se.

—No els anomeni així! —va dir l’Hermione amb ràbia, però no va semblar que la professora Umbridge es donés per al·ludida. Sense deixar d’apuntar a en Magorian amb la seva vareta tremolosa, va prosseguir:

—La llei 15/B diu clarament que «qualsevol agressió comesa per un ésser màgic que es pugui considerar dotat d’una intel·ligència quasi humana, i per tant responsable de les seves accions…».

—Com, «intel·ligència quasi humana»? —va repetir en Magorian, i en Bane i uns quants centaures més es van posar a bramar de ràbia i a potollar—. Això ho considerem un gran insult, humana! La nostra intel·ligència, afortunadament, supera la vostra de bon tros.

—Què fas al nostre bosc? —va bramar el centaure gris de cara adusta que en Harry i l’Hermione havien vist l’última vegada que havien estat al bosc—. Per què has vingut?

—El vostre bosc? —va dir la professora Umbridge, ara tremolant no només de por, sinó també, pel que semblava, d’indignació—. Et recordo que si vius aquí és gràcies a la cessió que la Conselleria d’Afers Màgics us fa de determinades àrees del territori…

Una fletxa li va passar tan a prop del cap que se li va emportar un grapat de rínxols. La professora Umbridge va deixar anar un crit eixordador i es va posar les mans al cap; per la seva banda, alguns dels centaures van aprovar l’acció amb exclamacions estentòries, mentre que altres es van posar a riure estrepitosament. En la penombra de la clariana, el ressò d’aquelles riallades histèriques com renills i la visió dels cops d’unglot contra terra feien venir feredat.

—De qui és ara aquest bosc, humana? Digues! —va bramar en Bane.

—Híbrids fastigosos! —va dir amb un xiscle la professora Umbridge, cobrint-se encara el cap amb les mans—. Males bèsties! Animals salvatges!

—Prou! —va cridar l’Hermione, però no hi va ser a temps: la professora Umbridge va apuntar amb la vareta a en Magorian i va dir amb un crit:

—Religo!

Del cel van caure sobre el centaure, com serps gruixudes, tot de cordes que se li van cargolar al voltant del tors i li van subjectar les mans. En Magorian va deixar anar un crit de ràbia i es va encabritar, volent deslligar-se, i els altres centaures van carregar.

En Harry va agafar l’Hermione i la va tirar a terra. De bocaterrosa sobre el terra del bosc, va viure un moment de terror quan tots aquells unglots li van passar a tocar fent un retruny eixordador, però els centaures els van passar per sobre i pel costat bramant i xisclant de ràbia i no els van fer res.

—Pareuuuu! —van sentir que la professora Umbridge cridava—. Pareuuuuu! Sóc la subsecretària titular… Com goseu? Deixeu-me anar, bèsties! Pareuuuuu!

En Harry va veure una fogonada de llum vermella i va interpretar que la professora Umbridge n’havia volgut estabornir algun; i de cop va sentir que deixava anar un crit molt fort. Va aixecar el cap mig pam, i va veure que en Bane havia agafat la professora Umbridge per l’esquena i l’havia aixecat enlaire, i que la professora Umbridge forcejava i cridava esporuguida. En Harry va veure que la vareta li queia a terra, i el cor li va fer un salt; si la pogués agafar…

En el moment que hi allargava la mà, però, un unglot de centaure va trepitjar la vareta i la va partir per la meitat.

—Aquí! —va bramar una veu a l’orella d’en Harry, i un braç molt pelut va baixar com vingut del cel i el va fer posar dret. L’Hermione també l’havien fet posar dreta. Per damunt del garbuix bigarrat i inquiet de caps i lloms i esquenes de centaures, en Harry va veure com en Bane s’emportava la professora Umbridge bosc endins. Els seus crits ininterromputs es van anar apagant cada vegada més, fins que el trepig d’unglots que els envoltava els els va acabar fent inaudibles.

—I aquests? —va dir el centaure gris de cara adusta, que era el que subjectava l’Hermione.

—Són joves —va dir darrere en Harry una veu pausada i trista—. Nosaltres no ataquem cries de cap animal.

—Són ells qui han portat aquesta dona, Ronan —va respondre el centaure que tenia agafat en Harry—. I no són tan joves… Ell aviat serà home.

I va sacsejar en Harry pel coll de la túnica.

—Sisplau —va dir l’Hermione amb l’alè contingut—, no ens feu mal; nosaltres no pensem com ella, i no treballem a la Conselleria d’Afers Màgics! Si hem vingut fins aquí ha sigut perquè hem pensat que ens la trauríeu de sobre…

En Harry va veure de seguida, per la cara que va fer el centaure gris que subjectava l’Hermione, que l’Hermione s’havia equivocat de mig a mig dient allò. El centaure gris va tirar el cap enrere, va potollar furiosament amb les potes de davant i va bramar:

—Ho veus, Ronan? Ja tenen la petulància de la seva espècie! Nosaltres havíem de fer la feina bruta, oi, noia humana? Havíem de fer-vos de criats i fer fugir l’enemic com gossos obedients, oi?

—No! —va dir l’Hermione, amb un xiscle d’esglai—. M’he explicat malament; vull dir que comptàvem… que ens ajudaríeu…

Però dient això encara ho va embolicar més.

—Nosaltres no ajudem els humans! —va replicar-li el centaure que subjectava en Harry, estrenyent-lo més fort i reculant alhora, amb la qual cosa va aixecar en Harry de terra—. Som una espècie única, i n’estem orgullosos. No permetrem que us en aneu perquè pugueu dir que hem acatat la vostra voluntat!

—No ho pensem dir, això! —va dir en Harry cridant—. Sabem que el que heu fet no ho heu fet perquè us ho hàgim fet fer…

Però no va semblar que ningú l’escoltés.

Un centaure barbat de darrere la colla va dir amb veu forta:

—Ja que han vingut sense que se’ls convidés, que n’afrontin les conseqüències!

Aquestes paraules van desencadenar un clam d’aprovació, i un centaure de color burell va cridar:

—Que acabin com la dona!

—Vau dir que no fèieu mal als innocents! —va cridar l’Hermione, ara amb llàgrimes de veritat caient-li cara avall—. No us hem fet res dolent, no hem fet servir ni les varetes ni us hem amenaçat. Només volem tornar a l’escola; deixeu-nos tornar, sisplau…

—No tots som com en Firenze, el traïdor, noia humana! —va dir cridant el centaure gris, i un clam de renills aprovatoris dels seus companys va seguir les seves paraules—. Què us penseu que som? Uns cavalls molt divertits que parlen? Doncs som un poble molt antic que no suporta ni intrusions ni insults de cap bruixot! No reconeixem les vostres lleis, no reconeixem la vostra superioritat, som…

Però no van sentir què més eren els centaures, perquè en aquell moment els va arribar a les orelles, procedent del llindar de la clariana, un cruixit tan fort que tots ells, tant en Harry i l’Hermione com la cinquantena de centaures que omplien la clariana, es van tombar. El centaure que subjectava en Harry el va tornar a deixar a terra i va afanyar-se a agafar l’arc i el buirac. L’Hermione també l’havien deixat anar, i en Harry va córrer cap a ella just en el moment que dos grans arbres se separaven amenaçadorament i la silueta monstruosa d’en Grep hi apareixia al mig.

Els centaures de més a prop del gegant van recular i van topar amb els que tenien darrere; la clariana es va convertir en un bosc d’arcs i fletxes a punt per ser disparades, totes apuntant amunt, a l’enorme cara cendrosa que els observava des de dalt retallada contra les capçades atapeïdes dels arbres. En Grep tenia la seva boca torta oberta com la d’un babau; en la penombra se li distingien, lluents, aquelles seves dents grogues grans com rajoles, els seus ulls mats de color caqui que observaven, mig aclucats, els éssers que tenia als seus peus. Dels turmells li penjaven tot de cordes partides.

Va obrir la boca encara més.

—Hagger.

En Harry no sabia què volia dir amb allò de «hagger», ni a quina llengua pertanyia, però tant se li’n donava; només veia els peus d’en Grep, que eren quasi tan llargs com tot el cos d’en Harry. L’Hermione se li va arrapar al braç; els centaures estaven molt callats, observant el gegant, que movia el seu cap arrodonit a banda i banda mirant entre ells com si busqués alguna cosa que li hagués caigut.

—Hagger! —va tornar a dir, més fort.

—Vés-te’n, gegant! —li va dir en Magorian—. Aquí no ets benvingut!

No va semblar que aquestes paraules fessin cap impressió a en Grep. Es va ajupir una mica (els braços dels centaures es van tensar sobre els arcs) i va bramar:

—Hagger!!!

Alguns centaures començaven a no tenir-les totes. L’Hermione, però, de cop, va deixar anar una exclamació ofegada.

—Harry! —va fer amb un xiuxiueig—. Em sembla que vol dir «Hagrid»!

En aquell moment en Grep els va descobrir. Eren els únics éssers humans enmig d’aquell exèrcit de centaures. Va abaixar el cap un parell de pams més i se’ls va quedar mirant atentament. En Grep va tornar a obrir la seva boca enorme i va dir, amb una veu greu de tro que en Harry va veure que feia tremolar l’Hermione:

—Hermy.

—Valga’m Déu —va dir l’Hermione, arrapada al braç d’en Harry amb tanta força que en Harry quasi no se’l sentia i amb una cara que semblava que estigués a punt de desmaiar-se—; em recorda!

—Hermy… —va bramar en Grep—. On, en Hagger?

—No ho sé! —va dir l’Hermione amb un esgarip, esgarrifada—. Em sap greu, Grep, però no ho sé!

—En Grep vols en Hagger!!!

El gegant va abaixar una de les seves manasses. L’Hermione va deixar anar un gran xiscle, va fer unes quantes passes enrere corrents i va caure. Sense vareta, en Harry es va disposar a clavar cops de puny, coces, mossegades o el que calgués contra la mà que se li acostava després d’haver tombat d’un ventallot un centaure blanc com la neu.

Era el que els centaures esperaven; quan els dits estirats d’en Grep eren a un pam d’en Harry, cinquanta fletxes van solcar l’aire en direcció al gegant i se li van clavar a la cara. En Grep va llançar un udol de dolor i de ràbia i es va redreçar sense parar de fregar-se la cara amb les seves manasses, amb la qual cosa va partir les tiges de les fletxes però va fer que les puntes se li enfonsessin encara més a la carn.

Es va posar a bramar i a picar de peus, cosa que va dispersar els centaures. En Harry va aixecar l’Hermione de terra sota una pluja de gotes de sang d’en Grep, grosses com pedres, i tots dos van córrer a refugiar-se en l’espessor dels arbres. Un cop amagats, es van girar per mirar: en Grep clavava arpades als centaures encegat per la sang que li regalimava per la cara, mentre els centaures es retiraven a la desbandada i fugien galopant entre els arbres de l’altra punta de la clariana. En Harry i l’Hermione van veure com en Grep proferia un altre crit de ràbia i es llançava a empaitar-los tombant tots els arbres que li obstruïen el pas.

—Déu meu —va dir l’Hermione, que tremolava tant que les cames li feien figa—. Ha sigut horrorós. Encara els matarà a tots.

—No et pensis que em sabria gaire greu —va dir en Harry amb ressentiment.

El so del galop dels centaures i de la cridadissa del gegant es va anar apagant. Mentre en Harry ho escoltava, la cicatriu li va fer una fiblada molt forta i el va inundar una onada d’esglai.

Havien perdut molt temps i tenien més difícil rescatar en Sírius ara que no en el moment que en Harry havia tingut la visió. No era només que en Harry s’hagués quedat sense vareta, sinó que a sobre eren al mig del bosc prohibit i no disposaven de cap mitjà de transport.

—Et felicito —va dir en Harry a l’Hermione en to de retret, perquè en algú havia de descarregar la ràbia que tenia a dintre—. Et felicito pel pla. I ara què fem?

—Ara hauríem de tornar al castell —va dir l’Hermione amb un fil de veu.

—Quan hi arribem, en Sírius segurament ja serà mort! —va dir en Harry, i va clavar una coça a un arbre per desfogar-se. Sobre seu es van deixar sentir uns xisclets, i quan va aixecar el cap va veure que un ballestrinc enrabiat l’apuntava amb els seus ditets llargs com branquillons.

—És que sense varetes no podem fer res —va dir l’Hermione, desanimada, mentre es tornava a aixecar amb esforç—. A part d’això, Harry, quina idea tenies per arribar a Londres?

—Això mateix pensàvem nosaltres —va dir darrere seu una veu coneguda.

En Harry i l’Hermione es van ajuntar instintivament i van espiar a través dels arbres.

Va aparèixer primer en Ron, seguit de prop per la Ginny, en Neville i la Luna. Feien bastanta pena —la Ginny tenia unes quantes esgarrinxades que li travessaven una galta, en Neville un nyanyo de color morat sobre l’ull dret i a en Ron encara li sortia més sang del llavi que abans—, però se’ls veia a tots molt cofois.

—Què? —va dir en Ron mentre apartava una branca baixa i allargava a en Harry la seva vareta—. Se t’acut res?

—Com us heu escapat? —va demanar-los en Harry tot sorprès mentre agafava la vareta.

—Amb un parell de conjurs estabornidors, un sortilegi desarmador i un conjur d’atur magnífic que en Neville s’ha tret de la màniga —va dir en Ron com aquell qui res, mentre també tornava a l’Hermione la seva vareta—. Però qui s’ha emportat la palma ha sigut la Ginny, que ha tombat en Malfoy amb un conjur de diablons alats. Ha sigut genial; tenia tota la cara coberta d’ales que no paraven de bufetejar-lo. Doncs el cas és que per la finestra hem vist que us ficàveu al bosc i us hem seguit. Què n’heu fet, de la professora Umbridge?

—Se l’ha emportat un ramat de centaures —va dir en Harry.

—I a vosaltres us han deixat estar? —va demanar-los la Ginny, sorpresa.

—No, però en Grep els ha fet fugir —va dir en Harry.

—Qui és en Grep? —va voler saber la Luna, interessada.

—El germà petit d’en Hagrid —va afanyar-se a aclarir-li en Ron—. Ja t’ho explicarem una altra estona. Harry, què has descobert a la llar de foc? L’Innominable té en Sírius o no?

—Sí que el té —va dir en Harry, i la cicatriu li va fer una altra punyida—, i estic segur que en Sírius encara és viu; però no acabo de veure com podem anar a salvar-lo.

Van quedar tots callats, amb expressió abatuda, perquè també ho veien com un problema insuperable.

—Haurem de volar, no? —va dir la Luna, amb la veu més flegmàtica que en Harry li havia sentit fins aleshores.

—Escolta —va dir en Harry, irritat, tombant-se cap a ella—. En primer lloc, tu no «hauràs de» fer res; i, en segon lloc, no sé si saps que en Ron és l’únic de nosaltres que no té una escombra vigilada per un troll de seguretat, i que per tant…

—Jo també en tinc, d’escombra! —va dir la Ginny.

—Ja ho sabem, però tu no véns —va dir en Ron amb cara de pomes agres.

—Perdona, però a mi m’afecta tant com a tu el que li pugui passar a en Sírius! —va dir la Ginny, estrenyent les dents d’una manera que la cara li va agafar una expressió molt semblant a la que tenien en Fred i en George quan s’enfadaven.

—Ets massa… —va començar a dir en Harry, però la Ginny va dir amb vehemència:

—Tinc tres anys més dels que tu tenies quan et vas barallar amb l’Innominable per la pedra filosofal, i és gràcies a mi que en Malfoy està estirat al terra del despatx de la professora Umbridge amb tot de diablons alats gegants que l’ataquen…

—Ja ho sé, però…

—Tots som de l’ED —va dir en Neville amb un fil de veu—. I l’ED el vam fundar per lluitar contra l’Innominable, no? Doncs aquesta és la primera oportunitat que tenim de posar en pràctica tot el que hem après… O és que ho fèiem per jugar i prou?

—No, és clar que no… —va dir en Harry, que començava a perdre la paciència.

—Doncs també hem de venir —va dir en Neville sense embuts—. Nosaltres també hi volem donar un cop de mà.

—Això mateix —va dir la Luna amb un somriure radiant.

En Harry va mirar en Ron als ulls. Estava convençut que en Ron pensava exactament el mateix que ell: si hagués hagut de triar algun membre de l’ED per anar a mirar de rescatar en Sírius, a més a més d’en Ron, l’Hermione i ell mateix, no hauria triat mai ni la Ginny, ni en Neville, ni la Luna.

—De fet tant és, tot això —va dir en Harry entre dents—, perquè encara no sabem com anar-hi…

—Jo em pensava que ja estava decidit —va dir la Luna, amb una insistència exasperant—. Hi anem volant, ¿no?

—Escolta —va dir en Ron, contenint amb prou feines la ràbia—; tu potser pots volar sense escombra, però a nosaltres no ens surten ales cada vegada que…

—Hi ha altres maneres de volar, a part de poder-ho fer amb una escombra —va dir la Luna sense immutar-se.

—I amb què vols que volem? Amb un dels teus ganyarrots berrugosos? —li va demanar en Ron.

—Els garrinots banyarrugats no volen —va dir la Luna amb una veu tota digna—; però ells sí, i en Hagrid diu que saben trobar de seguida el lloc on el genet vol anar.

En Harry es va girar en rodó. Entre dos arbres, amb els seus ulls blancs d’una lluïssor fantasmagòrica, hi havia dos vesprals que assistien a aquella conversa a sota veu com si entenguessin tot el que s’hi deia.

—Genial! —va dir en veu baixa, i s’hi va acostar. Els vesprals van brandar el seu cap de rèptil, fent onejar les seves llargues crineres negres, i en Harry va allargar-hi la mà amb simpatia i va acariciar el coll lluent del que tenia més a prop. Com és que abans els veia uns animals lletjos?

—Que és algun d’aquells cavalls estrafolaris, d’aquells que no els pots veure si no has vist algú que l’ha palmat? —va dir en Ron, amb recel, mirant una mica a l’esquerra del vespral que en Harry acariciava.

—Sí —va dir en Harry.

—Quants n’hi ha?

—Dos i prou.

—Doncs ens en caldrien tres —va dir l’Hermione, amb aire decidit tot i el tràngol que acabava de passar.

—Quatre, Hermione —va dir la Ginny, fent una ganyota.

—Si us hi fixeu bé, som sis —va dir la Luna amb veu serena, després d’haver fet el recompte.

—No diguis bestieses! Tots no hi podem anar! —va dir en Harry, nerviós—. Mireu; vosaltres tres —va dir, assenyalant en Neville, la Ginny i la Luna— no hi pinteu res, en tot això, i no…

Els tres al·ludits van esclatar en protestes. A en Harry la cicatriu li va fer una altra fiblada, més dolorosa encara que l’anterior. Cada moment que perdien era preciós; no podia malgastar el temps discutint.

—D’acord; com vulgueu —va dir secament—; però si no trobem més vesprals no podreu…

—Ja en vindran més, ja —va dir refiada la Ginny, que, com en Ron, mirava amb els ulls mig aclucats en direcció equivocada, segurament pensant-se que tenia la vista fixada on eren els cavalls.

—Per què ho dius?

—Perquè, per si no te n’has adonat, l’Hermione i tu esteu coberts de sang —va dir amb fredor—; i, si te’n recordes, en Hagrid els va fer venir amb carn crua. Segurament és per això que aquests han vingut, i no per una altra cosa…

Just en aquell moment en Harry es va notar una estrebada a la túnica, i, quan va mirar avall, va veure que el vespral que tenia més a prop li llepava la màniga, que era xopa de sang d’en Grep.

—Molt bé —va dir; se li acabava d’acudir una gran idea—; en Ron i jo pujarem en aquests dos i començarem a tirar, i l’Hermione es quedarà amb vosaltres tres fent d’esquer perquè en vinguin més…

—Jo no em quedo! —va dir l’Hermione, enfadada.

—No caldrà —va dir la Luna, amb un somriure—; mireu, ja en vénen més… Deveu fer una olor molt forta…

En Harry es va tombar: almenys sis o set vesprals s’obrien pas entre els arbres, amb les seves grans ales apergaminades plegades i arrapades al cos i els ulls brillant-los en la foscor. Ara no tenia excusa.

—Està bé —va dir, contrariat—; trieu-ne un i pugeu-hi.





34. El Departament de Misteris


En Harry es va cargolar a la mà la crinera del vespral que tenia més a prop, va apuntar un peu en una soca de la vora i es va enfilar com va poder al llom sedós del cavall. El vespral no s’hi va resistir; l’únic que va fer va ser girar el cap ensenyant els ullals i continuar llepant-li la túnica amb fruïció.

En Harry, després de descobrir que podia acomodar els genolls darrere l’articulació de l’ala i que així quedava molt més subjecte, va girar el cap per mirar què feien els altres. En Neville s’havia aconseguit hissar fins al llom del vespral del costat, i ara intentava passar-hi una de les cames per sobre per quedar a cavall de l’animal. La Luna ja hi estava ben muntada, asseguda de costat i arreglant-se la túnica, com si fos una cosa que fes cada dia. En Ron, l’Hermione i la Ginny, però, encara no s’havien mogut del lloc on eren, i miraven al buit amb la boca oberta.

—Què passa? —va dir.

—Com voleu que muntem? —va dir en Ron amb desànim—. Si no veiem on hem de pujar…

—No patiu; és molt fàcil —va dir la Luna, que va baixar amb sol·licitud del seu vespral com si baixés per un tobogan i es va acostar a en Ron, l’Hermione i la Ginny—. Veniu…

Va conduir-los fins on hi havia els altres vesprals i, un per un, va ajudar-los a enfilar-se al llom de la muntura respectiva. Tots tres van deixar, molt nerviosos, que la Luna els fes agafar-se a la crinera del cavall amb les mans, i igual de nerviosos van escoltar com els explicava que s’hi havien d’agafar molt fort. Fet això, la Luna va tornar a pujar al seu corser.

—Això és de bojos —va murmurar en Ron mentre passava vigorosament la mà pel coll del cavall—. De bojos… Si almenys el pogués veure…

—Rumia una mica i t’estimaràs més continuar sense veure’l —va dir-li en Harry en to lúgubre—. Què, estem tots a punt?

Tots van assentir amb el cap, i en Harry va veure cinc parells de genolls que feien pressió sota les túniques.

—Molt bé…

Va mirar el clatell lluent del seu vespral i es va empassar la saliva.

—Conselleria d’Afers Màgics, entrada de les visites, Londres —va dir, amb vacil·lació—. No sé si saps on és…

Durant un instant, el vespral d’en Harry no va fer absolutament res; però de sobte, amb una batzegada que quasi va descavalcar el seu genet, va desplegar totes dues ales. Tot seguit es va arrupir lentament, i de cop es va impulsar enlaire amb tanta força i tan verticalment que en Harry es va haver d’aferrar al cavall amb mans i cames per no lliscar enrere i sortir disparat per la seva gropa ossuda. Va tancar els ulls i va aixafar la cara contra la cabellera sedosa per no veure com travessaven les capçades dels arbres i es dirigien com una fletxa cap a un sol ponent de color de sang.

En Harry hauria jurat que no havia anat mai tan de pressa: el vespral va passar rabent pel costat del castell quasi sense batre les ales. Amb l’aire fresc picant-li a la cara amb força i els ulls mig aclucats, es va girar i va veure els seus cinc companys solcant el cel darrere seu, tots inclinats tant com podien sobre el coll del seu vespral per protegir-se de l’embat de l’aire.

Van passar de llarg els dominis de Hogwarts i van deixar Hogsmeade enrere. En Harry veia, a baix, muntanyes i fondalades. Quan la claror de dia va minvar, en Harry va començar a veure petits grups de llums corresponents als pobles per on passaven, i després una carretera plena de revolts amb un cotxe solitari que tornava cap a casa salvant serrats…

—Quina cosa més estranya! —va mig sentir en Harry que deia en Ron darrere seu amb una exclamació, i es va imaginar que devia ser realment estrany viatjar a aquella velocitat i a aquella altitud sense poder veure el mitjà que et transportava.

Fosquejava; el cel va agafar un lluminós to porpra intens i es va anar omplint d’estrelles, i no va passar gaire estona que les llums de les poblacions de muggles es van convertir en les úniques referències que els indicaven l’altitud a què volaven o la velocitat a què anaven. En Harry, abraçat amb totes les seves forces al coll del seu cavall, desitjava que anés encara més de pressa. Quant temps devia haver passat des que havia vist en Sírius estirat a terra en aquella sala del Departament de Misteris? Quanta estona més podria en Sírius plantar cara a en Voldemort? L’única cosa que en Harry sabia segur era que el seu padrí ni havia fet el que en Voldemort volia ni s’havia mort, perquè estava convençut que, si hagués passat tant una cosa com l’altra, hauria sentit en carn pròpia o bé l’exultació d’en Voldemort o bé la seva fúria, i la cicatriu li hauria fet tant mal com la nit en què havia atacat el senyor Weasley.

Van continuar volant enmig de la foscor creixent. En Harry tenia la cara cada vegada més freda i insensible, i es notava les cames adormides d’estrènyer tan fort els costats del vespral, però no s’atrevia a canviar de postura per por de caure… Estava eixordat del brunzit de l’aire a les orelles, i tenia la boca seca i glaçada del gèlid vent nocturn. Havia perdut tota noció d’on eren; tenia tota la fe posada en la bèstia que muntava, que continuava solcant la nit sense defallir, pràcticament sense batre les ales, sempre endavant.

Ai si arribaven tard…

«Encara és viu, encara resisteix; ho noto…».

Ai si en Voldemort veu que en Sírius no pensa cedir…

«Ho sabria…».

A en Harry li va fer un salt el cor; el vespral acabava d’apuntar avall amb el cap, i va arribar a notar que lliscava endavant uns quants dits, fins a la creuera. Per fi baixaven… Li va semblar que de darrere li arribava un xiscle, i va girar-se temeràriament, però no va veure cap cos que caigués… Segur que tots els seus companys havien experimentat el mateix sobresalt que ell amb aquell canvi de direcció…

Tot de llums intenses de color taronja van començar a sortir de totes bandes i a fer-se més grans i més rodones; distingien les teulades de les cases, fileres de parells de fars com lluminosos ulls d’insectes, requadres d’un groc esblaimat que eren finestres. De cop i volta, o almenys això els va semblar, eren a nivell de carrer; en Harry es va aferrar al vespral amb la poca força que li quedava, preparat per al cop, però el vespral va tocar al terra en penombra amb la suavitat d’una ploma. En Harry va saltar del llom de l’animal i va mirar a banda i banda del carrer. El contenidor, igual de ple que l’altra vegada, encara estava a tocar de la cabina telefònica espatllada, tant l’un com l’altra il·luminats feblement per la claror tènue de l’enllumenat públic.

En Ron va aterrar una mica enllà, va perdre l’equilibri i va caure al mig del carrer.

—Mai més —va dir, mentre s’aixecava amb penes i treballs. Va fer el gest d’allunyar-se del seu vespral; però, com que no el veia, va picar contra les potes de darrere i va estar a punt de tornar a anar de trompis—. Mai més, t’ho juro; no havia patit mai tant…

L’Hermione i la Ginny van aterrar a banda i banda d’en Ron. Totes dues van descavalcar de les seves muntures amb una mica més de gràcia que ell, però amb expressions semblants d’alleujament pel fet de tornar a ser a terra ferma. En Neville va baixar tremolant, i la Luna amb elegància.

—I ara on anem? —va demanar a en Harry en to interessat i cortès, com si estiguessin fent una visita cultural.

—Seguiu-me —va dir. Va fer una carícia d’agraïment al seu vespral, i tot seguit va encaminar-se a bon pas cap a la cabina atrotinada. Va obrir la porta; i, com que els altres vacil·laven, els va haver de cridar—: Vinga!

En Ron i la Ginny s’hi van ficar, obedients, i l’Hermione, en Neville i la Luna s’hi van encabir darrere seu. En Harry va donar una última ullada als vesprals, que s’havien posat a remenar el contenidor buscant-hi sobres, i es va entaforar a la cabina després de la Luna.

—El qui sigui més a prop de l’auricular, que marqui el sis dos quatre quatre dos! —va dir.

Va fer-ho en Ron, amb el braç doblegat d’una manera inversemblant per arribar a l’auricular. Quan el disc va haver tornat a lloc amb un espetec, la veu neutra de dona de l’altra vegada es va deixar sentir dintre la cabina.

—Benvinguts a la Conselleria d’Afers Màgics. Tinguin la bondat de dir el seu nom i l’objecte de la seva visita.

—Harry Potter, Ron Weasley, Hermione Granger —va dir en Harry molt de pressa—, Ginny Weasley, Neville Longbottom i Luna Lovegood… Venim per salvar una persona, si no és que la Conselleria ho pot fer abans!

—Gràcies —va dir la veu neutra de dona—. Visitants, tinguin la bondat d’agafar les xapes i d’enganxar-se-les a la roba.

Mitja dotzena de xapes van sortir del petit contenidor on solen caure les monedes que la màquina no accepta. L’Hermione les va agafar d’una revolada i les va passar a en Harry en silenci per sobre del cap de la Ginny. En Harry va mirar la de sobre de tot i va veure que hi deia: «Harry Potter. Missió de rescat».

—Visitants de la Conselleria, se’ls prega que es vulguin sotmetre a un escorcoll al taulell de seguretat, al fons de l’atri, i que hi lliurin la vareta perquè els la registrin.

—D’acord! —va exclamar impacient en Harry, que acabava de notar una altra fiblada a la cicatriu—. Baixem o què?

El terra de la cabina va tremolar i la vorera va començar a engolir les parets de vidre de la cabina; de mica en mica van deixar de veure com els vesprals fargaven al contenidor; la foscor se’ls va empassar, i van anar baixant cap al cor de la Conselleria d’Afers Màgics amb un grinyol apagat.

Una escletxa de claror daurada els va il·luminar els peus i, eixamplant-se, els va pujar pel cos. En Harry es va arrupir i, tot i estar tan atapeïts, va col·locar la vareta en posició d’atac i va espiar pel vidre per si algú els esperava a l’atri. L’atri, però, semblava del tot desert. Estava menys il·luminat que de dia; sota els faldars de les xemeneies de les parets no hi havia cap foguera encesa; però en Harry va veure, quan l’ascensor va acabar d’arribar a baix i va haver frenat amb suavitat, que els símbols daurats del sostre blau marí continuaven giravoltant-hi.

—La Conselleria d’Afers Màgics els desitja que passin una bona tarda —va dir la veu de dona.

La porta de la cabina es va obrir de cop i en Harry en va sortir tentinejant seguit d’en Neville i la Luna. L’únic so que hi havia a tot l’atri era la persistent remor d’aigua de la font daurada, causada pels rajolins que brollaven ininterrompudament de l’extrem de la vareta de la bruixa i del bruixot, de la punta de la fletxa del centaure, del capdamunt del barret del goblin i de les orelles de l’elf, que queien a la pica de sota.

—Som-hi —va dir en Harry en veu baixa, i, amb els seus cinc companys al darrere, va travessar el vestíbul amb una correguda passant pel costat de la font i es va parar davant del taulell on hi hauria hagut d’haver el bruixot de seguretat que havia pesat la vareta d’en Harry.

Però no hi havia ningú. En Harry va trobar estrany que no hi hagués cap vigilant, i ho va veure com un mal presagi; i aquest pressentiment funest es va accentuar quan van travessar la doble porta daurada que conduïa als ascensors. Va picar el botó de «baixar» que li quedava més a prop; quasi a l’instant, va aparèixer un ascensor entre grinyols, la reixa daurada es va obrir amb gran estrèpit i van entrar-hi tots en bloc. En Harry va picar el botó amb el número nou; la reixa es va tancar amb un espetec i l’ascensor va començar a baixar, cruixint i grinyolant. El dia que havia vingut amb el senyor Weasley, en Harry no havia parat atenció en el soroll que feien els ascensors; ara estava convençut que alertaria tots els vigilants que hi pogués haver a l’edifici.

Quan l’ascensor es va parar, la veu neutra de dona va dir «Departament de Misteris» i la reixa es va obrir. Van sortir tots al passadís, on l’única cosa que es movia eren les flames de les teieres de més a prop, agitades pel corrent d’aire causat pel moviment de l’ascensor.

En Harry es va tombar cap a la porta negra i llisa. Després de mesos i mesos de somiar-hi, per fi la tenia al davant.

—Som-hi —va dir amb un xiuxiueig, i va tirar el primer passadís enllà. La Luna anava just darrere seu, mirant a dreta i esquerra amb la boca entreoberta.

—Escolteu —va dir en Harry, que s’havia parat un parell de metres abans d’arribar a la porta—. Crec que… crec que un parell us hauríeu de quedar aquí per fer de… de sentinelles, i…

—I com et podrem fer saber que ve algú? —li va demanar la Ginny, arrufant les celles—. Vés a saber on seràs!

—Valdrà més que vinguem tots amb tu, Harry —va dir en Neville.

—Vinga, som-hi —va dir en Ron amb decisió.

En Harry continuava sense voler que l’acompanyessin tots, però va haver de claudicar. Va posar-se de cara a la porta i va avançar un pas… I, igual que al somni, la porta es va obrir i ell va travessar el llindar, amb tota la colla darrere.

Eren en una gran sala circular. Tot el que hi havia era negre, incloent-hi el terra i el sostre; tot de portes idèntiques, sense mànec i sense cap senyal que les distingís, estaven disposades a intervals regulars tot al voltant de la paret, també negra, separades per canelobres amb espelmes de flama blava la claror freda i vacil·lant de les quals es reflectia en el terra brillant de marbre i feia que semblés que a sota s’hi movia una mena d’aigua fosca.

—Que algú tanqui la porta —va murmurar en Harry.

Va penedir-se’n d’haver-ho ordenat en el mateix moment que en Neville l’obeïa. Sense la llarga escletxa de llum del passadís il·luminat per les teieres, la sala va quedar tan a les fosques que, durant una estona, l’única cosa que van veure van ser els grups de flames blaves i tremoloses de les parets i el seu reflex fantasmagòric a terra.

Al somni, en Harry sempre havia travessat la sala decidit en direcció a la porta que hi havia davant per davant de la porta per on havia entrat i l’havia franquejat. Però resultava que hi havia dotze portes. Mentre les contemplava, mirant d’endevinar quina era la bona, es va sentir un retruny i les espelmes van començar a moure’s cap a un costat. La paret s’havia posat a girar.

L’Hermione va agafar en Harry pel braç com si tingués por que el terra també es pogués moure, però no va passar res. Durant uns instants, la paret es va posar a giravoltar a gran velocitat i les flames blaves que els envoltaven se’ls van fer borroses com llums de neó; però de cop, de la mateixa manera que havia començat, el retruny es va apagar i tot va tornar a quedar quiet.

A en Harry els ulls li feien pampallugues blaves. No veia res.

—Què ha passat? —va dir en Ron amb un xiuxiueig, esporuguit.

—Em sembla que això ha sigut perquè no sapiguem per quina porta hem entrat —va dir la Ginny amb un fil de veu.

En Harry va veure a l’acte que la Ginny tenia raó; tant hauria sabut dir per quina porta se sortia com localitzar una formiga en aquell terra negre com l’atzabeja. I la porta per on havien de continuar podia ser qualsevol de les dotze que els envoltaven.

—I ara, com sortirem? —va dir en Neville, amoïnat.

—Ara això és igual —va dir en Harry amb decisió, parpellejant per mirar d’esborrar dels ulls aquelles ratlles blaves i agafant la vareta amb força—, perquè no sortirem fins que no hàgim trobat en Sírius.

—Però sobretot no el cridis! —va córrer a recomanar-li l’Hermione; en Harry, però, no necessitava que li donessin aquest consell, perquè instintivament ja procurava no alçar la veu.

—Cap on tirem, doncs, Harry? —li va demanar en Ron.

—No ho sé —va dir en Harry. Va empassar-se la saliva—. En els somnis, venint dels ascensors, travessava la porta del fons del passadís i entrava en una sala que estava a les fosques (que és aquesta) i després en travessava una altra que donava a una habitació que fa com… com reflexos. Haurem d’anar mirant portes —va afanyar-se a dir—. Sabré si anem bé quan ho vegi.

Va anar de dret cap a la porta que en aquells moments tenia al davant, amb tota la colla darrere, va posar la mà esquerra sobre la superfície freda i lluent de la porta, va aixecar la vareta en previsió d’un possible atac en el moment que obrís i va empènyer.

La porta es va obrir amb molta suavitat.

Després de la foscor de la sala anterior, els llums que penjaven del sostre fins molt avall sostinguts per unes cadenes daurades els van fer tenir la sensació que aquella habitació allargada i rectangular era molt més clara. Però no hi havia aquell miralleig de taques de llum que en Harry havia vist en somnis. A part d’unes quantes taules, era quasi buida; al mig només hi havia un gran dipòsit de vidre, prou gran per nedar-hi, ple d’un líquid verd fosc on suraven i es movien lentament, entre dues aigües, unes masses de color de perla.

—Què són això? —va dir en Ron amb un xiuxiueig.

—No ho sé —va dir en Harry.

—Són peixos? —va mussitar la Ginny.

—Són larves d’Aquavirius! —va dir la Luna, emocionada—. El meu pare em va dir que aquí a la Conselleria en criaven…

—No, no ho són —va dir l’Hermione, amb una veu estranya, i es va acostar a la vora del dipòsit a mirar—. Són cervells.

—Cervells?

—Sí… Per què els deuen tenir, aquí?

En Harry també s’hi va acostar. Vistos de prop, es veia clarament que eren cervells. Amb una lluïssor fantasmagòrica, vagaven i es perdien en el si d’aquell líquid verd, amb un estrany aire de coliflors llefiscoses.

—Girem cua —va dir en Harry—. No anem bé; haurem de mirar una altra porta.

—Aquí també hi ha portes —va dir en Ron, i va assenyalar les parets. A en Harry li va caure l’ànima als peus; com era de gran, aquell lloc?

—Al meu somni passava de la sala circular a una altra habitació —va dir—. Crec que hauríem de tornar enrere i provar sort des d’allà.

Van afanyar-se a tornar, doncs, a la sala circular sumida en la penombra. A en Harry, en lloc de les flames blaves de les espelmes, ara li ballaven davant dels ulls tot de formes de cervell.

—Un moment! —va exclamar de cop l’Hermione en el moment que la Luna anava per tancar la porta de l’habitació dels cervells—. Flagrate!

Va fer un dibuix a l’aire amb la vareta i va aparèixer una X de foc sobre la porta. Així que la porta es va tancar, hi va haver un retruny i la paret va tornar a girar molt de pressa, però aquesta vegada amb un esclat entre vermell i daurat enmig de la tènue claror blava, i, quan tot va tornar a quedar quiet, la creu de foc continuava cremant, de tal manera que ja sabien que aquella porta l’havien mirat.

—Ben pensat —va dir—. Aviam, mirem aquesta…

Va tornar a dirigir-se a la porta que li quedava davant i la va empènyer, amb la vareta encara aixecada i tota la colla darrere.

La nova habitació, també rectangular, era més gran que l’anterior i estava molt poc il·luminada, i al mig hi havia una gran cavitat de pedra de cosa de sis metres de fondo. S’ho miraven des de la grada superior del que semblava una graderia de pedra que voltava tota l’habitació i baixava força dreta, com un amfiteatre o com la sala de justícia on el Wizengamot havia jutjat en Harry. Al fons de la cavitat, però, en lloc d’una cadira revestida de cadenes hi havia una estrada de pedra, amb un arc de pedra que es veia tan vell, esquerdat i engrunat que en Harry va quedar admirat que s’aguantés. No descansava sobre cap de les parets que l’envoltaven, i en penjava una cortina o draperia negra molt gastada que, tot i la immobilitat absoluta de l’aire fred de l’habitació, voleiava imperceptiblement, com si algú l’hagués acabat de tocar.

—Qui hi ha? —va dir en Harry, i va saltar a la grada de sota. No li va respondre ningú, però la cortina va continuar voleiant i onejant.

—Vigila! —va dir l’Hermione amb un xiuxiueig.

En Harry va baixar les grades una a una fins a arribar al terra de pedra de la cavitat. Amb un fort ressò de passos, va acostar-se cap a l’estrada lentament. L’arc, de mig punt, es veia molt més alt des d’allà baix que no mirant-lo des de dalt. La cortina continuava onejant suaument, com si algú hi hagués acabat de passar.

—Sírius! —va dir en Harry, però ara en veu més baixa perquè era allà a tocar.

Tenia l’estranya sensació que darrere mateix de la cortina, a l’altra banda de l’arc, hi havia algú. Aferrant amb força la vareta, va fer la volta a l’estrada. Però no hi va trobar ningú; l’únic que hi va veure va ser l’altra cara d’aquella draperia negra i gastada.

—Anem —va dir alt l’Hermione des de mitja graderia—. No anem bé, Harry; vinga, anem.

Semblava espantada, molt més espantada que a l’habitació dels cervells en suspensió, però en Harry va trobar que aquell arc posseïa una rara bellesa, tot i ser tan vell. Aquella cortina voleiadissa l’intrigava, i li van venir moltes ganes d’enfilar-se a l’estrada i passar-hi a través.

—Harry, anem-nos-en, sisplau! —va dir l’Hermione en to més categòric.

—Ja vinc —va dir, però no es va moure. Acabava de sentir alguna cosa: un xiuxiueig molt feble, un murmuri procedent de l’altra banda de la cortina.

—Què dieu? —va dir en veu alta, i les seves paraules van ressonar a tota la graderia.

—No hem dit res, Harry! —va dir l’Hermione, que va decidir baixar-lo a buscar.

—Hi ha algú que xiuxiueja aquí darrere —va dir, mentre s’allunyava d’ella amb les celles arrufades—. Ets tu, Ron?

—No —va dir en Ron, que va treure el cap al costat de l’arc.

—No ho sentiu ningú? —va demanar-los en Harry, perquè el xiuxiueig i el murmuri havien pujat de to; i, sense adonar-se’n, de cop va veure que havia pujat a l’estrada.

—Jo també ho sento —va mussitar la Luna, que havia baixat a trobar-los al costat de l’arc i s’havia quedat mirant la cortina ondulant—. Aquí dintre hi ha algú!

—Com vols dir, «aquí dintre»? —li va demanar l’Hermione amb veu més irritada del compte mentre saltava l’últim esglaó de la graderia—. Aquí no hi ha dintre que valgui; això és un arc i prou, i no hi ha espai perquè s’hi pugui ficar ningú. Harry, sisplau, deixa-ho córrer i anem-nos-en. —Va engrapar-lo pel braç i el va estirar, però en Harry s’hi va resistir—. Harry, figura que som aquí per en Sírius! —va dir, amb veu tensa i aguda.

—En Sírius… —va repetir en Harry, sense deixar de contemplar, hipnotitzat, aquella cortina que no parava de voleiar—. Sí…

Va semblar que finalment reaccionava; en Sírius estava presoner, el tenien lligat i el torturaven, i ell allà badant davant d’aquell arc…

Va allunyar-se unes quantes passes de l’estrada i va apartar els ulls de la cortina.

—Anem —va dir.

—Fa estona que t’ho dic… Vinga, va, som-hi! —va dir l’Hermione, i va fer la volta a l’estrada al capdavant de tota la colla. A l’altra banda, la Ginny i en Neville també s’havien quedat com extasiats contemplant la draperia. Sense obrir la boca, l’Hermione va agafar la Ginny pel braç, en Ron va agafar en Neville, i van tornar cap a la graderia, per on es van anar enfilant fins a arribar una altra vegada a la porta.

—Què creus que deu ser, aquest arc? —va demanar en Harry a l’Hermione en el moment que tornaven a entrar a la sala circular.

—No ho sé; però, sigui el que sigui, no em fa gens de bona espina —va dir amb convicció, i va marcar la porta amb una altra creu de foc.

La paret va tornar a posar-se a girar i es va tornar a parar.

En Harry es va acostar a l’atzar a una altra porta i la va empènyer, però la porta no va cedir.

—Què passa? —va dir l’Hermione.

—És… és tancada —va dir en Harry, mentre feia força en va contra la porta amb tot el cos.

—Deu ser per aquí, doncs, no? —va dir en Ron, tot nerviós, i va posar-se a empènyer al costat d’en Harry per mirar de forçar la porta—. Segur!

—Enretireu-vos! —va manar-los l’Hermione. Va apuntar amb la vareta al lloc on en una porta normal hi hauria hagut d’haver el pany, i va dir—: Alohomora!

No va passar res.

—El ganivet d’en Sírius! —va dir en Harry. Va treure’l de dintre la túnica i va introduir-lo a l’escletxa que hi havia entre la porta i la paret. La resta de la colla es va quedar mirant amb impaciència com el passava de dalt a baix, el treia i tornava a clavar un cop d’espatlla contra la porta. Però la porta es va mantenir ferma. A més a més, com en Harry va veure quan va abaixar la vista, la fulla del ganivet s’havia fos.

—Deixarem de banda aquesta habitació, doncs —va dir l’Hermione amb decisió.

—I si fos la bona? —va dir en Ron, mirant la porta amb una expressió de recel i de recança alhora.

—Segur que no, perquè al somni en Harry travessava totes les portes —va dir l’Hermione mentre marcava la porta amb una altra creu de foc i en Harry es tornava a ficar el mànec del ganivet d’en Sírius, ja inservible, a la butxaca.

—Teniu idea de què hi podria haver? —va dir la Luna, encuriosida, mentre la paret començava a giravoltar una altra vegada.

—Alguna cosa embarbollaire, això segur —va dir l’Hermione a sota veu, i en Neville va deixar anar una rialleta nerviosa.

La paret va anar disminuint de velocitat fins a parar. En Harry, cada vegada més impacient, va obrir la següent porta amb una empenta.

—És per aquí!

Va reconèixer l’habitació a l’acte per la bellesa dels mil reflexos lluminosos que hi mirallejaven. Quan es va haver acostumat a aquell esclat de llum, en Harry va veure que tot era ple de rellotges d’esferes brillants, grans i petits, de paret i de sobretaula, penjats entre panys de prestatges de llibres o damunt de taules, que ocupaven tota la llargada de l’habitació i omplien l’ambient d’un tic-tac obstinat comparable al trepig de milers de parells de peus minúsculs. L’origen dels reflexos lluminosos era un gran matràs de vidre que hi havia a l’ altre extrem de l’habitació.

—Seguiu-me!

Ara que sabia que anaven per bon camí, a en Harry el cor li bategava com si li volgués saltar del pit. Va guiar-los per l’espai estret que quedava entre les rengleres de taules de banda i banda i es va encaminar, tal com ho havia fet en el somni, cap a la font de llum, aquell matràs de vidre quasi tan alt com ell que era sobre una taula i semblava ple d’un aire arremolinat i resplendent.

—Mireu! —va dir la Ginny quan hi van ser més a prop, assenyalant el centre del matràs.

Giravoltant enmig del remolí brillant de dintre hi havia un ou diminut, rutilant com una joia. Mentre ascendia cap a la superfície del matràs, es va esberlar i en va sortir un colibrí, que va ser endut pel corrent fins a dalt de tot; quan va tornar a enfonsar-se en el líquid, però, les plomes li van quedar estovades i embegudes una altra vegada i, quan va arribar al fons del matràs, havia tornat a quedar reclòs en el seu ou.

—Tira! —va dir en Harry a la Ginny amb energia, perquè li va semblar que tenia intenció d’aturar-s’hi per observar de nou la transformació de l’ou en ocell.

—Com si tu no t’haguessis passat una bona estona mirant aquell arc! —va dir la Ginny, enfadada, però va continuar caminant i va travessar darrere en Harry l’única porta que hi havia després del matràs.

—És per aquí —va tornar a dir en Harry, amb el cor anant-li tan de pressa que es pensava que no el deixaria parlar—. Exacte…

Va donar una ullada als seus companys; tots tenien la vareta a punt, i de cop feien una expressió seriosa i preocupada. Va girar-se cap a la porta, la va empènyer i es va obrir.

Ja hi eren, ja havien trobat el lloc que buscaven: una sala alta com una església i plena únicament d’altíssimes prestatgeries cobertes de petites i empolsinades boles de vidre. Les boles reflectien amb una lluïssor apagada la llum procedent de tot de canelobres que hi havia disposats als espais que quedaven entre prestatgeria i prestatgeria. Igual que les de la sala circular que havien deixat enrere, les espelmes dels canelobres feien una flama blava. Feia molt fred.

En Harry va tirar endavant i va treure el cap per un dels corredors en penombra que hi havia entre prestatgeria i prestatgeria. No va sentir res ni va detectar cap senyal de moviment.

—Has dit que era la renglera número noranta-set —li va dir l’Hermione amb un xiuxiueig.

—Sí —va dir en Harry amb l’alè contingut, i va aixecar la vista cap a l’extrem de la renglera que tenia més a prop. Sota el canelobre d’espelmes de flama blava que en sobresortia brillava un número cinquanta-tres de color de plata.

—Diria que hem d’anar cap a la dreta —va dir l’Hermione amb un xiuxiueig, empetitint els ulls per veure quina era la renglera següent—. Exacte; aquesta és la cinquanta-quatre…

—Tingueu les varetes preparades —va dir en Harry en veu baixa.

Van continuar endavant de puntetes, mirant enrere de tant en tant mentre s’endinsaven en aquells llargs passadissos de prestatgeries el final dels quals estava sumit en una foscor quasi absoluta. A sota de cada una de les boles de vidre dels prestatges hi havia enganxada una petita etiqueta esgrogueïda. N’hi havia que posseïen una estranya resplendor líquida; d’altres, en canvi, eren opaques i fosques com una bombeta fosa.

Van passar de llarg la filera vuitanta-quatre, la filera vuitanta-cinc… En Harry escoltava amb totes les seves orelles per si percebia cap indici de moviment, però en Sírius devia estar emmordassat, o potser inconscient; «o», li va dir una impertinent veu interior, «potser ja és mort».

Ho hauria notat, es va dir a si mateix, amb el cor martellejant-li el pit; ja ho sabria…

—Noranta-set! —va exclamar l’Hermione amb un xiuxiueig.

Van fer tots pinya a l’extrem de la renglera de prestatges i es van quedar mirant corredor enllà. No s’hi veia ningú.

—És al capdavall de tot —va dir en Harry, amb la boca una mica seca—. Des d’aquí no es veu prou bé.

I va passar el primer entre les altíssimes rengleres de boles de vidre, algunes de les quals brillaven amb una lluïssor apagada quan arribaven a la seva altura…

—Hauria de ser per aquí —va dir amb un xiuxiueig en Harry, que a cada pas esperava veure aparèixer el cos d’en Sírius allargassat sobre el terra fosc—. Ha de ser per aquí a prop…

—Harry… —va dir l’Hermione amb veu indecisa, però en Harry no li va voler respondre. Tenia la boca molt seca.

—Ha de ser per aquí… —va dir.

Quan van arribar al capdavall del corredor es van trobar que hi havia una mica més de claror d’espelmes. No s’hi veia ningú. Tot era un silenci cavernós i vague.

—Potser és… —va dir en Harry amb un xiuxiueig enrogallat, traient el cap al corredor del costat—. O potser… —I va córrer a mirar el de més enllà.

—Harry… —va tornar a dir l’Hermione.

—Què? —va respondre-li ell de mala manera.

—Em sembla… em sembla que en Sírius no és aquí.

Ningú va dir res. En Harry no volia mirar cap dels seus companys. No es trobava bé. No entenia com era que en Sírius no hi fos. Havia de ser-hi. Era aquí, on l’havia vist…

Va recórrer cap a una banda l’espai que hi havia al final de les rengleres, traient el cap a tots els corredors. Va anar passant un corredor darrere l’altre, i tots es veien deserts. Va fer el mateix cap a l’altra banda, després de passar corrents pel costat dels seus companys expectants. No hi havia rastre d’en Sírius enlloc, ni tampoc cap rastre de lluita.

—Harry… —li va dir en Ron.

—Què?

No tenia ganes de sentir el que en Ron li pogués dir; no tenia ganes que en Ron li digués que l’havia cagat o que li proposés de tornar cap a Hogwarts… Es notava la cara cada vegada més calenta, i el va assaltar el desig de jeure una estona allà a les fosques abans de tornar a sortir a la claror intensa de l’atri per aguantar les mirades acusadores dels seus companys…

—Has vist? —va dir en Ron.

—Què? —va dir, però aquesta vegada amb curiositat; segur que era algun senyal de la presència d’en Sírius, alguna pista. Va tornar cap on hi havia tota la colla, una mica més enllà de la renglera número noranta-set, però només hi va veure en Ron mirant una de les empolsinades boles de vidre d’un prestatge.

—Què? —va repetir en Harry amb desgana.

—Hi ha… hi ha escrit el teu nom —va dir en Ron.

En Harry s’hi va acostar una mica més. En Ron li assenyalava una de les petites esferes de vidre que brillaven amb una somorta llum interior, però estava molt plena de pols i semblava que fes molts anys que no l’hagués tocat ningú.

—El meu nom? —va dir en Harry, sense entendre res.

Va avançar un pas. Com que no era tan alt com en Ron, va haver d’estirar el coll per llegir l’etiqueta esgrogueïda que hi havia enganxada al prestatge, a sota mateix de la bola. Amb una lletra filigranada hi havia escrita una data de setze anys enrere, i, a sota:

S.P.T. a A.P.W.B.D.

Senyor de les Forces del Mal

i (?) Harry Potter



En Harry s’ho va quedar mirant.

—Què és? —li va demanar en Ron, amb veu acovardida—. Què hi fa, el teu nom, aquí? —Va donar una ullada a les altres etiquetes d’aquell tros de prestatge—. Jo no hi sóc —va dir, amb aire desconcertat—. Ni jo ni ningú de la colla.

—Harry, crec que no ho hauries de tocar —va dir l’Hermione en to categòric quan va veure que en Harry hi allargava la mà.

—Per què no? —va dir en Harry—. Bé té relació amb mi, no?

—No ho toquis, Harry —va dir de cop en Neville. En Harry el va mirar. La cara rodona d’en Neville estava una mica brillant de suor. Semblava que no fos capaç d’aguantar ni una sola emoció més.

—Hi surt el meu nom —va dir en Harry.

I, sentint-se una mica temerari, va tancar la mà al voltant de la superfície empolsinada de la bola. Es pensava que la trobaria freda, però no ho era; més aviat feia l’efecte que hagués estat hores al sol, o que la llum que irradiava l’escalfés. Amb l’esperança, i fins i tot amb la il·lusió, que passés alguna cosa espectacular, alguna cosa emocionant que fes que aquell viatge llarg i perillós hagués valgut finalment la pena, en Harry va aixecar la bola de vidre, la va baixar del prestatge i es va quedar contemplant-la.

No va passar res absolutament. Els seus companys es van congregar al voltant d’en Harry per mirar la bola mentre ell en treia la pols que la cobria.

I de cop, just de darrere seu, els va arribar una veu pausada:

—Molt bé, Potter. Ara tomba’t molt a poc a poc i dóna-m’ho.





35. Darrere la cortina


Al voltant seu van sorgir del no-res tot d’ombres negres que els van barrar el pas a dreta i esquerra. A través de les escletxes de la caputxa se’ls distingia la lluïssor dels ulls, i una dotzena de varetes amb la punta il·luminada els apuntaven al cor. La Ginny va haver de reprimir un xiscle d’horror.

—Dóna-m’ho, Potter —va repetir la veu pausada d’en Lucius Malfoy mentre allargava la mà amb la palma cap amunt.

A en Harry li va caure l’ànima als peus. Estaven acorralats, i els doblaven en nombre.

—Dóna-m’ho —va repetir en Lucius Malfoy per segona vegada.

—On és en Sírius? —va dir en Harry.

Uns quants cavallers de la mort van riure. Una veu aspra de dona que va sortir del mig del grup d’ombres de l’esquerra d’en Harry va dir en to triomfal:

—El Senyor de les Forces del Mal ho sap tot!

—Tot —va repetir en Lucius Malfoy amb veu calmosa—. Va, Potter, dóna’m la profecia.

—Vull saber on és en Sírius!

—«Vull saber on és en Sírius!» —va escarnir-lo la dona de la seva esquerra.

Ella i els cavallers de la mort que la flanquejaven s’havien acostat tant que eren a menys d’un metre d’en Harry i la resta de la colla, fins al punt que la llum de les varetes tenia en Harry enlluernat.

—El teniu vosaltres —va dir en Harry, sense escoltar la por que li oprimia cada vegada més el pit, la basarda contra la qual lluitava des que havien enfilat el corredor de la renglera número noranta-set—. Sé que és aquí.

—«Poblissó; s’ha despeltat de por pensant-se que el que havia somiat ela vlitat…» —va dir la dona fent una veu de nen repulsiva. En Harry va notar que al seu costat en Ron es bellugava.

—No facis res —va murmurar en Harry—. Espera…

La dona que l’havia escarnit va deixar anar una riallada ronca.

—L’heu sentit? L’heu sentit? Encara dóna ordres als seus amiguets com si ens volgués plantar cara!

—No coneixes en Potter tan bé com jo, Bel·latrix —va dir en Lucius Malfoy amb veu calmosa—. Té una gran feblesa per l’heroisme; el Senyor de les Forces del Mal ho sap molt bé. Va, Potter, dóna’m la profecia.

—Sé que en Sírius és aquí —va dir en Harry, però la por li oprimia tant el pit que li va semblar que s’ofegava—. Sé que el teniu vosaltres!

Van posar-se a riure uns quants cavallers de la mort més, però qui ho va fer més alt va ser la dona.

—Comença a ser hora que descobreixis la diferència entre els somnis i la realitat, Potter —va dir en Lucius Malfoy—. I ara dóna’m la profecia si no vols que comencem a fer servir la vareta.

—Ja podeu començar —va dir en Harry, i va aixecar la seva vareta a l’altura del pit. Al mateix temps, les cinc varetes d’en Ron, l’Hermione, en Neville, la Ginny i la Luna es van aixecar a tots dos costats d’en Harry. A en Harry se li va fer un nus a la gola; si era veritat que en Sírius no hi era, havia conduït els seus amics a la mort perquè sí…

Però els cavallers de la mort no van atacar.

—Dóna’ns la profecia i ningú prendrà mal —va dir en Lucius Malfoy amb fredor.

Ara qui va riure va ser en Harry.

—És clar —va dir—. Si jo et dono aquest… aquesta profecia… ens deixaràs marxar tranquil·lament, oi?

Quan amb prou feines havia acabat de dir això, la Bel·latrix va fer amb un crit:

—Appropinquet, prof…

Però en Harry estava preparat per a una cosa així; va cridar «Protego!» abans que la Bel·latrix hagués acabat de fer el sortilegi i, encara que la bola li va rodolar fins a les puntes dels dits, va aconseguir retenir-la.

—Veig que sap com se juga, a aquest joc, aquest potolet… —va dir la Bel·latrix, mirant-lo de fit a fit amb els seus ulls d’esperitada a través de les obertures de la caputxa—. Com vulguis…

—Te’n guardaràs prou! —va dir en Lucius Malfoy a la Bel·latrix amb un crit—. La podries trencar!

A en Harry el cap li anava a cent. Els cavallers de la mort volien aquella bola de vidre empolsinada. Ell, en canvi, no hi tenia cap interès; només volia sortir-ne d’aquella tots vius, i que cap dels seus amics pagués un preu massa alt per la seva estupidesa…

La Bel·latrix va fer un pas endavant per quedar a part dels seus companys i es va treure la caputxa. Azkaban havia castigat la cara de la Bel·latrix Lestrange i l’hi havia deixat descarnada i cadavèrica, però l’animava un entusiasme febril i fanàtic.

—Com t’haurem de convèncer, doncs? —va dir, amb el pit agitat—. Aviam… Agafa el més jove —va manar al cavaller de la mort que tenia al costat—. Que vegi com torturem aquesta noieta. Ja me n’encarrego jo.

En Harry va notar que tota la colla feia pinya al voltant de la Ginny, i se’n va apartar per poder quedar de cara a ella, amb la profecia contra el pit.

—Si ens ataques a qualsevol de nosaltres deixo caure la bola —va dir a la Bel·latrix—. I no crec que el vostre amo estigui gaire content si torneu sense; eh que no?

La Bel·latrix no es va moure; se’l va quedar mirant i prou, humitejant-se els llavis amb la punta de la llengua.

—Per cert —va dir en Harry—, quina mena de profecia és aquesta?

No se li va acudir res millor que continuar parlant. En Neville li aixafava el braç amb el braç, i notava que tremolava; i també notava al clatell l’alè de la respiració agitada dels altres. Esperava de tot cor que estiguessin rumiant la manera de sortir-se’n d’aquella, perquè ell tenia el cap en blanc.

—Quina mena de profecia, dius? —va repetir la Bel·latrix, i el somriure li va fugir de la cara—. Fas broma, oi, Potter?

—No, no faig broma —va dir en Harry mentre passejava la mirada per tots els cavallers de la mort per veure si algun badava, buscant una escletxa per on es poguessin escapar—. Com és que en Voldemort ho vol?

Uns quants cavallers de la mort van remugar en veu baixa.

—Goses pronunciar el seu nom? —va dir la Bel·latrix amb un xiuxiueig.

—Sí —va dir en Harry, sense deixar d’aferrar amb força la bola de vidre, a l’expectativa d’un nou intent d’embruixar-la i arrencar-l’hi de les mans—. Sí, no em fa res dir el nom de Vol…

—Calla d’una vegada! —va exclamar la Bel·latrix amb un xisclet—. Com goses pronunciar el seu nom amb els teus llavis indignes? Com goses embrutar el seu nom amb la teva llengua bastarda? Com goses…?

—Que no saps que ell també és bastard? —va dir en Harry temeràriament, i va sentir que l’Hermione se li exclamava en veu baixa a cau d’orella—. La mare d’en Voldemort era bruixa, sí, però el seu pare era un muggle; no us deu haver explicat que és de sang pura, suposo!

—Animo lin…!!!

—No!!!

De la punta de la vareta de la Bel·latrix Lestrange havia sortit un raig de llum vermella, però en Lucius Malfoy l’havia desviat, cosa que va fer que el sortilegi encertés el prestatge que hi havia a cosa d’un pam i mig d’on era en Harry i fes miques unes quantes boles de vidre.

Dels fragments de vidre de terra van sorgir dues figures, opalescents com fantasmes i vaporoses com fum, que es van posar a parlar; la veu de l’una se superposava a la de l’altra, de tal manera que només se’n van arribar a sentir fragments escadussers per sobre dels crits d’en Lucius Malfoy i de la Bel·latrix.

—«… al solstici arribarà un nou…» —deia la figura d’un home vell i barbat.

—No els ataqueu!!! Hem d’aconseguir la profecia!!!

—Com gosa… —articulava la Bel·latrix amb veu incoherent—. Com s’atreveix… Bastard fastigós…

—Espera fins que tinguem la profecia!!! —bramava en Lucius Malfoy.

—«… i després no en vindrà cap…» —deia la figura d’una dona jove.

Totes dues figures sorgides de les boles trencades es van esvair. L’únic rastre que en va quedar van ser els fragments de vidre de les seves antigues llars escampats per terra. A en Harry, però, li havien donat una idea. Ara el problema era fer-la conèixer als seus companys.

—Encara no m’heu explicat què té d’especial aquesta profecia que figura que tinc a les mans —va dir, mirant de guanyar temps. I va córrer el peu de costat a poc a poc buscant el d’algun company.

—No ens la vulguis jugar, Potter —va dir en Lucius Malfoy.

—No us la vull jugar pas —va dir en Harry, amb el pensament mig posat en la conversa i mig en el peu que movia a cegues. De cop va trobar-ne un altre, i en va trepitjar la punta. Una inspiració profunda darrere seu li va fer saber que el peu que havia trepitjat era el de l’Hermione.

—Què? —va dir l’Hermione amb un fil de veu.

—En Dumbledore no t’ha dit mai que la causa per la qual tens aquesta cicatriu al front està amagada aquí al Departament de Misteris? —li va demanar en Lucius Malfoy en to burleta.

—Que què? —va dir en Harry; i per un moment li va fugir del cap el que tramava—. Què passa amb la meva cicatriu?

—Què? —va instar-lo l’Hermione des de darrere.

—Què dius ara! —va exclamar en Lucius Malfoy, amb veu malèvolament complaguda.

Van tornar a riure uns quants cavallers de la mort, cosa que en Harry va aprofitar per dir a l’Hermione amb un xiuxiueig, movent els llavis tan poc com va poder:

—Tomba prestatges…

—En Dumbledore no te n’ha parlat mai? —va repetir en Lucius Malfoy—. Això explica per què no has vingut abans, Potter; el Senyor de les Forces del Mal no entenia com era que…

—… quan digui «ara»…

—… no havies corregut cap aquí de seguida que et va fer veure en somnis on s’amagava. Es pensava que tindries curiositat per coneixe’n les paraules exactes…

—De debò? —va dir en Harry. Va intuir, més que no pas sentir-ho, que darrere seu l’Hermione passava l’avís als altres, i va esforçar-se per continuar parlant per tenir distrets els cavallers de la mort—. Així, el que volia era fer-me venir fins aquí perquè l’hi agafés jo? Per què?

—Per què? —va dir en Lucius Malfoy, en to incrèdul i complagut alhora—. Doncs perquè els únics que poden emportar-se una profecia del Departament de Misteris, Potter, són aquells de qui la profecia parla, com el Senyor de les Forces del Mal va descobrir quan va voler utilitzar altres persones perquè la robessin i l’hi donessin.

—I per què vol robar una profecia que parla de mi?

—Parla de tots dos, Potter, de tots dos… No t’has plantejat mai per què el Senyor de les Forces del Mal et va voler matar quan eres un nadó?

En Harry es va quedar mirant les escletxes a través de les quals l’observaven els ulls grisos i brillants d’en Lucius Malfoy. Podia ser que aquesta profecia fos la raó per la qual els pares d’en Harry s’havien mort i ell tenia aquella cicatriu en forma de llampec? Podia ser que en aquells moments tingués la resposta a tot plegat entre les seves mans?

—Algú va fer una profecia sobre en Voldemort i jo? —va dir a mitja veu, observant en Lucius Malfoy mentre engrapava amb força aquella càlida esfera de vidre, poc més grossa que una papallona daurada i bruta encara de pols—. I ell m’ha fet venir perquè l’hi agafi? Com és que no ha vingut a agafar-la ell?

—Ell? —va exclamar la Bel·latrix, ofegant-se de riure—. Com vols que el Senyor de les Forces del Mal entri a la Conselleria d’Afers Màgics, si aquí tots es resisteixen a creure que ha tornat? Com vols que el Senyor de les Forces del Mal deixi que els aurors el vegin, ara que tots perden el temps buscant el meu benvolgut cosí?

—I ell us fa fer la feina bruta, no? —va dir en Harry—. Igual que va voler que l’hi robés l’Sturgis, o en Bode…

—Et felicito per les teves deduccions, Potter… —va dir en Lucius Malfoy arrossegant la veu—. Però, com que el Senyor de les Forces del Mal sap que no ets estúpid…

—Ara!!! —va cridar en Harry.

Cinc veus diferents van bramar darrere seu:

—Reducio!!!

Van sortir disparats cinc sortilegis en cinc direccions diferents, i van fer saltar enlaire els prestatges de davant; tota l’estructura va trontollar, i en va començar a caure una pila d’esferes de vidre que van esclatar contra terra i van alliberar tot de figures opalescents que van quedar surant a l’aire pronunciant unes paraules que qui sap quan havien estat dites enmig d’un terrabastall de vidres trencats i fusta estellada…

—Correu!!! —va cridar en Harry mentre els prestatges es gronxaven perillosament i en queien encara més boles. Va agafar l’Hermione per la túnica i la va arrossegar endavant, tapant-se el cap amb un braç per protegir-se dels trossos de prestatge i els fragments de vidre que els plovien al damunt. Un cavaller de la mort va sorgir d’un salt d’enmig de la polseguera, però en Harry li va clavar un cop de colze contundent a la cara emmascarada… Tots cridaven; se sentien exclamacions de dolor i l’estrèpit dels prestatges ensorrant-se, i el ressò d’algun fragment de les profecies que s’escapaven de les esferes…

En Harry va trobar el camí lliure i va veure que en Ron, la Ginny i la Luna li passaven pel costat corrents amb les mans al cap… Algun objecte pesant li va picar de costat a la cara, però es va limitar a abaixar el cap i va arrencar a córrer… De cop una mà el va agafar per l’espatlla, però va sentir que l’Hermione cridava «Animo linqui!» i la mà el va deixar anar…

Van arribar al final del passadís de la renglera número noranta-set. En Harry va tombar cap a la dreta i es va posar a córrer a tota velocitat. Sentia passos darrere seu mateix, i la veu de l’Hermione donant pressa a en Neville… Davant seu, la porta per on havien entrat era oberta de bat a bat. En Harry va distingir el miralleig enlluernador del gran matràs. Va franquejar la porta encara amb la profecia intacta a la mà i, després de deixar que els altres travessessin el llindar com ell, va tancar la porta de cop…

—Colloportus! —va dir esbufegant l’Hermione, i la porta va quedar tancada i barrada amb un estrany cop sord.

—On són els altres? —va dir en Harry, sense alè.

Es pensava que en Ron, la Luna i la Ginny anaven davant seu i que els trobaria esperant-se en aquella habitació, però no hi eren.

—Deuen haver tirat per un lloc que no era! —li va dir l’Hermione amb un xiuxiueig i amb expressió d’esglai.

—Escolteu! —va dir en Neville amb un fil de veu.

De darrere la porta que acabaven de segellar els va arribar un ressò de trepig i de crits. En Harry va aplicar-hi l’orella per escoltar i va sentir que en Lucius Malfoy bramava:

—Deixeu estar en Nott… Deixeu-lo estar, us dic! Pel Senyor de les Forces del Mal aquestes ferides no són res, comparat amb la possibilitat de perdre la profecia. Jugson, vine, que ens hem d’organitzar! Ens repartirem per parelles i començarem a buscar. I no us descuideu de ser amables amb en Potter fins que tinguem la profecia; els altres els podeu matar tranquil·lament, si convé… Bel·latrix, Rudolf, vosaltres anireu per l’esquerra; vosaltres, Crabbe i Rabastan, per la dreta… Jugson, Dolohov, vosaltres tirareu per aquesta porta d’aquí davant… Vosaltres, Macnair i Avery, per aquí… Tu, Rookwood, per allà… Mulciber, tu vine amb mi!

—Què fem? —va demanar l’Hermione a en Harry, tremolant de cap a peus.

—D’entrada, no quedar-nos aquí esperant que ens atrapin —va dir en Harry—. Anem’s-en.

Van arrencar a córrer fent tan poc soroll com van poder, van passar pel costat del matràs de llum tornassolada on aquell ou diminut no parava de trencar-se i reconstituir-se i es van dirigir cap a la porta de l’altra punta de l’habitació, que era la que donava a la sala circular. Quan quasi hi eren, en Harry va sentir que una massa gran i feixuga picava contra la porta que l’Hermione havia tancat amb el seu sortilegi.

—Enretira’t! —va dir una veu ronca—. Alohomora!

En Harry, l’Hermione i en Neville es van tirar sota les taules en el moment que la porta s’obria d’una revolada. Des d’on eren van veure els baixos de la túnica de dos cavallers de la mort, que s’acostaven a pas ràpid.

—Potser ja han passat a la sala circular —va dir la veu ronca.

—Mira sota les taules —va dir l’altra veu.

En Harry, quan va veure que els dos cavallers de la mort doblegaven els genolls, va treure la vareta de sota la taula i va dir amb un crit:

—Animo linqui!

Un raig de llum vermella va encertar de ple el cavaller de la mort de més a prop, que va caure d’esquena contra un rellotge de caixa i el va tombar. L’altre cavaller de la mort, en canvi, va saltar cap a un costat per esquivar el sortilegi d’en Harry i va apuntar amb la vareta a l’Hermione, que en aquell moment sortia de quatre grapes de sota la taula per poder apuntar-lo millor.

—Obitus…

En Harry es va llançar endavant i va agafar el cavaller de la mort pels genolls, amb la qual cosa el va fer trontollar i el va fer apuntar malament. En Neville, frisós per ajudar, va tombar sense voler una taula; va apuntar, nerviós, cap als dos que es debatien per terra i va dir alt:

—Expulsiarmus!!!

Tant al cavaller de la mort com a en Harry els va fugir la vareta de les mans i els va anar a parar cap a la banda de la porta de la Sala de les Profecies. Tots dos es van aixecar de terra i hi van córrer per recuperar-les, el cavaller de la mort primer, en Harry darrere i en Neville empaitant-los amb cara d’estar absolutament esgarrifat pel que acabava de fer.

—Surt del mig, Harry! —va cridar en Neville, visiblement decidit a reparar l’error que havia comès.

En Harry es va tirar cap a un costat, i en Neville va tornar a apuntar i va bramar:

—Animo linqui!!!

El raig de llum vermella va passar just per sobre de l’espatlla del cavaller de la mort i va anar a picar contra una vitrina plena de rellotges de sorra que hi havia penjada a la paret. La vitrina va caure a terra i es va trencar amb una escampadissa de vidres, però de cop va tornar a volar cap a la paret, on va quedar un instant penjada com si no hagués passat res abans de tornar a caure fent trencadissa una altra vegada…

El cavaller de la mort va arreplegar de terra la vareta, que havia quedat al costat mateix del matràs tornassolat, i es va tombar. En Harry es va ajupir darrere una altra taula i va veure que el cavaller de la mort s’arrencava la màscara de la cara amb la mà lliure perquè li tapava la vista i cridava:

—Animo…

—Animo linqui!!! —va bramar l’Hermione, que acabava d’arribar on era ell. El raig de llum vermella va tocar al mig del pit del cavaller de la mort, que va quedar petrificat i amb el braç aixecat i va caure d’esquena contra el matràs mentre la vareta li queia a terra. En Harry comptava que el cavaller picaria contra el matràs amb un cop sord i es desplomaria a terra lliscant per la paret de vidre, però el que va passar va ser que el cap va travessar la superfície del matràs com si no fos més que una bombolla de sabó i va quedar immòbil, amb l’esquena arrepenjada sobre la taula i el cap enmig del remolí refulgent de l’interior del matràs.

—Appropinquet, vareta! —va dir alt l’Hermione. La vareta d’en Harry li va arribar a la mà volant, procedent d’un racó fosc, i l’hi va tornar a en Harry.

—Gràcies —va dir en Harry—. Va, i ara toquem el…

—Mireu! —va dir en Neville, esgarrifat, amb els ulls clavats en aquell cap submergit al matràs.

Tots tres van tornar a aixecar la vareta, però no el van atacar, sinó que es van quedar contemplant, bocabadats i consternats, la transformació que estava experimentant el cap del cavaller de la mort.

S’estava empetitint a marxes forçades i cada vegada se li veia la closca més pelada perquè tant els cabells com el pel incipient de la barba se li retreien pell endins; les galtes se li van tornar molt fines i el cap se li va arrodonir i li va quedar cobert d’un borrissol com el del préssec…

De cop, enganxat grotescament al coll musculat del cavaller de la mort, que maldava per tornar a aixecar-se, hi havia un cap de criatura; però mentre s’ho miraven, encara amb la boca oberta, aquell cap va tornar a créixer fins a recobrar les seves dimensions inicials i li va tornar a sortir pèl negre tant a la clepsa com a la barbeta…

—És el temps —va dir l’Hermione amb veu meravellada—. El temps…

El cavaller de la mort va tornar a sacsejar el seu repulsiu cap d’adult, escarrassant-se per treure’l d’allà dintre, però abans que s’arribés a redreçar el cap se li va tornar a empetitir fins a tornar a quedar com el d’un nadó…

D’una habitació veïna els va arribar un crit, i tot seguit un estrèpit i un xiscle.

—Ron!!! —va cridar en Harry, girant-se d’esquena a aquella transformació monstruosa que tenia lloc davant seu—. Ginny!!! Luna!!!

—Vigila, Harry! —va dir l’Hermione amb un crit.

El cavaller de la mort havia tret el cap del matràs. Tenia un aspecte molt estrafolari, perquè no parava de plorar amb la seva cara menuda de criatura mentre amb els seus braços fornits feia molinets amenaçadors cap aquí i cap allà. En Harry es va ajupir per esquivar-lo i va aixecar la vareta, però va tenir la sorpresa de veure que l’Hermione li agafava el braç.

—No pots fer mal a una criatura petita! —Però en Harry no va tenir temps per rebatre-li aquella afirmació, perquè de cop va sentir més trepig de peus que s’acostaven procedents de la Sala de les Profecies, i va comprendre, massa tard, que no hauria hagut de cridar, perquè així els havia indicat on eren.

—Anem! —va dir, i van allunyar-se d’aquell esgarrifós cavaller de la mort amb cara de nadó que caminava fent tentines en direcció a la porta oberta de l’altra punta de l’habitació, que donava a la sala circular.

Quan ja havien travessat corrents la meitat de l’habitació, per la porta oberta en Harry va veure que dos cavallers de la mort més venien cap a ells procedents de la sala circular, i va tombar cap a l’esquerra per ficar-se en un despatxet fosc ple de trastos.

Van tancar la porta de cop.

—Collo… —va començar a dir l’Hermione; però, abans que pogués acabar de dir el sortilegi, la porta es va obrir d’una revolada i hi van irrompre els dos cavallers de la mort.

Amb una exclamació de triomf, tots dos van cridar:

—Impedimenta!!!

En Harry, l’Hermione i en Neville van sortir tots tres disparats enrere: en Neville va saltar per sobre d’una taula i va desaparèixer; l’Hermione va anar a picar contra una llibreria i a l’acte va quedar colgada sota una muntanya de llibres gruixudíssims; i en Harry va picar amb la nuca contra la paret de pedra de darrere, cosa que li va fer veure les estrelles i el va deixar massa marejat i atordit per tornar-s’hi.

—Ja el tenim!!! —va cridar el cavaller de la mort de més a prop d’en Harry—. És en un despatxet de…

—Silentio! —va dir l’Hermione amb un crit, i la veu del cavaller de la mort es va apagar. Va continuar boquejant a través del forat de la màscara, però no emetia cap so, i el seu company li va clavar una empenta perquè s’enretirés.

—Petrificus totalus! —va cridar en Harry, en el moment que el segon cavaller de la mort aixecava la vareta. El cavaller de la mort va quedar amb els braços enganxats al cos i les cames juntes, va caure endavant i va picar de cara contra l’alfombra que hi havia als peus d’en Harry, rígid com un tronc i absolutament paralitzat.

—Molt bé, Har…

El cavaller de la mort que l’Hermione acabava de fer emmudir va agitar de cop la vareta, i un feix porpra que semblava una flamarada va travessar el pit de l’Hermione. L’Hermione va fer un «oh» molt fluixet, com de sorpresa, i es va desplomar a terra, on va quedar immòbil.

—Hermione!!!

En Harry es va agenollar al costat seu, i en Neville se’ls va acostar de quatre grapes des de sota la taula amb la vareta aixecada. El cavaller de la mort va clavar-li un cop de peu molt fort a la cara en el moment que volia sortir, i de passada li va partir la vareta en dos. En Neville va deixar anar un udol de dolor i va recular agafant-se el nas i la boca amb una mà. En Harry va girar en rodó, amb la vareta aixecada, i va veure que el cavaller de la mort s’havia arrencat la màscara i l’apuntava directament. El va reconèixer a l’acte: aquella cara blanca, magra i torturada, que havia vist al Periòdic Profètic, era la de l’Antonin Dolohov, el bruixot que havia assassinat el matrimoni Prewett.

En Dolohov va fer una mitja rialla. Amb la mà lliure, va assenyalar primer la profecia, que en Harry encara tenia agafada amb força amb una mà, tot seguit en Harry i finalment l’Hermione. Encara que no podia parlar, es va fer entendre perfectament: «Dóna’m la profecia, si no vols que et passi el mateix que a ella…».

—Que no ens mataràs igualment, si te la dono? —va dir en Harry.

Va envair-lo una onada de pànic que li va enterbolir el cap i no el deixava pensar. Tenia una mà sobre l’espatlla de l’Hermione, que encara estava calenta, però no gosava mirar-la. «No deixis que es mori, no deixis que es mori; serà culpa teva, si es mor!».

—Faguiz el gue faguiz —va dir en Neville amb determinació des de sota la taula, ja sense agafar-se el nas, que el devia tenir partit perquè li regalimava molta sang per la boca i la barbeta—, no l’hi doniz!

A l’altra banda de la porta es va sentir un estrèpit i en Dolohov va girar el cap. Era el cavaller de la mort de cap de nadó, que va aparèixer al llindar bramant com un nen petit i fent anar els punys a tort i a dret. En Harry no va desaprofitar l’ocasió.

—Petrificus totalus!

El sortilegi va encertar en Dolohov de ple abans que el pogués repel·lir, i el va fer caure sobre el seu company, i tots dos van caure paralitzats i rígids com un tronc.

—Hermione —va dir tot seguit en Harry, sacsejant-la, mentre el cavaller de la mort de cap de nadó tornava a desaparèixer per la porta fent tentines—. Hermione, desperta’t…

—Guè li bod haver fed? —va dir en Neville mentre sortia de quatre grapes de sota la taula i s’agenollava a l’altre costat de l’Hermione sense que parés de rajar-li sang d’un nas que se li anava inflant per moments.

—No ho sé…

En Neville va agafar l’Hermione pel puny.

—Engara li badega el bolz, Garry.

En Harry es va treure un pes tan gran de sobre que se li va aclarir l’enteniment de cop.

—És viva?

—Ez glar, home.

Van quedar un moment callats. En Harry va escoltar amb atenció per si tornava a sentir passos, però a les orelles només li van arribar els plors i les patacades que es fumia el cavaller de la mort de cap de nadó a l’habitació del costat.

—Devem ser a prop de la sortida, Neville —li va dir en Harry amb un xiuxiueig—, perquè tenim la sala circular al costat… Si poguéssim fer que la travessessis i trobessis la porta per sortir abans que vingui cap altre cavaller de la mort, crec que podries arrossegar l’Hermione pel passadís i pujar amb ella a l’ascensor… I, si llavors trobessis algú a qui poguessis alertar…

—I du guè fariez? —va dir en Neville, mirant en Harry amb el front arrufat després d’haver-se eixugat el nas ensangonat amb la màniga.

—Anar a trobar els altres —va dir en Harry.

—Berdona, berò benzo anar-hi amb du —va dir en Neville amb fermesa.

—I l’Hermione?

—Enz l’embordarem —va dir en Neville amb fermesa—. Ja la garregaré jo; du zabz lluidar méz bé gue jo…

Es va aixecar i va agafar l’Hermione per un braç sense deixar de mirar en Harry, que va dubtar un instant però tot seguit va agafar l’altre braç de l’Hermione i va ajudar en Neville a carregar-se aquell cos inert a l’esquena.

—Espera un moment —va dir en Harry, que va agafar de terra la vareta de l’Hermione i va donar-la a en Neville—; et pot fer servei.

Quan començava a caminar feixugament cap a la porta, en Neville va apartar d’un cop de peu els trossos trencats de la seva vareta.

—La meva àvia em madarà —va dir en Neville amb la veu presa, traient esquitxos de sang pel nas mentre parlava—; era la vareda del meu bare.

En Harry va treure el cap per la porta i va mirar a banda i banda amb precaució. El cavaller de la mort de cap de nadó no parava de bramar i de ventar cops a dreta i esquerra, fent caure rellotges de caixa i tombant taules, i de plorar amb aire desorientat, mentre la vitrina (que, a parer d’en Harry, devia contenir reculatemps) continuava caient, esclafant-se contra terra i tornant novament intacta a la paret.

—Segur que no ens veu —va dir amb un xiuxiueig—. Som-hi… Segueix-me…

Van sortir del despatx de puntetes i van tornar a dirigir-se cap a la porta que donava a la sala circular, on no es veia que hi hagués ningú. Van endinsar-s’hi unes quantes passes, amb en Neville tentinejant una mica a causa del pes de l’Hermione, i de cop la porta de la Cambra del Temps es va tancar i la paret va tornar a posar-se a girar. En Harry devia haver quedat una mica tocat del cop que s’havia fumut a la nuca, perquè mentre la paret giravoltava va haver d’aclucar els ulls per no perdre del tot l’equilibri. Amb el cor oprimit, en Harry va veure que les creus de foc que l’Hermione havia posat a les portes havien desaparegut.

—Per on creus que…?

Abans que arribessin a decidir-se per quina porta triaven, però, una de les que els quedaven a mà dreta es va obrir d’una revolada i en van sortir tres persones.

—Ron! —va exclamar en Harry, i va córrer cap a ells—. Ginny… Esteu bé?

—Hola, Harry —va dir en Ron, rient fluixet, i, tirant-se endavant, va agafar en Harry per la pitrera de la túnica i se’l va quedar mirant amb ulls esgarriats—; ja era hora… Ha, ha, ha… Et veig estrany, Harry; et veig diferent…

En Ron tenia la cara molt blanca i de la comissura dels llavis li regalimava un líquid fosc. De cop les cames li van fer figa, però no es va desagafar de la túnica d’en Harry i en Harry es va haver d’inclinar com si li fes una reverència.

—Ginny —va dir en Harry amb aprensió—, què ha passat?

Però la Ginny es va limitar a remenar el cap i a deixar-se caure a terra asseguda arrepenjant-se a la paret, esbufegant i agafant-se el turmell.

—Em sembla que té el turmell trencat, perquè he sentit com li petava —va dir en veu baixa la Luna, que s’havia ajupit al costat de la Ginny i semblava que fos l’única que no tingués res—. Quatre cavallers de la mort ens han seguit fins a dintre d’una sala fosca plena de planetes. Era un lloc molt estrany, perquè a estones suràvem a les fosques…

—Hem vist Urà de molt a prop, Harry! —va dir en Ron, rient encara fluixet—. Què et sembla? Hem vist Urà… Ha, ha, ha…

A la comissura dels llavis se li va fer una bombolla de sang i li va esclatar.

—Doncs n’hi ha hagut un que ha agafat la Ginny pel peu, i llavors jo he fet un malefici destructor i li he tirat Plutó a la cara, però…

La Luna va assenyalar amb un gest d’impotència la Ginny, que respirava dèbilment amb els ulls encara tancats.

—I a en Ron què li passat? —va dir en Harry amb aprensió mentre en Ron continuava rient sense deixar-li anar la túnica.

—No sé quin sortilegi li deuen haver fet —va dir la Luna, abatuda—, però s’ha com trastocat, i m’ha costat molt fer que anés venint.

Harry —va dir en Ron, fent abaixar el cap d’en Harry per parlar-li a l’orella sense parar de riure fluixet—. La coneixes, aquesta noia? És la Luna Lovegood, que sempre és a la lluna… Ha, ha, ha…

—L’hem de fer sortir d’aquí —va dir en Harry amb decisió—. Luna, tu pots ajudar la Ginny?

—Sí —va dir la Luna, i, després de posar-se la vareta a l’orella per no perdre-la, va passar un braç per la cintura de la Ginny i la va fer posar dreta.

—Només em fa mal un turmell; em puc aixecar sola! —va dir la Ginny, irritada, però tan bon punt ho va haver dit li va fallar el peu i es va haver d’agafar a la Luna per no caure. En Harry es va passar el braç d’en Ron per sobre l’espatlla de la mateixa manera que havia fet amb en Dudley uns quants mesos enrere. Va mirar al seu voltant: tenien una possibilitat sobre dotze d’encertar la sortida a la primera…

Va arrossegar en Ron cap a una de les portes i, quan la tenien a cosa de dos metres, es va obrir de cop una altra porta i en van prorrompre tres cavallers de la mort, el primer dels quals era la Bel·latrix Lestrange.

—Són aquí! —va exclamar.

La sala es va encendre amb un foc creuat de conjurs d’estaborniment. En Harry va travessar la porta d’un salt, va desempallegar-se d’en Ron sense gaires cerimònies i va tornar enrere arrupit per ajudar en Neville a fer-lo passar cap a dintre amb l’Hermione. Van franquejar tots el llindar just a temps per tancar la porta de cop davant dels nassos de la Bel·latrix.

—Colloportus! —va dir en Harry amb un crit, i a l’altra banda de la porta va sentir l’embat de tres cossos que hi picaven amb força.

—No passa res! —va dir una veu d’home—. Hi ha altres maneres d’entrar-hi… Ja els tenim!!! Són aquí!!!

En Harry es va tombar; tornaven a ser a la Cambra dels Cervells, i, com abans, hi havia portes a totes les parets. De la sala que havien deixat enrere li va arribar el trepig de més cavallers de la mort que s’afegien als que ja hi havia.

—Luna, Neville, ajudeu-me!

Tots tres van fer el volt de l’habitació per segellar totes les portes que hi havia. De tanta pressa que tenia per arribar a la següent porta, en Harry va picar contra una taula i va caure-hi estès a sobre.

—Colloportus!

De darrere les portes els arribava el trepig de peus que corrien, i, de tant en tant, la topada d’un cos pesant que s’abalançava contra alguna de les portes, que cruixia i tremolava. La Luna i en Neville van començar a segellar les portes de la paret oposada; de cop, en el moment que en Harry arribava al final del seu pany de paret, es va sentir que la Luna cridava:

—Collo… Aaaaaaaaaiii…!

En Harry es va tombar just a temps per veure que sortia disparada enlaire i que, per la porta que no havia tingut temps de segellar, prorrompien cinc cavallers de la mort. La Luna va caure sobre una taula, va lliscar fins a l’altra banda i va caure estesa a terra, petrificada com l’Hermione.

—Agafeu en Potter! —va cridar la Bel·latrix, i va córrer ella mateixa a atrapar-lo; però en Harry la va esquivar i va sortir disparat en direcció contrària; no corria perill mentre tinguessin por de destruir la profecia…

—Escolta, —va dir en Ron, que havia aconseguit posar-se dret i s’encaminava cap a en Harry rient i fent tentines com un borratxo—. Escolta, Harry… Has vist que hi ha cervells, aquí? Ha, ha, ha… Que al·lucinant, no?

—Surt del mig, Ron; i abaixa la vareta…

Però en Ron ja apuntava amb la seva vareta al dipòsit dels cervells.

—T’ho juro, Harry; hi ha cervells… Mira… Appropinquet, cervell!

Per un moment va semblar que l’escena quedava aturada. En Harry, la Ginny, en Neville i tots els cavallers de la mort es van tombar d’esma i van veure que de la superfície del líquid verd del dipòsit emergia i s’alçava enlaire un cervell, ben bé com si fos un peix volador. Durant un instant va semblar que quedava levitant, però de cop va sortir disparat cap a en Ron, giravoltant i expulsant una cosa que semblaven cintes d’imatges en moviment i que es descargolaven com un rodet de pel·lícula…

—Ha, ha, ha! Mira, Harry —va dir en Ron, que contemplava com el cervell escopia aquell devessall—. Vine, Harry, vine a tocar-ho; és al·lucinant…

—No ho toquis, Ron!!!

En Harry no sabia què podia passar si en Ron tocava aquells tentacles de pensament que havien quedat surant darrere el cervell, però estava convençut que no podien portar res de bo. Va córrer cap a ell, però en Ron ja havia entomat el cervell amb els braços oberts.

Així que li van tocar la pell, els tentacles van començar-se a entortolligar al voltant dels braços d’en Ron com si fossin cordes.

—Mira, Harry, mira què passa… Ai, no m’agrada… Deixeu-me, deixeu-me…

Aquelles cintes fines, però, van començar a cargolar-se-li al voltant del pit. En Ron se les arrencava i les partia, però el cervell se li arrapava com un cos de pop.

—Diffindat! —va dir amb un crit en Harry, amb la intenció de tallar els tentacles que començaven a abraçar en Ron a l’altura dels ulls, però no es van partir. En Ron va caure, forcejant encara contra aquelles traves.

—Harry, que l’escanyarà! —va cridar la Ginny, que no es podia moure de terra per culpa del turmell trencat; de cop, però, un raig de llum vermella procedent de la vareta d’un dels cavallers de la mort la va tocar en plena cara, i la Ginny va caure cap a un costat i va quedar inconscient.

—Animo lingui!!! —va dir amb un crit en Neville, després d’haver-se girat en rodó, apuntant amb la vareta de l’Hermione els cavallers de la mort que se’ls acostaven—. Animo lingui!!! Animo lingui!!!

Però no va passar res.

Un dels cavallers de la mort va fer al seu torn un conjur d’estaborniment contra en Neville, i no el va tocar per ben poc. En Harry i en Neville eren els únics que quedaven de tota la colla per plantar cara als cavallers de la mort, dos dels quals van enviar-los cada un un feix de rajos platejats semblants a fletxes que no els van encertar però que van deixar la paret de darrere sembrada de forats. La Bel·latrix va córrer cap a en Harry, però ell va fugir cames ajudeu-me habitació enllà aguantant la profecia sobre el cap amb totes dues mans; en l’única cosa que pensava ara era a allunyar els cavallers de la mort dels seus companys.

Va semblar que funcionava, perquè tots van sortir rabent darrere seu, rebotent enlaire taules i cadires però sense gosar embruixar-lo per por de destruir la profecia, mentre ell sortia com una bala per l’única porta que quedava oberta, que era per on els cavallers de la mort havien entrat, resant perquè en Neville es quedés amb en Ron mirant de trobar una manera d’alliberar-lo. Va fer unes quantes passes en l’habitació on acabava d’entrar, però de cop va notar que el terra li fugia de sota els peus…

Va anar saltant fent sotragades d’esglaó en esglaó fins a espetegar al fons de tot, on va caure d’esquena sobre el terra de pedra de l’espai on hi havia l’estrada i l’arc amb una patacada que el va deixar sense alè. De cop tota la sala va ressonar amb les riallades dels cavallers de la mort. En Harry va mirar enlaire i va veure que els cinc que hi havia feia un moment a la Cambra dels Cervells baixaven cap on era ell, i que molts més sortien d’altres portes i se li acostaven saltant de grada en grada. Va posar-se dret, però les cames li tremolaven tant que amb prou feines el sostenien. Continuava aferrant la profecia, miraculosament intacta, amb la mà esquerra, mentre amb la dreta agafava la vareta amb força. Va recular, sense deixar de mirar a banda i banda per tal de no perdre de vista cap cavaller de la mort. Amb el tou de les cames va tocar alguna cosa sòlida: havia arribat a l’estrada de pedra on s’aixecava l’arc. I s’hi va enfilar.

Tots els cavallers de la mort s’havien aturat i el miraven. N’hi havia que els faltava l’aire tant com a ell, i un anava tot ensangonat. A en Dolohov, deslliurat del sortilegi de la immobilització total de cos, li reien els ulls i apuntava amb la vareta a la cara d’en Harry.

—Potter, s’ha acabat el joc —va dir en Lucius Malfoy arrossegant la veu mentre es treia la màscara—. Va, sigues bon nen i dóna’m la profecia.

—Deixeu… deixeu que tots els meus companys se’n vagin i us la donaré! —va dir en Harry a la desesperada.

Uns quants cavallers de la mort van riure.

—No estàs en condicions de negociar, Potter —va dir en Lucius Malfoy, i la pal·lidesa de les galtes se li va encendre de satisfacció—. No sé si has vist que nosaltres som deu, mentre que tu estàs sol… Que no t’ha ensenyat a comptar, en Dumbledore?

—No ezdà zol! —va cridar una veu des de dalt—. Engara guedo jo!

A en Harry li va fer un salt el cor: en Neville baixava per la graderia de pedra amb penes i treballs, agafant la vareta de l’Hermione amb una mà tremolosa.

—No vinguis, Neville; torna amb en Ron…

—Animo lingui!!! —va tornar a cridar en Neville, apuntant amb la vareta a un cavaller de la mort darrere l’altre—. Animo lingui!!! Animo…

Un dels cavallers de la mort més corpulents va agafar en Neville per l’esquena i li va ajuntar amb força els braços als costats. En Neville bracejava i fumia coces; uns quants cavallers de la mort van riure.

—Que no és en Longbottom? —va dir en to burleta en Lucius Malfoy—. Millor; com que la teva àvia ja està acostumada que li matem membres de la família, segur que la teva mort no l’afectarà gaire…

—Que és en Longbottom fill? —va repetir la Bel·latrix, i un somriure que no podia ser més malèvol li va il·luminar la magror de la cara—. Saps que vaig tenir el privilegi de conèixer els teus pares, noi?

—Maza bé, gue ho zé!!! —va dir en Neville amb un bram, i es va arribar a debatre amb tanta força per alliberar-se de la presa que li havia fet el cavaller de la mort que el subjectava, que li va fer dir:

—Que algú me l’estaborneixi!

—De cap manera —va dir la Bel·latrix. Se la veia exultant, i va donar una llambregada primer a en Harry i després a en Neville dominada per l’emoció—. Tinc ganes de veure quant aguanta abans de trastocar-se com els seus pares… Això si en Potter no ens dóna la profecia abans, és clar…

—No elz hi doniz!!! —va dir amb un crit en Neville, fora de si, i va continuar retorcent-se i clavant coces mentre la Bel·latrix se li acostava amb la vareta aixecada—. No elz hi doniz, Garry!!!

La Bel·latrix va aixecar la vareta.

—Crucio!

En Neville va fer un xiscle i va aixecar les cames fins a l’altura del pit, de tal manera que el cavaller de la mort que el subjectava el va tenir un instant sense tocar a terra. El cavaller de la mort el va deixar anar i en Neville va caure a terra, cridant i recargolant-se de dolor.

—Això només ha sigut un tast! —va dir la Bel·latrix, i va aixecar la vareta. En Neville va deixar de cridar i es va quedar somicant a terra. La Bel·latrix es va tombar i va clavar els ulls en en Harry—. Tu mateix, Potter; o ens dones la profecia, o veuràs com el teu amic viu una mort lenta i dolorosa!

En Harry no s’ho va haver de pensar dues vegades; no podia triar. La profecia estava calenta de l’escalfor de la mà amb què l’havia tingut aferrada tota l’estona. Els la va allargar i en Lucius Malfoy va fer un salt endavant per agafar-la.

De cop, a dalt de tot, van obrir-se d’una revolada dues portes més i van entrar corrents a la sala cinc personatges nous: en Sírius, en Llopin, en Murri, la Nimfadora Tonks i en Kingsley.

En Lucius Malfoy es va tombar i va aixecar la vareta, però la Nimfadora Tonks ja li havia llançat un conjur d’estaborniment. En Harry no va esperar a veure si l’encertava o no, i va saltar de l’estrada i es va fer fonedís. Els cavallers de la mort havien quedat completament destarotats per l’arribada dels membres de l’orde, que descarregaven una pluja de sortilegis sobre ells sense parar de saltar d’esglaó en esglaó per arribar a baix de tot. Enmig de les siluetes de gent que corria amunt i avall i de les fogonades de llum, en Harry va veure en Neville que anava de quatre grapes, i, després d’esquivar un altre raig de llum vermella, va estirar-se pla a terra i es va començar a arrossegar cap on era en Neville.

—Estàs bé? —li va demanar amb un crit mentre un altre sortilegi els passava a pocs dits del cap.

—Zí —va dir en Neville, i va mirar d’aixecar-se.

—I en Ron?

—Zubozo gue bé; guan l’he deijat engara ez barallava amb el zervell…

Al terra de pedra, entre tots dos, va caure un sortilegi que va fer una explosió i va deixar un forat just allà on en Neville tenia la mà feia un moment. En Harry i en Neville van allunyar-se’n de quatre grapes, però de cop un braç fornit sortit de qui sap on va agafar en Harry pel coll i el va aixecar a pes, de tal manera que només tocava a terra de puntetes.

—Dóna-me-la —va murmurar-li una veu a l’orella—; dóna’m la profecia…

L’home li oprimia tant la tràquea que quasi no el deixava respirar. Amb ulls enllagrimats va veure en Sírius batent-se amb un cavaller de la mort uns tres metres més enllà. En Kingsley, al seu torn, es barallava amb dos alhora, mentre que la Nimfadora Tonks encara era a mitja graderia i llançava sortilegis contra la Bel·latrix. No semblava que cap d’ells s’adonés que en Harry corria perill de mort. Va dirigir la punta de la vareta cap al costat de l’home, però no tenia alè per dir cap encanteri. Amb la mà que tenia lliure, l’home palpava buscant la mà amb què en Harry tenia agafada la profecia…

—Aaaii!!!

En Neville, incapaç encara de pronunciar cap sortilegi, se’ls havia abalançat a sobre de cop i havia introduït amb força la vareta en un dels forats dels ulls de la màscara del cavaller de la mort. L’home va deixar anar en Harry a l’acte amb un udol de dolor. En Harry es va girar en rodó per posar-s’hi de cara i va dir, amb un esbufec:

—Animo linqui!

El cavaller de la mort va caure enrere i la màscara li va saltar de la cara: era en Macnair, l’assassí frustrat d’en Becbrau, que mostrava un ull inflat i injectat de sang.

—Gràcies! —va dir en Harry a en Neville, i el va haver d’estirar cap a ell perquè no se’ls tiressin a sobre en Sírius i el cavaller de la mort contra el qual lluitava, que es batien amb tanta fúria que totes dues varetes es veien borroses. En el moment de tirar-se enrere, en Harry va posar el peu sobre un objecte rodó i dur i va relliscar. D’entrada es va pensar que li havia caigut la profecia, però de seguida va veure l’ull màgic d’en Murri giravoltant tot sol a terra.

El seu propietari estava estirat a terra de costat, amb el cap ple de sang, i el seu atacant s’acostava ara amenaçadorament cap a en Harry i en Neville: era en Dolohov, amb la seva cara blanca i magra desfigurada per una ganyota d’alegria.

—Tarantallegra! —va cridar, apuntant amb la vareta a en Neville, les cames del qual es van posar a ballar immediatament una mena de claqué desenfrenat que li va acabar fent perdre l’equilibri i el va tornar a fer caure a terra—. I ara, Potter…

Va començar a executar el mateix moviment de vareta que havia fet per embruixar l’Hermione, però en Harry va exclamar:

—Protego!

En Harry va notar com si una navalla sense tall li segués la cara, amb una força que el va tombar de costat i el va fer caure sobre les cames tremoloses d’en Neville, però l’encís d’ègida havia parat molt bé el cop.

En Dolohov va tornar a aixecar la vareta.

—Appropinquet, profe…

En Sírius va aparèixer de cop com per art d’encantament, va envestir en Dolohov amb l’espatlla i el va engegar lluny. La profecia havia tornat a lliscar fins a les puntes dels dits d’en Harry, però en Harry havia aconseguit acabar atrapant-la. En Sírius i en Dolohov havien començat a batre’s; les varetes els llampeguejaven com espases, i els saltaven espurnes de les puntes…

En Dolohov va recular amb la intenció d’agitar la vareta per fer el mateix sortilegi que havia utilitzat contra en Harry i l’Hermione, però en Harry es va aixecar d’un salt i va dir amb veu forta:

—Petrificus totalus!

Novament en Dolohov va quedar amb els braços enganxats al cos i les cames juntes i va caure d’esquena amb un cop sec.

—Bona! —va exclamar en Sírius, i va fer ajupir en Harry perquè no l’encertessin dos conjurs d’estaborniment que els acabaven de llançar—. I ara vull que te’n…

Van tornar-se a ajupir tots dos, i un raig de llum verda va passar fregant en Sírius. En Harry va veure que, a l’altra punta de l’habitació, la Nimfadora Tonks queia a mitja altura de la graderia i saltava de grada en grada com una massa inerta mentre la Bel·latrix, amb aire triomfal, reprenia la lluita.

—Harry, agafa la profecia, emporta’t en Neville i vés-te’n! —va dir en Sírius cridant, i va córrer a enfrontar-se amb la Bel·latrix. En Harry no va veure què va passar a continuació: en Kingsley, que es barallava amb un Rookwood desemmascarat que ensenyava la seva cara gravada de la verola, li va tapar la visual, i en el moment que s’inclinava cap a en Neville li va passar un raig de llum verda per sobre el cap…

—Pots aguantar-te dret? —va dir cridant a en Neville a cau d’orella, mentre a en Neville les cames li continuaven ballant i tremolant incontrolablement—. Passa’m el braç pel coll…

En Neville va fer el que li deien, en Harry va fer força per aixecar-lo i, quan en Neville encara espeternegava com un boig, incapaç d’aguantar-se sol, del no-res va sorgir un home que se’ls va tirar al damunt i els va fer caure enrere. En Neville va continuar picant de peus com un escarbat de panxa enlaire i en Harry va quedar amb la mà esquerra aixecada per mirar que la bola de vidre no se li fes miques.

—Dóna’m la profecia, Potter! —va dir la veu d’en Lucius Malfoy a l’orella d’en Harry, i en Harry es va notar la punta de la vareta d’en Malfoy entre dues costelles.

—No… Deixa’m… Neville, agafa-la!

En Harry va fer rodolar la profecia per terra, i en Neville, que s’havia regirat per quedar de costat, va rebre la bola al pit. En Lucius Malfoy va apuntar amb la vareta a en Neville, però en Harry es va passar la vareta per sobre l’espatlla i va exclamar:

—Impedimenta!

En Lucius Malfoy va sortir disparat enrere. En Harry va tornar a posar-se dret i, en el moment que es tombava, va veure que en Malfoy havia anat a parar al peu de l’estrada, on encara es batien en Sírius i la Bel·latrix. En Lucius Malfoy va tornar a apuntar amb la vareta a en Harry i en Neville; abans que arribés a agafar aire per fer cap sortilegi, però, en Llopin es va plantar entre tots dos.

—Harry, vés a buscar tots els altres i toqueu el dos!

En Harry va agafar en Neville per una espatlla de la túnica i li va fer pujar el primer esglaó de la graderia. En Neville agitava tant les cames que no podia aguantar el pes del cos, i en Harry va haver de tornar a aixecar-lo a pes de braços perquè pugés un altre esglaó…

Un sortilegi va picar contra la grada de pedra on en Harry tenia el peu i en va fer saltar un fragment que va caure a la grada de sota. En Neville va desplomar-se a terra, encara espeternegant i tremolant, i es va ficar la profecia a la butxaca.

—Vinga! —va dir en Harry, impacient, estirant en Neville per la túnica—. Procura fer força amb les cames…

En Harry va fer una altra estrebada molt forta i tota la costura del costat esquerre de la túnica d’en Neville es va descosir de dalt a baix… La bola de vidre li va sortir de la butxaca, i, abans que cap dels dos la pogués agafar, en Neville li va clavar cop de peu amb una contracció involuntària de la cama i la va fer rodolar tres metres grada enllà fins que va caure a la grada de sota i es va trencar. Mentre tots dos encara miraven cap a la banda on s’havia trencat, consternats per l’accident, una figura opalescent d’ulls molt grossos es va elevar de terra sense que ningú més se n’adonés. En Harry va veure que movia els llavis, Però enmig de tot aquell estrèpit i tota aquella cridòria no va arribar a sentir cap paraula de la profecia. La figura va deixar de parlar i es va esfumar.

—Berdona, Garry! —va exclamar en Neville, amb la cara molt compungida i les cames encara embogides—. Em zab molt greu, Garry; ho he fed zenze volguer…

—No hi pensis més! —li va dir en Harry amb un crit—. El que has de fer ara és mirar d’aguantar-te, aviam si ens en podem anar d’una…

—En Dumbledore! —va dir en Neville, mirant per sobre l’espatlla d’en Harry, i la cara suada se li va il·luminar tota.

—Què dius?

—En Dumbledore!!!

En Harry va girar el cap i va mirar cap on mirava en Neville. Just sobre seu, al mig del forat de la porta que donava a la Cambra dels Cervells, hi havia l’Albus Dumbledore, amb la vareta aixecada, pàl·lid i amb expressió irada. En Harry va sentir una mena de descàrrega elèctrica a tots els àtoms del seu cos: estaven salvats!

En Dumbledore va baixar la graderia com una exhalació passant pel costat d’en Neville i en Harry, que havien perdut les ganes d’anar-se’n. Quan els cavallers de la mort de més a prop es van adonar que hi era i van voler avisar els altres a crits, en Dumbledore ja era al peu de la graderia. Un dels cavallers de la mort va voler fugir i va començar a pujar com un mico per l’altra banda de la graderia, però el sortilegi que li va llançar en Dumbledore el va fer tornar enrere amb tanta facilitat i amb tan poc esforç com si l’hagués pescat amb un fil de pescar invisible…

Ara només quedava una parella de contendents, que segurament no havien remarcat l’arribada del nouvingut. En Harry va veure que en Sírius s’ajupia per esquivar el raig de llum vermella que li havia llançat la Bel·latrix, i que se’n reia.

—Em pensava que en sabies més! —va dir en Sírius, amb una veu forta que va ressonar a tota la sala com si fossin en una cova.

El següent raig de llum li va encertar de ple el pit.

El somriure no li va desaparèixer de la boca, però va quedar amb els ulls esbatanats per la sorpresa.

En Harry va deixar anar en Neville sense adonar-se’n i va començar a baixar les grades saltant amb la vareta a la mà mentre en Dumbledore també es dirigia cap a l’estrada.

Va semblar que en Sírius trigués una eternitat a desplomar-se: va doblegar el cos enrere amb elegància, com si fes el pont, i va caure d’esquena darrere la cortina esparracada que penjava de l’arc de pedra.

En Harry va arribar a distingir l’expressió de por i sorpresa que havia quedat dibuixada a la cara envellida però encara agraciada del seu padrí abans que travessés l’antic arc de pedra i desaparegués darrere la cortina, que va voleiar un instant com moguda per una ràfega de vent i tot seguit va quedar com abans.

En Harry va sentir el crit de triomf de la Bel·latrix Lestrange, però no hi va donar importància; en Sírius havia caigut darrere l’arc i prou, i no trigaria a sortir per l’altra banda…

Però en Sírius no sortia.

—Sírius!!! —va cridar en Harry—. Sírius!!!

En Harry va arribar a baix amb els pulmons que li anaven com una manxa. En Sírius havia de ser darrere mateix de la cortina; ell l’ajudaria a sortir…

Quan ja començava a córrer cap a l’estrada, però, en Llopin el va agafar pel pit i li va impedir d’anar-hi.

—No hi vagis, Harry…

—Anem-lo a buscar! Anem-lo a treure! Només ha caigut a l’altra banda!

—No hi ha res a fer, Harry.

—Encara el podem fer sortir… —va insistir en Harry, forcejant; però en Llopin no el va deixar anar…

—No s’hi pot fer res, Harry; se n’ha anat.





36. L’únic de qui ha tingut mai por


—No pot haver-se’n anat! —va cridar en Harry. No li entrava al cap; es negava a acceptar-ho; i va continuar debatent-se entre els braços d’en Llopin amb totes les forces que li quedaven. En Llopin no entenia res; darrere aquella cortina hi havia gent amagada, gent que en Harry havia sentit xiuxiuejar la primera vegada que havia entrat en aquella sala. En Sírius s’hi havia amagat i prou, hi estava apostat al darrere…

—Sírius!!! —va bramar—. Sírius!!!

—No pot tornar, Harry —li va dir en Llopin, esbufegant de l’esforç que havia de fer per mantenir en Harry subjecte—. No pot tornar perquè és m…

—No és mort!!! —va dir en Harry cridant—. Sírius!!!

Tot al seu voltant hi havia tumult de gent, tràfec, fogonades de conjurs. Per en Harry era un enrenou sense sentit; els sortilegis que li passaven pel costat no li feien ni fred ni calor, tant se li’n donava tot excepte que en Llopin insistís a fer-li creure que en Sírius —que era a pocs metres d’ells, darrere mateix de la cortina— no apareixeria quan menys s’ho esperessin, tirant-se enrere la seva cabellera negra, impacient per tornar a entrar en combat.

En Llopin va allunyar en Harry de l’estrada arrossegant-lo. En Harry, amb els ulls clavats encara en l’arc, començava a estar disgustat amb en Sírius perquè es feia esperar massa…

Tot i així no va poder evitar pensar, mentre s’escarrassava per deslliurar-se de l’abraçada d’en Llopin, que en Sírius no l’havia fet esperar mai tant… En Sírius sempre se l’havia jugat per córrer a trobar en Harry i ajudar-lo… Si en Sírius no sortia de darrere aquell arc per molt que en Harry s’esgargamellés cridant-lo com si l’hi anés la vida, l’única explicació possible era que no podia tornar, que realment s’havia…

En Dumbledore tenia agrupats la majoria dels cavallers de la mort al mig de la sala, com si els hagués lligat amb unes cordes invisibles; l’Ull-foll Murri havia travessat la sala arrossegant-se fins on hi havia estirada la Nimfadora Tonks, i mirava de reanimar-la; i, darrere l’estrada, d’on encara s’escapaven esclats de llum, gemecs i crits, en Kingsley continuava el duel que en Sírius havia iniciat amb la Bel·latrix.

—Harry…

En Neville havia anat baixant de grada en grada arrossegant-se fins a arribar on hi havia en Harry, que havia deixat de barallar-se per treure’s en Llopin de sobre. En Llopin, però, per si de cas, el tenia agafat pel braç.

—Em zab molt greu, Garry… —va dir en Neville, que encara no podia dominar aquell tremolor convulsiu a les cames—. Aguell home, en Zírius Blag, era amig deu?

En Harry va assentir fent un gest amb el cap.

—Aviam… —va fer en Llopin a mitja veu, i va apuntar amb la vareta a les cames d’en Neville i va dir—: Finite. —L’encantament va deixar d’obrar: les cames d’en Neville van caure inertes a terra i van deixar de ballar. En Llopin tenia la cara molt blanca—. Va, anem a trobar tots els altres. On són, Neville?

En Llopin parlava d’esquena a l’arc. Semblava com si cada paraula que digués li fes mal.

—Zón dods allà dalt —va dir en Neville—. A en Ron l’ha adagad un zervell berò em zembla gue ezdà be. L’Hermione ezdà ingonzient, berò engara li badegava el bolz…

De darrere l’estrada els va arribar un espetec molt fort i un crit. En Harry va veure que en Kingsley queia a terra cridant de dolor i que la Bel·latrix Lestrange girava cua i corria amb el Dumbledore darrere. En Dumbledore li va llançar un sortilegi, però ella el va desviar i va continuar pujant graderia amunt…

—Harry, no facis res! —va cridar en Llopin, però en Harry es va alliberar de la presa que li feia en Llopin al braç.

—Ha matat en Sírius!!! —va bramar en Harry—. L’ha matat!!! La mataré!!!

I va arrencar a córrer i es va començar a enfilar per la graderia, sense fer cas dels crits que li feien des de baix perquè tornés. La vora de la túnica de la Bel·latrix va desaparèixer pel forat d’una porta, i de cop van tornar a ser a l’habitació on nedava tot aquell estol de cervells…

La Bel·latrix va llançar-li un sortilegi sense girar-se. El dipòsit dels cervells va saltar enlaire i es va tombar. A en Harry li va caure a sobre una onada del líquid pudent que contenia, juntament amb tot de cervells que li lliscaven pel cos i que van començar a emetre els seus llargs tentacles bigarrats; però va cridar «Wingardium leviosa» i els cervells es van quedar surant a l’aire damunt seu. Relliscant i ensopegant, va córrer cap a la porta; va saltar per sobre de la Luna, que estava estirada a terra gemegant; pel costat de la Ginny, que va començar a dir «Harry, què…?»; pel costat d’en Ron, que va riure fluixet, i pel costat de l’Hermione, que continuava inconscient. Va obrir d’una revolada la porta que donava a la sala circular i va veure que la Bel·latrix s’esmunyia per una porta de l’altra banda de la sala, la del passadís que portava als ascensors.

Va córrer, però ella va ser a temps de tancar de cop la porta i la paret de la sala va tornar a girar. Igual que les altres vegades, a l’acte va quedar tot envoltat del vertigen de ratlles de llum blava que emetien els canelobres.

—Quina porta deu ser? —va exclamar amb impaciència quan la paret es va tornar a parar amb un retruny—. Per on es deu sortir?

Va semblar ben bé que la sala hagués estat esperant que l’hi demanessin, perquè la porta de darrere seu es va obrir de bat a bat i en Harry va veure-hi el passadís que portava als ascensors, il·luminat per les teieres i absolutament desert. Va arrencar a córrer…

Del fons de tot li va arribar la grinyoladissa d’un ascensor; va córrer encara més, va tombar l’angle que feia el passadís i va picar amb tot el puny el botó perquè en vingués un altre. Els grinyols i cruixits de l’ascensor que havia cridat se sentien cada vegada més a prop, fins que es va obrir la reixa i en Harry hi va entrar disparat. Va picar el botó on hi deia «atri», la porta es va tancar de cop i va començar a pujar…

Va sortir de l’ascensor abans que la reixa s’hagués acabat d’obrir del tot i va mirar al seu voltant. La Bel·latrix quasi havia arribat a la cabina ascensor de l’altra punta, però quan va veure que en Harry l’empaitava es va tombar i li va llançar un altre sortilegi. En Harry es va parapetar darrere la font de la Germandat Màgica; el sortilegi va passar-li pel costat i va anar a petar contra les reixes forjades de color daurat de l’altre extrem de l’atri, que van retrunyir amb una sonoritat de campana. No es va tornar a sentir soroll de passos; la Bel·latrix havia deixat de córrer. En Harry va continuar ajupit darrere les estàtues, escoltant.

—Surt, Harry, maco, surt! —va fer la Bel·latrix, amb la seva veu estrafeta de nena petita, que va ressonar contra les portes envernissades de fusta—. Per què em véns al darrere, sinó? Em pensava que m’empaitaves per venjar la mort del meu benvolgut cosí!

—I és així mateix! —va dir amb veu forta en Harry, i va semblar que una colla de Harrys espectrals repetís tot al voltant de la sala, fent cor: «Així mateix! Així mateix! Així mateix!».

—Ai… Que te l’estimaves molt, reietó?

En Harry no havia sentit mai tan odi com en aquells moments; va sortir d’un bot de darrere la font i va cridar:

—Crucio!

La Bel·latrix va fer un crit: el sortilegi l’havia fet caure, però no es va retòrcer ni es va posar a xisclar de dolor com en Neville, sinó que al cap d’un moment tornava a estar dreta, esbufegant i sense cap somriure als llavis. En Harry es va tornar a parapetar darrere la font. El contramalefici de la Bel·latrix va tocar el cap de l’estàtua del bruixot ben plantat, que va sortir disparada enlaire, va anar a espetegar cosa de set metres lluny i va deixar l’empostissat ratllat d’arrossegar-s’hi.

—Encara no havies fet mai cap malefici imperdonable, oi, rei? —va exclamar la Bel·latrix, que havia deixat de fer veu de nena—. S’ha de desitjar fer mal de tot cor, Potter, quan se’n fa un! Els has de fer amb el cor; t’hi has de complaure; una ira justa no deixa gaire senyal… Vols que t’ensenyi com es fan? Ara te’n faré una demostració…

Mentre en Harry feia la volta a la font, la Bel·latrix va cridar «Crucio!» i en Harry es va haver de tornar a ajupir perquè al centaure se li va desenganxar el braç on tenia l’arc, que va anar a caure amb estrèpit a tocar del cap daurat del bruixot.

—No em podràs guanyar mai, Potter! —va dir la Bel·latrix amb un crit.

En Harry va sentir que la Bel·latrix se n’anava cap a la dreta per poder apuntar contra ell amb més bon angle. Va escudar-se darrere l’estàtua del centaure, arrupit entre les potes i amb el cap a l’altura del cap de l’elf.

—Sóc i he sigut sempre el servidor més fidel del Senyor de les Forces del Mal. He estudiat amb ell les forces del mal, i conec sortilegis tan poderosos que tu, pobre infeliç, no pots aspirar mai a contrarestar…

—Animo linqui! —va dir en Harry amb un crit. Havia anat voltant la font fins a arribar on hi havia el goblin, que amb el cap enlaire somreia al bruixot decapitat, i l’havia apuntat a l’esquena en el moment que havia tret el cap per darrere la font. La Bel·latrix va reaccionar tan de pressa, però, que en Harry amb prou feines va tenir temps d’ajupir-se.

—Protego!

El raig de llum vermella del conjur d’estaborniment que havia llançat en Harry va tornar rebotat cap a ell. En Harry va córrer a protegir-se darrere la font. Una de les orelles del goblin va saltar enlaire i va travessar el vestíbul.

—Potter, et dono una última oportunitat! —va dir la Bel·latrix amb veu forta—. Dóna’m la profecia… Tira-me-la rodolant per terra i potser et perdonaré la vida!

—Em sembla que m’hauràs de matar, perquè la profecia ha volat! —va dir cridant en Harry; i, en el moment de fer aquell crit, el front li va fer una fiblada. Tornava a tenir la cicatriu irritada, i el va envair una onada de ràbia que no tenia gens de relació amb la ràbia que fins ara sentia—. I en Voldemort ho sap! —va dir en Harry, amb una riallada histèrica comparable a les de la Bel·latrix—. El teu benvolgut amic Voldemort sap que ha volat! No estarà gaire content de tu, no…

—Què? Però què dius? —va exclamar ella, per primera vegada amb una ombra de por a la veu.

—La profecia s’ha trencat mentre ajudava a pujar la graderia a en Neville! Què creus que dirà en Voldemort, quan ho sàpiga?

La cicatriu li bullia i li coïa… Li feia tant mal que els ulls li van començar a llagrimejar…

—És mentida!!! —va bramar ella, però en Harry va percebre esglai darrere la ràbia—. La tens tu, Potter, i me la donaràs ara mateix!!! Appropinquet, profecia! Appropinquet, profecia!!!

En Harry va tornar a riure sabent que allò la sulfuraria encara més, tot i haver-li vingut una migranya com si el cap li hagués d’esclatar. Va agitar la mà des de darrere del goblin mig desorellat i la va enretirar just en el moment que ella li llançava un altre raig de llum verda.

—Res en una mà, i res a l’altra! —va dir cridant en Harry—. S’ha trencat i ningú ha sentit què deia! Ja l’hi pots dir al teu amo!

—No és veritat! —va cridar ella—. M’enganyes! He fet el que he pogut, missenyor, he fet el que he pogut!!! No em castigueu!!!…

—No cal que gastis saliva! —va dir cridant en Harry, a qui el dolor de la cicatriu, cada vegada més intens, li feia aclucar els ulls—. No et sent, allà on és!

—Segur que no, Potter? —va dir una veu estentòria i freda.

Alt i prim i amb una caputxa negra, amb la seva esgarrifosa cara pàl·lida i magra com de serp i els seus penetrants ulls vermells de pupil·les reduïdes a una ratlla, Lord Voldemort havia aparegut de cop al mig del vestíbul i apuntava amb la vareta a en Harry, que havia quedat petrificat.

—Així, has fet miques la meva profecia? —va dir en Voldemort amb veu melosa, amb els seus inclements ulls vermells clavats en en Harry—. No ha dit cap mentida, no, Bel·la; veig com la veritat em mira des del seu cervell de pardal… Tants mesos de preparatius i d’esforços, i els meus cavallers de la mort han tornat a permetre que en Harry Potter em desbaratés els plans…

—Perdoneu-me, missenyor… No me n’he adonat; m’estava batent amb l’animàgic Black —va dir la Bel·latrix entre sanglots, i es va vinclar als peus d’en Voldemort quan va veure que se li acostava lentament—. Sapigueu, missenyor…

—Calla, Bel·la —va dir en Voldemort en to amenaçador—. De seguida estic per tu. Que potser et penses que he vingut a la Conselleria d’Afers Màgics per escoltar les teves disculpes llagrimoses?

—Escolteu, missenyor… Ha vingut… És a baix…

En Voldemort no li va fer cas.

—No tinc res més a dir-te, Potter —va dir a mitja veu—. Masses vegades m’has entrebancat, i des de fa massa temps. Obitus per subitum!!!

En Harry ni tan sols havia obert la boca per plantar-li cara; tenia el cap en blanc i apuntava amb la vareta inútilment cap a terra.

Però de cop la decapitada estàtua daurada del bruixot de la font va cobrar vida, i, fent un salt des del seu pedestal, es va plantar a terra amb un cop sonor, entre en Harry i en Voldemort. L’estàtua va estendre els braços per protegir en Harry, i el malefici li va rebotar contra el pit.

Què és això? —va exclamar en Voldemort, mirant al seu voltant. I de cop va mussitar—: Dumbledore!

En Harry va mirar enrere, amb el cor bategant-li amb força, i va veure en Dumbledore davant de la doble porta daurada.

En Voldemort va aixecar la vareta i va llançar un altre raig de llum verda contra en Dumbledore, que es va tombar i va desaparèixer fent voleiar la capa. A l’acte va reaparèixer darrere en Voldemort, des d’on va agitar la vareta apuntant al que quedava de font i va fer que les altres estàtues també cobressin vida. L’estàtua de la bruixa va córrer cap a la Bel·latrix, que es va posar a cridar i a llançar-li sortilegis que li travessaven el pit sense fer-li cap efecte, i la va tombar a terra fent-li una presa. Per la seva banda, el goblin i l’elf domèstic van anar corrents cap a les llars de foc que hi havia al llarg de tota la paret i el centaure esguerrat va galopar cap a en Voldemort, que es va volatilitzar i va tornar a aparèixer al costat de la pica de la font. L’estàtua decapitada va empènyer en Harry enrere, per allunyar-lo del camp de batalla, mentre en Dumbledore avançava cap a en Voldemort i el centaure daurat amblava al voltant de tots dos.

—Has comès una bestiesa, Tom, venint aquí aquesta nit —va dir en Dumbledore amb veu serena—. Els aurors ja vénen…

—Quan arribin ja no hi seré, i tu seràs mort! —li va replicar en Voldemort. Va llançar un altre malefici de la mort a en Dumbledore, però no el va tocar, sinó que va picar contra el taulell del bruixot de seguretat i el va encendre.

Ara va ser el torn d’en Dumbledore de fer un cop de vareta; i la força del sortilegi que en va sortir va ser tan gran que en Harry, tot i estar protegit pel seu guardià daurat, va notar que se li eriçaven els cabells quan li va passar pel costat, i en Voldemort va haver de fer aparèixer un brillant escut platejat per desviar-lo. El sortilegi, fos quin fos, no va causar cap desperfecte aparent a l’escut, però en va treure un ressò greu com el d’un gong, un so estrany que feia venir esgarrifances.

—Que no em vols matar, Dumbledore? —va reptar-lo en Voldemort, mostrant la vermellor dels seus ulls mig aclucats per sobre de la vora de l’escut—. Que potser estàs per sobre d’aquestes brutalitats?

—Tots dos sabem que hi ha altres maneres de destruir un ésser humà, Tom —va dir en Dumbledore amb veu serena, sense parar d’avançar cap a en Voldemort com si no tingués por de res, com si no hagués passat res digne d’interrompre aquella seva passejada pel vestíbul—. Haig de reconèixer que amb el simple fet d’arrabassar-te la vida no em dono per satisfet.

—No hi ha res pitjor que la mort, Dumbledore! —va replicar-li en Voldemort.

—T’equivoques —va dir en Dumbledore, acostant-se encara més a en Voldemort mentre parlava amb tanta calma com si fessin petar la xerrada prenent una copa. En Harry es va esgarrifar de veure’l caminar d’aquella manera, sense cap protecció ni defensa; va tenir ganes d’advertir-lo, però el seu guardià decapitat no parava d’empenye’l enrere, cap a la paret, i neutralitzava tots els esforços que feia per sortir de darrere seu—. De fet, aquesta incapacitat teva de no entendre que hi ha coses molt pitjors que la mort ha sigut sempre una de les teves mancances més grans…

De darrere l’escut platejat va sortir un altre raig de llum verda. Aquesta vegada va ser el centaure d’un sol braç que, amb una galopada, es va posar davant d’en Dumbledore, va entomar el cop i va quedar esmicolat. Abans que els fragments haguessin arribat a tocar a terra, però, en Dumbledore va treure la vareta i la va agitar com si brandés un fuet. De la punta en va sortir una flama prima i allargada, que es va entortolligar al voltant d’en Voldemort amb escut inclòs. Per un moment va semblar que en Dumbledore havia guanyat, però de cop la corda de foc es va transformar en una serp, que va deixar de tenir en Voldemort subjecte i es va tombar cap a en Dumbledore xiulant amb ràbia.

En Voldemort es va volatilitzar i la serp es va aixecar de terra disposada a atacar…

A l’aire, a sobre mateix d’en Dumbledore, hi va haver una flamarada i en Voldemort va reaparèixer en un pedestal al mig de la pica on fins no feia gaire hi havia hagut les cinc estàtues.

—Compte! —va cridar en Harry.

Quan encara no havia acabat de proferir el crit, però, un altre raig de llum verda va sortir de la vareta d’en Voldemort en direcció a en Dumbledore en el mateix moment que la serp atacava…

En Fawkes va baixar en picat davant d’en Dumbledore, va obrir molt el bec i es va empassar tot el raig de llum verda, cosa que va fer que s’encengués i que caigués a terra menut, arronsat i incapaç de volar. Simultàniament, en Dumbledore va agitar la vareta fent un moviment prolongat i seguit, i la serp, que estava a punt de clavar-li els ullals, va sortir projectada enlaire i va quedar reduïda a una espiral de fum fosc; i l’aigua de la pica es va aixecar i va cobrir en Voldemort com una campana de vidre.

Durant uns instants en Voldemort es va veure només com una figura fosca i deformada sense rostre, que mirallejava vagament sobre el seu pedestal i maldava ostensiblement per desempallegar-se d’aquella massa que l’ofegava…

De cop va desaparèixer; l’aigua va tornar a caure a la pica amb un patatxap i va clapotejar amb força contra les vores, fins al punt d’esquitxar el terra encerat.

—Missenyor!!! —va cridar la Bel·latrix.

Segur que ja estava; segur que en Voldemort havia decidit fugir; en Harry va fer acció de sortir corrents de darrere l’estàtua que el custodiava, però en Dumbledore va bramar.

—No et moguis d’on ets, Harry!

Per primera vegada, en Dumbledore va parlar amb un dring de por a la veu. En Harry no veia el perquè: al vestíbul no hi havia ningú tret d’ells, una Bel·latrix gemegosa atrapada sota l’estàtua de la bruixa i un Fawkes pollet que xerrotejava fluixet a terra…

De cop en Harry es va notar la cicatriu en carn viva, i va pensar que es moria: era un dolor com no es pot imaginar, un dolor més enllà de tota mesura…

Ja no era al vestíbul; estava atrapat entre els anells d’un ésser d’ulls vermells, tan ben subjecte que en Harry no hauria sabut dir on s’acabava el seu cos i on començava el d’aquell ésser: estaven fosos en un, units pel dolor, i no hi havia manera d’escapar-se’n…

I, quan aquell ésser va parlar, va fer-ho per boca d’en Harry, que va notar amb angoixa que començava a moure la mandíbula…

—Mata’m ara, Dumbledore…

Encegat i turmentat pel dolor, i dominat per una ànsia desesperada per alliberar-se, en Harry va notar que aquell ésser el tornava a utilitzar…

—Si la mort no és res, Dumbledore, mata el noi…

«No vull patir més», va pensar en Harry; «que ens mati… Acaba d’una vegada, Dumbledore… La mort no és res comparat amb això…».

«I tornaré a veure en Sírius…».

I, en el moment que a en Harry se li omplia el cor de tendresa, els anells d’aquell ésser es van afluixar i el dolor va desaparèixer… En Harry estava allargassat de panxa a terra sobre l’empostissat del vestíbul sense les ulleres, tremolant com si estigués estirat damunt d’una llenca de glaç i no sobre fusta…

I de cop van començar a ressonar veus a tot el vestíbul, més veus del compte… En Harry va obrir els ulls i va veure les ulleres tirades al peu de l’estàtua decapitada que l’havia custodiat però que ara estava caiguda d’esquena, trencada i immòbil. Va posar-se-les, i, en el moment que aixecava el cap, es va trobar amb el nas aguilenc d’en Dumbledore a tocar del seu.

—Com estàs, Harry?

—Bé —va dir en Harry, tot i tremolar tan violentament que no podia aguantar bé el cap—; bé, sí… On és en Voldemort? Qui són tots aquests que…? Què és tot aquest…?

L’atri era ple de gent, i el terra reflectia les flames de color maragda dels focs que s’acabaven d’encendre a totes les llars de foc d’un dels panys de paret, d’on no parava de sortir una riuada de bruixes i bruixots. Mentre en Dumbledore l’ajudava a aixecar-se, en Harry va veure que les menudes estàtues daurades de l’elf domèstic i el goblin se’ls acostaven amb un Cornelius Fudge tot desconcertat al capdavant.

—Era aquí! —va dir amb un crit un home de túnica vermella amb una cua de cavall, assenyalant la muntanya de runa de color daurat que hi havia a l’altra banda del vestíbul, sota la qual la Bel·latrix havia estat atrapada fins feia una estona—. L’he vist, senyor Fudge; li juro que era l’Innominable, que ha agafat una dona i ha desaparès!

—Ja ho sé, Williamson, ja ho sé; jo també l’he vist! —va balbucejar el senyor Fudge, que anava amb pijama i amb una capa de ratlles i esbufegava com si acabés de fer una marató—. Per les barbes de Merlí! Ha hagut de venir aquí, a la Conselleria d’Afers Màgics! Que el cel ens valgui! Sembla mentida! Valga’m Déu! Com s’hi ha atrevit?

—Si baixes al Departament de Misteris, Cornelius —va dir en Dumbledore, visiblement satisfet de veure que en Harry estava bé i fent un pas endavant perquè el poguessin veure totes les persones que acabaven d’arribar (n’hi va haver que van aixecar la vareta, i d’altres que senzillament van quedar parades, mentre que les estàtues de l’elf i del goblin van aplaudir i en Fudge va fer un bot tan brusc que els peus li van sortir de les sabatilles)—, a la Cambra de la Mort trobaràs uns quants dels cavallers de la mort que es van escapar d’Azkaban, tots lligats amb un sortilegi antidesaparidor a l’espera del que decideixis fer-ne.

—Dumbledore! —va exclamar el senyor Fudge sense saber-se’n avenir—. Què hi fas, aquí?

Va mirar fora de si els aurors que l’acompanyaven, amb cara de morir-se de ganes de cridar «Agafeu-lo!».

—Cornelius, estic disposat a lluitar contra els teus homes… i a tornar-los a vèncer! —va dir en Dumbledore amb veu de tro—. Però acabes de veure fa un moment, amb els teus propis ulls, la prova del que t’he estat dient durant tot un any. Lord Voldemort ha tornat, i tu t’has passat dotze mesos empaitant l’home que no era, o sigui que ja és hora que et fiquis en raons!

—Daixò… Aviam… —va balbucejar el senyor Fudge, i va mirar al seu voltant com si busqués algú que li digués el que havia de fer. Com que ningú l’hi va dir, però, va exclamar—: Aviam; Dawlish, Williamson! Baixeu al Departament de Misteris a veure què hi ha… I tu, Dumbledore, vull que… vull que m’expliquis exactament què ha passat amb la font de la Germandat Màgica —va afegir en to gemegós mirant a terra, on hi havia escampat el que quedava de les estàtues de la bruixa, el bruixot i el centaure.

—En parlarem quan hagi tornat en Harry a Hogwarts —va dir en Dumbledore.

—Quin Harry? En Harry Potter?

El senyor Fudge es va girar en rodó i es va quedar mirant en Harry, que encara era arran de paret, al costat de l’estàtua caiguda que l’havia custodiat durant el duel entre en Dumbledore i en Voldemort.

—Què hi fa aquest, aquí? —va dir el senyor Fudge, mirant en Harry amb els ulls molt oberts—. Què significa tot això?

—T’ho explicaré tot —va repetir en Dumbledore— quan en Harry torni a ser a l’escola.

En Dumbledore va allunyar-se de la pica i va anar cap a la banda del vestíbul on hi havia el cap daurat de bruixot. Va apuntar-hi amb la vareta i va murmurar:

—Portus.

El cap va agafar un color blau rutilant, va trontollar sorollosament un instant contra l’empostissat i va tornar a quedar quiet.

—Espera un moment, Dumbledore! —va dir el senyor Fudge quan va veure que en Dumbledore arreplegava el cap de terra i el portava cap on era en Harry—. No estàs autoritzat a fer servir aquest portarreu! No les pots fer, aquestes coses, davant del conseller d’Afers Màgics!… No tens… no tens…

En Dumbledore se’l va mirar amb aire majestuós per sobre de les seves ulleres amb muntures de mitja llima i la veu se li va trencar.

—Vull que donis l’ordre d’expulsar la Dolors Umbridge de Hogwarts —va dir en Dumbledore—. I vull que diguis als teus aurors que deixin de perseguir el meu professor de Criança de Criatures Màgiques perquè es pugui reincorporar a la feina. Et podré concedir… —va dir en Dumbledore mentre es treia de la butxaca un rellotge amb dotze agulles i se’l mirava— et podré concedir mitja hora del meu temps aquesta nit, estona durant la qual espero que podrem parlar dels esdeveniments més importants que han tingut lloc aquí avui. En acabat, hauré de tornar a la meva escola. Si necessitessis res més de mi, evidentment, no dubtis a adreçar-te’m; només caldrà que enviïs una carta adreçada al director de Hogwarts.

El senyor Fudge es va quedar amb els ulls encara més oberts que abans; la boca també li havia quedat oberta, i la cara, emmarcada pels seus cabells grisos i arrissats, se li va tornar més vermella de com la tenia normalment.

—Daixò… Escolta…

En Dumbledore li va donar l’esquena.

—Agafa aquest portarreu, Harry.

Va allargar-li el cap daurat de l’estàtua, i en Harry hi va posar la mà a sobre, sense importar-li el que feia ni on anava.

—Fins d’aquí mitja hora —va dir en Dumbledore a mitja veu—. Un… dos… i tres…

En Harry va experimentar aquella sensació ja familiar de sentir-se estirat de cop per un ganxo que tingués enganxat sota el melic. L’empostissat encerat es va esvair de sota els seus peus; l’atri, el senyor Fudge i en Dumbledore van desaparèixer, i va començar a giravoltar dintre d’un remolí de so i de color…





37. La profecia perduda


En Harry va tocar terra ferma amb els peus; els genolls se li van doblegar una mica, i el cap daurat del bruixot va caure a terra amb estrèpit. Va mirar al seu voltant i va veure que havia arribat al despatx d’en Dumbledore.

Semblava que tot s’hagués reparat sol durant l’absència del director. Els fràgils aparells de plata tornaven a ser cada un damunt la seva tauleta de cames primes, xiulant i emetent núvols de fum plàcidament. Els retrats dels directors i directores de la paret roncaven dintre els marcs, amb el cap reclinat al respatller d’una butaca o arrepenjat a la vora del quadre. En Harry va mirar per la finestra. A la línia de l’horitzó es dibuixava una freda ratlla glauca: començava a clarejar.

Aquella quietud, trencada només pels roncs o les profundes inspiracions ocasionals d’algun retrat adormit, se li feia insuportable. Si l’ambient exterior hagués pogut reflectir els sentiments que el dominaven, els quadres s’haurien posat a xisclar de dolor. Va posar-se a passejar per aquell despatx harmoniós i callat respirant acceleradament i procurant no pensar. Però havia de pensar; havia de pensar per força…

Ell tenia la culpa que en Sírius s’hagués mort; tot era culpa seva. Si no hagués comès l’estupidesa de caure a la trampa que en Voldemort li havia parat, si no hagués estat tan convençut que el que havia vist en aquell somni era veritat, si com a mínim s’hagués plantejat la possibilitat que en Voldemort volgués aprofitar-se de la seva inclinació, com deia l’Hermione, a «fer-se l’heroi»…

No ho podia suportar, no hi volia pensar, era superior a ell… Dintre seu hi havia un buit esgarrifós que no volia notar ni mirar, un forat negre on hi havia hagut en Sírius i per on en Sírius havia desaparegut… No volia haver de conviure amb aquell gran buit silenciós; no podia…

Un retrat de darrere seu va fer un ronc especialment sonor, i una veu neutra va dir:

—Hola, Harry Potter… —En Phineas Nigellus va fer un gran badall i, mentre encara es desemperesia estirant els braços, va observar en Harry amb els seus ulls petits i sorneguers—. A què es deu l’honor d’una visita tan matinera? —va acabar dient en Phineas—. Representa que aquest despatx és vedat a tothom qui no sigui el legítim director de l’escola. Que t’ha fet venir en Dumbledore, potser? Aviam, no m’ho diguis… —va fer un altre badall, seguit d’una esgarrifança—. Que haig de passar cap altre avís al meu indesitjable rebesnét?

En Harry va ser incapaç d’obrir la boca. En Phineas Nigellus no sabia que en Sírius era mort, però en Harry no va tenir esma de dir-l’hi. Dir-ho en veu alta hauria significat convertir-ho en definitiu, terminant i irreparable.

Van començar-se a bellugar uns quants retrats més. La por que l’interroguessin va fer decidir en Harry a travessar el despatx i allargar la mà cap al pom de la porta.

No girava. Estava tancat.

—M’imagino que això vol dir —va dir aquell bruixot corpulent de nas vermell que hi havia penjat al pany de paret de darrere la taula d’en Dumbledore— que en Dumbledore no trigarà a tornar a ser entre nosaltres…

En Harry es va tombar. El bruixot l’observava amb gran interès. En Harry va assentir amb el cap, i, d’esquena, va tornar a manipular el pom de la porta, però tampoc ara es va moure.

—Me n’alegro —va dir el bruixot—. Hem estat molt avorrits, sense ell; molt avorrits. —Va acomodar-se a la cadira de braços semblant a un tron on l’havien pintat i va adreçar a en Harry un somriure benèvol—. En Dumbledore, com ja deus saber, et té molt ben considerat —va dir, complagut—. I tant, com sí; t’aprecia molt.

El remordiment que omplia el cor d’en Harry com un parasit monstruós i maligne es va cargolar i es va retòrcer. En Harry no podia suportar-ho més; no se suportava a si mateix… No s’havia sentit mai tan presoner del seu cos i el seu pensament, ni havia desitjat mai tan vivament ser algú altre, qualsevol altre, qui fos…

A la llar de foc buida va néixer de cop un foc de color verd maragda que va fer apartar en Harry de la porta d’un bot i el va fer quedar mirant l’home que hi giravoltava a dintre. Quan la figura esvelta d’en Dumbledore es va començar a definir enmig de les flames, les bruixes i els bruixots de les parets es van despertar amb un sobresalt i van començar a proferir exclamacions de benvinguda.

—Gràcies —va dir en Dumbledore amb dolçor.

D’entrada no va mirar en Harry; va anar cap al costat de la porta, va treure un Fawkes petit, lleig i esplomissat d’una butxaca interior de la túnica i el va deixar amb molt de compte damunt la safata plena de cendra de sota el barrastral daurat on solia estar sempre en Fawkes adult.

—Harry —va dir finalment en Dumbledore, després de donar l’esquena a en Fawkes pollet—, m’alegra poder informar-te que als teus companys no els quedarà cap seqüela de les lesions que han sofert durant els incidents d’aquesta nit.

En Harry va voler dir «Que bé», però no va ser capaç d’articular cap so. Li va semblar que, dient això, en Dumbledore li feia present tot el mal que havia causat; i, encara que ara en Dumbledore el mirava finalment als ulls, i ho feia amb expressió bondadosa més que no pas acusadora, en Harry no va poder aguantar-li la mirada.

—La senyora Pomfrey els està curant a tots —va continuar en Dumbledore—. La Nimfadora Tonks potser haurà de passar una temporadeta a Sant Mungo, però segurament es recuperarà del tot.

En Harry va limitar-se a assentir amb el cap sense aixecar la vista de l’alfombra, que s’anava il·luminant a mesura que clarejava. Estava convençut que tots els retrats del despatx seguien amb atenció tot el parlament d’en Dumbledore i es preguntaven on devien haver estat en Dumbledore i en Harry i per què hi devia haver hagut ferits.

—Comprenc com et sents, Harry —va dir en Dumbledore en veu molt baixa.

—No ho crec —va dir en Harry alçant la veu més del compte, dominat de cop per una ràbia que se’l menjava: en Dumbledore no podia comprendre de cap manera com se sentia.

—Ho veus, Dumbledore? —va dir en Phineas Nigellus, foteta—. No els vulguis entendre mai, els alumnes; no ho suporten. S’estimen molt més ser uns pobres incompresos, tenir-se pena, recrear-se amb…

—Ja n’hi ha prou, Phineas —va dir en Dumbledore.

En Harry va donar l’esquena a en Dumbledore i es va quedar mirant fixament per la finestra. Al fons es distingia el camp de quidditch. En Sírius s’hi havia presentat una vegada, sota la forma d’aquell gos pelut de color negre, per poder veuré jugar en Harry… Segur que hi havia anat per comprovar si en Harry era tan bo com ho havia sigut en James; en Harry no l’hi havia demanat mai…

—Tot això que sents no t’ha d’avergonyir, Harry —va dir la veu d’en Dumbledore—; al contrari… El fet que puguis sentir aquesta aflicció és la teva força més gran…

Enmig d’aquella buidor terrible, en Harry va notar que la ràbia el consumia, que li cremava les entranyes i l’omplia de desig de fer mal a en Dumbledore per tota aquella seva serenitat i tot aquell seu parlament buit.

—La meva força més gran? —va dir en Harry, tremolant-li la veu i mirant el camp de quidditch sense veure’l—. Què ha de saber, vostè; vostè no sap…

—Què, no sé? —va interrompre’l en Dumbledore sense alterar-se.

Allò era la gota que feia vessar el got. En Harry es va tombar tremolant de ràbia.

—No tinc ganes de parlar de com em sento, i s’ha acabat!

—El fet que pateixis com pateixes demostra que continues sent un ésser humà, Harry! Aquest dolor forma part de la condició humana…

—Doncs si és així no vull ser humà!!! —va bramar en Harry, i va agafar el fràgil aparell de plata de la tauleta de potes esveltes que li quedava més a prop i el va rebotre contra la paret de l’altra punta del despatx, on es va partir en mil trossets. Uns quants quadres van proferir exclamacions de disgust i d’espant, i el retrat d’Armando Dippet va dir:

—On s’és vist!

—Ja no m’importa res!!! —va contestar-los cridant, mentre agafava un lunascopi i el tirava a la llar de foc—. Ja he patit prou, ja en tinc prou, n’estic fart, plego, ja no m’importa res!!!

Va agafar la tauleta on hi havia hagut l’aparell de plata i la va rebotre contra terra. La tauleta es va partir i les potes van sortir rodolant cada una cap a una banda.

—T’importa tot —va dir en Dumbledore. En tota l’estona que en Harry havia estat destrossant-li el despatx no havia pestanyejat ni havia fet cap gest per aturar-lo. Tenia una expressió plàcida, quasi absent—. T’importa tot tant que et sembla que el cor se’t parteixi de pena.

—No és veritat!!! —va dir en Harry cridant, tan fort que li va semblar que el coll se li trencava, i per un instant el va assaltar el desig de córrer cap en Dumbledore per trencar-li el coll de veritat, per destrossar-li aquella cara serena de vell, per apallissar-lo, per fer-li mal, per fer-li sentir ni que fos una ínfima part de l’horror que l’ofegava.

—És clar que ho és —va dir en Dumbledore, amb veu encara més serena—. Vas perdre el pare i la mare, i ara has perdut la cosa més semblant a un pare que has arribat mai a conèixer. És clar que t’importa, això.

—Vostè no sap com em sento!!! —va bramar en Harry—. Què ha de…? Com vol…?

Però les paraules ja no li servien, destrossar coses ja no l’alleujava; tenia ganes de sortir corrents, d’arrencar a córrer i no tornar a mirar enrere, de ser en un lloc on no veiés aquells ulls blau clar que el miraven ni aquella cara de vell odiosament serena. Va girar en rodó i va córrer cap a la porta, va tornar a posar la mà al pom i hi va fer força.

Però la porta no es va obrir.

En Harry es va tornar a tombar cap a en Dumbledore.

—Deixi’m sortir —va dir, tremolant de cap a peus.

—No —va limitar-se a respondre-li en Dumbledore.

Van quedar-se un moment mirant-se.

—Deixi’m sortir —va tornar a dir en Harry.

—No —va repetir en Dumbledore.

—Si no em deixa sortir, si em reté, si no em deixa…

—Tens el meu permís per continuar destrossant-me el que vulguis —va dir en Dumbledore sense immutar-se—. M’atreviria a dir que tinc masses coses.

Va fer la volta a la taula i s’hi va asseure de cara a en Harry.

—Deixi’m sortir —va dir en Harry encara una altra vegada, amb una veu freda i quasi tan serena com la d’en Dumbledore.

—No fins que no m’hagis deixat dir el que t’haig de dir —va dir en Dumbledore.

—Que es pensa que… que es pensa que tinc ganes de… que es pensa que m’importa gaire el que m’hagi de dir? —va dir a crits en Harry—. No vull sentir res del que pugui tenir per dir-me!!!

—Doncs ho sentiràs —va dir en Dumbledore amb fermesa—. En primer lloc, no estàs tan enrabiat amb mi com hauries estar-ho. Si penses agredir-me, com sé que estàs a punt de fer, vull que sàpigues que m’ho mereixo.

—Però què diu?

—Jo tinc la culpa que en Sírius sigui mort —va dir en Dumbledore sense embuts—; o, si volem ser més precisos, quasi tota la culpa, perquè no voldria tenir l’arrogància d’atribuir-me’n tota la responsabilitat. En Sírius era una persona molt valenta, molt intel·ligent i molt entusiasta, i aquesta mena de persones no acostumen a conformar-se a estar-se a casa amagats quan creuen que hi ha altres persones en perill. Tot i així, tu no hauries hagut de pensar en cap moment que aquesta nit havies d’anar immancablement al Departament de Misteris. Si jo hagués sigut més franc amb tu, Harry, cosa que segurament hauria sigut preferible, hauries sabut des de fa molt temps que en Voldemort podia voler-te atreure al Departament de Misteris, i aquesta nit no hi hauries anat enganyat. I en Sírius no hauria corregut a protegir-te. De tot això la culpa la tinc jo, i ningú més.

En Harry encara tenia la mà al pom, però no se n’adonava. Mirava en Dumbledore fixament, amb l’alè contingut, escoltant però quasi sense entendre res del que sentia.

—Seu, sisplau —li va dir en Dumbledore. No ho va dir com una ordre, sinó com un prec.

En Harry va vacil·lar un moment, però tot seguit va començar a travessar lentament el despatx, que havia quedat amb el terra ple de trossos de fusta i rodes dentades de plata, i es va asseure de cara a la taula d’en Dumbledore.

—Haig d’entendre… que el meu rebesnét… que l’últim membre de la nissaga dels Black… és mort? —va dir a l’esquerra d’en Harry en Phineas Nigellus, arrossegant la veu.

—Sí, Phineas —va dir en Dumbledore.

—No m’ho crec —va dir en Phineas amb aspror.

En Harry va girar el cap just a temps per veure com en Phineas sortia del quadre, i va comprendre que havia anat a donar un cop d’ull a la casa de la plaça Grimmauld des del seu altre retrat. Potser passaria d’un quadre a l’altre cridant en Sírius per tota la casa…

—Harry, et dec una justificació —va dir en Dumbledore—. Una justificació dels errors d’un vell. Ara veig que tot el que he fet i he deixat de fer amb relació a tu és reflex de la incomprensió a què ens porta l’edat. La joventut no pot saber com pensen i senten els grans. Els vells, en canvi, no tenen perdó si obliden què se sent quan s’és jove… I em sembla que jo ho he oblidat bastant, últimament…

El sol començava a sortir. De darrere les muntanyes va sorgir una ratlla d’un taronja enlluernador, i el cel va agafar un to pàl·lid i opac. La llum del sol va tocar de ple en Dumbledore, i li va il·luminar el gris de les celles i la barba i les arrugues que li clivellaven la cara…

—Fa quinze anys vaig rumiar —va dir en Dumbledore—, quan et vaig veure la cicatriu al front, què devia voler dir aquell senyal. I vaig arribar a la conclusió que era el senyal d’una relació que s’havia establert entre en Voldemort i tu.

—Això ja m’ho va dir una vegada, professor —li va dir en Harry sense manies. No li importava ser mal educat. Ja no hi havia res que li importés ni poc ni molt.

—És veritat —va dir en Dumbledore a tall de disculpa—. Però haig de començar per la cicatriu. Va resultar que, poc després que entressis a formar part del món de la màgia, es va demostrar que jo tenia raó, i que la teva cicatriu t’advertia cada vegada que en Voldemort se t’acostava o sentia una emoció intensa.

—Això també ho sé —va dir en Harry, avorrit.

—I aquest do que tens, de descobrir la presència d’en Voldemort encara que prengui altres formes i de saber què sent quan experimenta una emoció forta, s’ha aguditzat d’ençà que en Voldemort ha recobrat el seu cos d’abans i tots els seus poders.

En Harry no es va ni prendre la molèstia d’assentir amb el cap. Tot allò ja ho sabia.

—Més cap aquí —va continuar en Dumbledore— vaig començar a tenir por que en Voldemort s’adonés que aquesta relació entre vosaltres dos existia. Com no podia ser d’una altra manera, hi va haver un moment que vas entrar tan endins del seu cap i els seus pensaments que va percebre la teva presència; em refereixo, naturalment, a la nit en què vas ser testimoni de l’atac que va rebre el senyor Weasley.

—Ja; l’Snape ja me’n va parlar —va murmurar en Harry.

—El professor Snape, Harry —va corregir-lo en Dumbledore sense alterar-se—. I, no vas pensar per què no t’ho explicava jo, o per què no t’ensenyava oclumència jo mateix, o per què feia mesos que no et mirava?

En Harry va aixecar la vista. De cop es va adonar que en Dumbledore feia una cara trista i cansada.

—Sí; sí que hi vaig pensar —va murmurar en Harry.

—El cas és —va prosseguir en Dumbledore— que vaig pensar que en Voldemort no podia trigar gaire a procurar introduir-se’t furtivament al cap per manipular i desencaminar els teus pensaments, i no vaig voler donar-n’hi més al·licients. Estava convençut que, si s’adonava que la nostra relació era més íntima que la de director i alumne (o ho havia sigut), se n’aprofitaria per utilitzar-te com a mitjà per espiar-me. Em feien patir els usos a què podia destinar-te, i em feia por que et pogués voler posseir. Harry, crec que vaig fer ben fet de pensar que en Voldemort t’hauria utilitzat tal com et dic. Les poques vegades que tu i jo vam coincidir, em va semblar veure la seva ombra ballant-te dintre els ulls…

En Harry va recordar aquella sensació que havia tingut de tenir a dintre una serp adormida que s’aixecava, disposada a atacar, cada vegada que en Dumbledore i ell s’havien mirat als ulls.

—L’objectiu que en Voldemort perseguia posseint-te, com ha demostrat aquesta nit, no era eliminar-me a mi, sinó a tu. Comptava que, si et posseïa durant uns instants com ha passat fa una estona, jo et mataria amb l’esperança de matar-lo també a ell. Com veus, doncs, Harry, distanciant-me de tu només he volgut protegir-te. Un error de vell…

Va sospirar profundament. A en Harry, tot aquell parlament li havia relliscat; uns quants mesos enrere li hauria interessat enormement saber tot allò, però ara no era res si es comparava amb el buit que per a ell representava la desaparició d’en Sírius… Tot allò ja no tenia importància…

—En Sírius em va dir que vas notar en Voldemort a dintre la nit que vas tenir la visió de l’atac que va rebre el senyor Weasley. Allò va refermar les meves temences: en Voldemort s’havia adonat que podia utilitzar-te. I, perquè et poguessis defensar de les envestides d’en Voldemort contra el teu pensament, vaig preocupar-me perquè el professor Snape et fes classes d’oclumència.

Va fer una pausa. En Harry es va quedar mirant la ratlla ampla de sol que travessava la superfície envernissada de la taula d’en Dumbledore i il·luminava un tinter de plata i una elegant ploma vermella. Sabia que tots els retrats estaven desperts i escoltaven amb avidesa l’explicació d’en Dumbledore, perquè de tant en tant sentia un fru-fru de roba o algú que s’escurava el coll. En Phineas Nigellus encara no havia tornat…

—El professor Snape va descobrir —va prosseguir en Dumbledore— que feia mesos que somiaves en la porta que dóna al Departament de Misteris. En Voldemort, naturalment, estava obsessionat per sentir la profecia d’ençà que s’havia tornat a encarnar en el seu antic cos; i, com que ell no parava de pensar-hi, tu tampoc, encara que no sabessis per què.

»I un dia vas veure en Rookwood, que havia treballat al Departament de Misteris fins que el van detenir, dient a en Voldemort el que nosaltres sabíem des de sempre: que les profecies del Departament de Misteris estaven gelosament guardades. Només les persones a qui fan referència poden agafar-les del prestatge sense embogir. Així doncs, en Voldemort només tenia dues possibilitats: o bé entrar ell mateix a la Conselleria d’Afers Màgics, amb el risc de revelar finalment que havia tornat, o que li agafessis tu la profecia. Això va fer encara més urgent que aprenguessis oclumència.

—Però no en vaig aprendre —va murmurar en Harry. Va dir-ho alt per mirar d’alleujar el pes del remordiment que l’aclaparava, i va pensar que segur que una confessió el deslliuraria una mica de l’ofec que li oprimia el cor—. No vaig practicar, no me’n vaig preocupar, i això que l’Hermione no parava de dir-m’ho. Hauria pogut deixar de tenir tots aquells somnis, i aleshores en Voldemort no hauria pogut ensenyar-me on havia d’anar, i en Sírius… en Sírius no s’hauria… —Dintre seu va notar la necessitat de justificar-se, d’explicar-se…—. Vaig voler comprovar si en Voldemort havia atrapat de debò en Sírius, i vaig anar al despatx de la professora Umbridge, i vaig parlar amb en Kreacher a través de la llar de foc, i en Kreacher em va dir que en Sírius no hi era, que se n’havia anat!

—En Kreacher et va enganyar —va dir en Dumbledore amb veu serena—. No ets el seu amo, i et podia dir una mentida sense després haver de castigar-se. En Kreacher volia fer-te anar a la Conselleria d’Afers Màgics.

—M’hi va fer… m’hi va fer anar expressament?

—I tant. Hem sabut que en Kreacher servia més d’un amo des de feia mesos.

—Com pot ser? —va dir en Harry, perplex—. Però si fa anys que no surt de la plaça Grimmauld!

—Va fer-ho just abans de Nadal —va dir en Dumbledore—, aprofitant que en Sírius li va dir, pel que sembla, que «toqués el dos». En Kreacher es va prendre l’ordre d’en Sírius al peu de la lletra, se’n va anar de casa, i va anar a veure l’únic membre de la família Black per qui encara sentia una mica de respecte: la Narcisa, cosina d’en Sírius, germana de la Bel·latrix i dona d’en Lucius Malfoy.

—Com ho sap, tot això? —va voler saber en Harry. El cor li bategava molt de pressa i es notava marejat. Va recordar que l’estranya desaparició d’en Kreacher durant les vacances de Nadal l’havia tingut capficat, fins que havia acabat apareixent a les golfes…

—En Kreacher m’ho ha dit aquesta nit —va dir en Dumbledpre—. Quan has donat aquell avís misteriós al professor Snape, el professor Snape ha interpretat correctament que havies tingut una visió d’en Sírius presoner a l’interior del Departament de Misteris. Tal com havies fet tu abans, ha mirat de localitzar en Sírius immediatament. Has de saber que els membres de l’orde del Fènix tenen mitjans de comunicació més efectius que la llar de foc del despatx de la Dolors Umbridge. Bé, el cas és que el professor Snape ha comprovat que en Sírius era a casa seva sa i estalvi.

»Quan ha vist que no tornàveu de la vostra expedició al bosc amb la Dolors Umbridge, però, el professor Snape ha començat a témer que continuessis creient que en Sírius era presoner d’en Voldemort, i ha alertat immediatament uns quants membres de l’orde.

En Dumbledore va fer un gran sospir i va continuar:

—L’Alàstor Murri, la Nimfadora Tonks, en Kingsley Shacklebolt i en Remus Llopin eren a la seu de l’orde quan el professor Snape els ha convocat. Tots han estat d’acord a anar-te a ajudar immediatament. El professor Snape ha pregat a en Sírius que es quedés, perquè necessitava tenir una persona a la seu de l’orde que m’expliqués el que havia passat, perquè jo havia d’arribar d’un moment a l’altre. Ell, el professor Snape, per la seva banda, recorreria el bosc per trobar-vos.

»Però en Sírius no ha volgut quedar-se a casa mentre els altres corrien a buscar-te i ha delegat en en Kreacher l’encàrrec de dir-me el que havia passat. Per això, quan he arribat a la plaça Grimmauld poc després que tots se n’haguessin anat cap a la Conselleria, ha sigut l’elf qui m’ha dit, partint-se de riure, on havia anat en Sírius.

—I reia? —va dir en Harry, amb veu cavernosa.

—Sí —va dir en Dumbledore—. Pensa que en Kreacher no ens podia trair del tot. Encara que no és guardasecret de l’orde, no pot dir als Malfoy on tenim la seu ni explicar-los cap pla confidencial de l’orde que se li hagi prohibit explícitament de revelar, perquè està supeditat a les obligacions de la seva raça i no pot desobeir cap ordre directa del seu amo, que era en Sírius. Tot i així, va informar la Narcisa de coses que devien resultar molt útils a en Voldemort i que a en Sírius devien semblar massa fútils per prohibir-li que les repetís.

—Com ara què? —va voler saber en Harry.

—Com ara que la persona que més importava a en Sírius en aquest món eres tu —va dir en Dumbledore amb veu serena—; o com que estaves començant a veure en Sírius mig com un pare i mig com un germà. En Voldemort ja sabia, evidentment, que en Sírius pertanyia a l’orde, i que tu sabies on era, però la informació que li va transmetre en Kreacher li va fer comprendre que l’única persona per qui faries qualsevol cosa per salvar-la era en Sírius Black.

En Harry es va notar els llavis freds i insensibles.

—Així, quan aquesta nit he demanat a en Kreacher si en Sírius hi era…

—Els Malfoy, segur que obeint ordres d’en Voldemort, li havien dit que trobés una manera de tenir en Sírius fora de la vista un cop tu haguessis tingut la visió d’en Sírius sotmès a tortura. Així, si tu decidies comprovar si en Sírius era a casa o no, en Kreacher podria fer-te creure que no hi era. Ahir en Kreacher va fer mal a l’hipogrif, a en Becbrau, i, quan tu has tret el cap a la llar de foc, en Sírius havia pujat a dalt a fer-li una cura.

Semblava que a en Harry els pulmons no li manxessin be, perquè respirava amb inspiracions curtes i ràpides.

—I en Kreacher li ha explicat tot això, i ha rigut? —va balbucejar.

—No m’ho volia explicar —va dir en Dumbledore—. Però sóc un legiliment prou experimentat per saber quan se m’enganya, i he utilitzat els meus mitjans de persuasió perquè m’ho expliqués tot de cap a cap. I tot seguit he corregut cap al Departament de Misteris.

—I l’Hermione vinga dir-nos que fóssim amables amb ell… —va dir en Harry a sota veu, tancant els punys amb força sobre els genolls.

—I feia ben fet de dir-vos-ho, Harry —va dir en Dumbledore—. Quan vam triar el número dotze de la plaça Grimmauld com a seu de l’orde, vaig aconsellar a en Sírius que se’l tractés amb amabilitat i respecte. També li vaig dir que en Kreacher podia ser un perill per a nosaltres. No crec que en Sírius em fes gaire cas, com tampoc crec que arribés a veure mai en Kreacher com un ésser dotat de sentiments tan profunds com els d’un ésser humà…

—Ara no el culpi de… No parli d’en Sírius com… —A en Harry li faltava aire, no li sortien les paraules, però la ràbia que covava a dintre se li va tornar a desfermar: no pensava tolerar que en Dumbledore critiqués en Sírius—. En Kreacher és un mentider fastigós… Mereix que…

—En Kreacher és allò en què l’han convertit els bruixots, Harry —va dir en Dumbledore—. És digne de llàstima, en el fons. La seva existència ha sigut tan desgraciada com la del teu amic Dobby. S’ha vist obligat a complir la voluntat d’en Sírius pel simple fet que en Sírius era l’últim membre de la família a la qual estava esclavitzat, però li servava una fidelitat sincera. I, tot i els defectes que en Kreacher pugui tenir, s’ha de reconèixer que en Sírius no ha fet res per fer-li la vida més fàcil…

—No parli així d’en Sírius!!! —va cridar en Harry. S’havia tornat a posar dret. Estava enfurismat, amb ganes de tirar-se a sobre d’en Dumbledore, que no havia entès gens en Sírius, que no veia com era de valent, i com havia arribat a patir…

—I l’Snape, què? —va exclamar—. D’ell no en diu res, no! Quan li he dit que en Voldemort tenia raptat en Sírius s’ha limitat a mirar-me amb aire burleta com sempre…

—Harry, saps molt bé que el professor Snape no tenia més remei que fingir que no et prenia seriosament davant de la Dolors Umbridge —va dir en Dumbledore, molt seriós—; però, com t’acabo d’explicar, així que ha pogut ha assabentat l’orde del que havies dit. Ha sigut ell qui ha deduït on devíeu haver anat quan ha vist que no tornàveu del bosc; com també va ser ell qui va proporcionar veritasèrum fals a la professora Umbridge aquella vegada que et va voler obligar a dir on s’amagava en Sírius…

En Harry va fer com si no hagués sentit això últim; es va voler complaure a donar la culpa de tot a l’Snape, com si l’alleugés descarregar en ell tot el pes de la seva pròpia culpa, només per sentir que en Dumbledore li donava la raó.

—L’Snape… l’Snape es va riure d’en Sírius perquè no es movia de casa… Va insinuar que en Sírius era un covard…

—En Sírius era prou gran i prou intel·ligent per no permetre que aquestes burles lleugeres l’ofenguessin —va dir en Dumbledore.

—L’Snape va deixar de fer-me lliçons d’oclumència! —va insistir en Harry—. Em va fer fora del seu despatx!

—N’estic al corrent —va dir en Dumbledore amb recança—. Ja he dit que vaig cometre un error no ensenyant-te’n jo personalment; però en aquell moment vaig pensar que era massa perillós mostrar encara més la teva ment a en Voldemort en presència meva…

—L’Snape no va fer més que empitjorar-ho; cada vegada que acabàvem la lliçó, la cicatriu em feia més mal que abans… —En Harry va recordar el que n’opinava en Ron, i va tornar-hi—: Com sap que no volia deixar-me més indefens davant d’en Voldemort, perquè li resultés més fàcil ficar-se’m al…?

—Tinc posada tota la meva confiança en en Severus Snape —va limitar-se a dir en Dumbledore—. Però no vaig pensar (un altre error de vell) que hi ha ferides que, de tan fondes que són, no acaben mai de cicatritzar. Em pensava que el professor Snape sabria estar per sobre dels sentiments que sempre li ha inspirat el teu pare… però em vaig equivocar.

—Però això tant se val, oi? —va dir cridant en Harry, fent cas omís de l’expressió escandalitzada i els murmuris de desaprovació dels retrats de les parets—. Tant se val que l’Snape tingués tírria al meu pare, però no que en Sírius en tingués a en Kreacher!

—En Sírius no tenia tírria a en Kreacher —va dir en Dumbledore—. El considerava un criat indigne d’interès i d’estimació. La indiferència i el menyspreu acostumen a fer molt més mal que una animadversió franca… La font que avui hem destruït simbolitzava una mentida. Els bruixots hem maltractat i desdenyat massa temps els nostres consemblants, i ara n’estem collint els fruits.

—I en Sírius mereix el que li ha passat, és clar… Oi? —va bramar en Harry.

—Jo no he dit això, ni m’ho sentiràs dir mai —va respondre-li en Dumbledore amb dolçor—. En Sírius no era una persona cruel, i acostumava a tractar els elfs domèstics amb deferència. Però no apreciava en Kreacher, perquè en Kreacher li recordava la llar que en Sírius sempre havia abominat.

—I tant, si l’abominava! —va dir en Harry, i, amb la veu trencada, va donar l’esquena a en Dumbledore i es va allunyar de la taula. Dintre el despatx ja hi havia molta claror de dia, i els ulls de tots els retrats van seguir-lo mentre deambulava sense adonar-se del que feia i sense veure res del que l’envoltava—. El tenia obligat a estar reclòs en aquella casa tot i saber que l’abominava, i per això aquesta nit ha volgut sortir…

—Jo només volia salvar-li la vida —va dir en Dumbledore amb veu serena.

—Estar tancat així no ho aguanta ningú! —va dir en Harry fora de si, encarant-se-li una altra vegada—. L’estiu passat m’hi va obligar a mi…

En Dumbledore va tancar els ulls i es va tapar la cara amb les seves mans de dits fins. En Harry se’l va quedar mirant, però aquest senyal de fatiga, o de tristesa, o del que fos, no el va entendrir: més aviat el va sulfurar que en Dumbledore evidenciés senyals de feblesa. No li tolerava que es mostrés feble precisament quan el que ell volia era atacar-lo i escridassar-lo.

En Dumbledore va abaixar les mans i va observar en Harry a través de les seves ulleres de vidres en forma de mitja lluna.

—Ja és hora que t’expliqui, Harry —va dir—, el que t’hauria hagut d’explicar fa cinc anys. Seu, sisplau. T’ho explicaré tot. Només et demano una mica de paciència. Ja tindràs temps d’escridassar-me (o del que vulguis) quan hagi acabat; no t’ho impediré.

En Harry se’l va mirar de fit a fit un moment; tot seguit es va tornar a deixar caure a la cadira de davant d’en Dumbledore i va esperar.

En Dumbledore es va quedar un instant mirant per la finestra els prats banyats pel sol, va tornar a posar els ulls en en Harry i va dir:

—Fa cinc anys, Harry, vas arribar a Hogwarts sa i bo tal com jo havia planejat i desitjat. Bé, no del tot; havies patit. Sabia que patiries quan et vaig deixar al llindar de casa els teus tiets, i que et condemnava a deu anys foscos i difícils. —Va fer una pausa. En Harry no va dir res—. Em podries demanar, i amb raó, per què va haver de ser així. Per què no t’hauria pogut acollir alguna família de bruixots? Moltes ho haurien fet encantades; haurien considerat un honor i un plaer educar-te com a un fill.

»Doncs bé, jo et respondria que per sobre de tot volia que visquessis. Corries més perill del que ningú, tret de mi, es podia imaginar. En Voldemort havia sigut derrotat unes quantes hores abans, però els seus seguidors (i molts d’ells són gairebé tan malvats com ell) continuaven campant lliurement, encesos d’ira, ressentits i amb set de violència. I també vaig haver de prendre una decisió respecte als anys a venir. Creia que en Voldemort se n’havia anat per sempre? No. No sabia si trigaria deu, vint o cinquanta anys a tornar, però sabia que tornaria; i també sabia, coneixent-lo com el coneixia, que no descansaria fins que no et matés.

»Sabia que els coneixements de màgia que té en Voldemort són probablement superiors als de qualsevol altre bruixot viu. Sabia que ni tan sols els meus sortilegis i encantaments defensius més eficaços i complicats serien infal·libles si mai tornava a recuperar tots els seus poders.

»Però també sabia en què era feble en Voldemort. I vaig prendre una decisió. Et protegiria una màgia molt antiga que ell també coneix, i que menysprea, i que per tant sempre ha menystingut… per desgràcia per a ell. Em refereixo, per descomptat, al fet que la teva mare va morir per salvar-te. La teva mare va donar-te una protecció inextingible amb què ell no comptava, una protecció que no ha deixat de córrer per les teves venes fins avui mateix. Vaig posar la meva confiança, doncs, en la sang de la teva mare, i et vaig confiar a la seva germana, que era l’única parenta que li quedava.

—La meva tieta no m’estima —va saltar en Harry—. Per a ella no sóc ningú…

—Però et va acollir —va tallar-lo en Dumbledore—. Potser va fer-ho a contracor, disgustada, a desgrat seu, amb ressentiment, però tot i així et va acollir; i, acollint-te, va segellar l’encantament que jo t’havia fet. El sacrifici de la teva mare va convertir el vincle de la sang en la protecció més eficaç que jo t’hauria pogut donar.

—Tot i així no…

—Mentre puguis anomenar casa teva el lloc on viu la sang de la teva mare, en Voldemort no podrà tocar-te ni fer-te mal. Ell va vessar la sang de la teva mare, però aquesta sang perviu en tu i en la seva germana. La seva sang es va convertir en el teu refugi. Només cal que hi tornis una vegada l’any; mentre puguis continuar anomenant-la casa teva, quan siguis allà ell no et podrà fer res. Això la teva tieta ho sap. A la carta que li vaig deixar al llindar de la porta, al costat teu, li explicava el que havia fet. Sap que acollint-te a casa seva ha fet possible que sobrevisquessis al llarg d’aquests quinze anys passats.

—Esperi, esperi… —va dir en Harry, i es va redreçar a la cadira amb els ulls clavats en en Dumbledore—. Va ser vostè, qui va enviar aquell xiulet i li deia que se’n recordés!… Era la seva veu…

—Vaig pensar —va dir en Dumbledore, acalant el front una mica— que potser convenia que li refresqués la memòria sobre el tracte a què s’havia compromès acollint-te. Vaig pensar que potser l’atac dels demèntors li revifaria la por dels perills que comportava tenir-te com a fill adoptiu.

—I va ser així mateix —va dir en Harry a mitja veu—; però més al meu tiet que no a ella. El meu tiet em va voler fer fora de casa, però després del xiulet ella va dir que m’havia de quedar. —Es va quedar mirant a terra un moment, i tot seguit va dir—: Però això quina relació té…

No es va veure amb cor de pronunciar el nom d’en Sírius.

—Fa cinc anys, doncs —va prosseguir en Dumbledore, com si no hagués interromput en cap moment el seu relat—, vas arribar a Hogwarts, no tan alegre ni tan ben alimentat com hauria volgut, potser, però viu i ple de salut. No eres cap príncep malcriat, sinó un nen tan normal com s’hauria pogut esperar en les teves circumstàncies. Fins aleshores, el meu pla havia sortit bé.

»Però després… Bé, segur que recordes tan bé com jo totes les coses que van passar el primer any que vas ser a Hogwarts. Vas sortir airós del repte a què et vas enfrontar, i abans (molt abans) del que jo comptava vas haver de plantar cara a en Voldemort. Vas tornar a sortir-ne viu, i encara vas fer més: vas ajornar el moment de la seva recuperació completa. Vas lluitar com un home. No tinc paraules per dir com em vaig arribar a sentir orgullós de tu.

»Però el meu meravellós pla tenia un defecte —va dir en Dumbledore—. Un defecte evident que jo ja sabia, fins i tot aleshores, que ho podia espatllar tot. Tot i així, com que sabia com era d’important que el meu pla es complís amb èxit, em vaig dir a mi mateix que no permetria que aquell defecte ho tirés tot per terra. Era una cosa que només jo podia impedir, i havia de ser fort. Aquesta va ser la meva primera prova de foc: quan eres a la infermeria recuperant-te del combat que havies tingut amb en Voldemort.

—No entenc res —va dir en Harry.

—Recordes que em vas demanar, allà a la infermeria, per què en Voldemort t’havia volgut matar quan eres un nadó?

En Harry va fer que sí amb el cap.

—Creus que t’ho hauria hagut de dir aleshores?

En Harry es va quedar mirant aquells ulls tan blaus i no va dir res, però el cor li va tornar a bategar amb força.

—Encara no el veus, el defecte del meu pla? No; potser no. El cas és que, com ja saps, vaig decidir no respondre’t. Vaig pensar que onze anys era massa aviat per saber-ho. En cap moment havia pensat dir-t’ho quan tinguessis onze anys. Vaig pensar que saber-ho a una edat tan tendra t’afectaria massa.

»Hauria hagut de pressentir el perill que s’acostava. M’hauria hagut de preguntar per què no em neguitejava el fet que ja m’haguessis formulat la pregunta a la qual algun dia, com sabia molt bé, em veuria obligat a donar-te una resposta terrible. Hauria hagut d’adonar-me que m’alegrava massa de no haver de fer-ho aquell dia concret… Eres massa jove, clarament massa jove.

»I vam arribar a segon curs, i novament et vas haver d’enfrontar a uns reptes a què molts bruixots adults no s’han enfrontat mai, i et vas saber espavilar més bé del que mai hauria somiat. Però aquesta vegada no em vas tornar a demanar per què en Voldemort t’havia fet aquella marca. És veritat que vam parlar de la cicatriu… Va faltar ben poc, perquè en parléssim. Com és que no t’ho vaig explicar tot?

»Devia ser que dotze anys em van semblar encara pocs anys perquè païssis el que t’havia de dir. Vaig deixar que et retiressis, ensangonat i cruixit però feliç, i, si vaig tenir un rosec a la consciència per no haver-t’ho dit aleshores, vaig sufocar-lo de seguida. Perquè encara eres molt jove, i no em vaig veure amb cor d’amargar-te aquella nit de triomf…

»El veus, ara, Harry? Veus ara el defecte que tenia aquest meu pla tan brillant? Havia caigut en un parany que veia d’una hora lluny, que havia pensat que podia i havia d’evitar.

—No acabo de…

—Vaig preocupar-me massa per tu —va dir senzillament en Dumbledore—. Vaig preocupar-me més per la teva felicitat que no per fer-te saber la veritat, més per la teva pau interior que no pel meu pla, més per la teva vida que no per totes les vides que es podien perdre si el pla fracassava. En poques paraules, em vaig comportar exactament com en Voldemort espera que ens comportem els ximples que estimem.

»Tinc excusa? Desafio qualsevol persona que hagi vetllat per tu com jo ho he fet (i he vetllat per tu amb molt més zel del que t’imagines) a no voler estalviar-te més dolor del que ja has patit. Què m’importava que en un futur indeterminat hi pogués haver una carnisseria de gent i altres éssers sense cara i sense nom, si en el temps present eres viu i tenies salut i alegria? No m’hauria imaginat mai que tindria una persona com tu al meu càrrec.

»Vam començar tercer. Vaig veure de lluny com t’esforçaves per tenir a ratlla els demèntors, i com trobaves en Sírius, descobries qui era i el salvaves. Tu creus que t’ho havia de dir aleshores, just quan acabaves de rescatar el teu padrí de les urpes de la Conselleria? Però ja tenies tretze anys i les excuses se m’acabaven. D’acord que encara eres jove, però havies demostrat que eres algú fora de categoria. Tenia un rau-rau, Harry; veia que s’acostava el moment…

»Però l’any passat vas sortir del laberint després d’haver presenciat la mort d’en Cedric Diggory i d’haver-te escapat de la mort d’un pèl… i no t’ho vaig explicar, tot i saber, ara que en Voldemort havia tornat, que no podia esperar gaire més. I ara, després d’aquesta nit, m’adono que fa temps que estàs preparat per saber el que sempre t’he callat, perquè has demostrat que t’hauria hagut de carregar amb aquest pes abans que passés tot això. La meva única justificació és aquesta: he vist com carregaves més pesos que qualsevol altre alumne que hagi passat mai per aquesta escola, i no volia carregar-te’n un altre, el més gran de tots.

En Harry va esperar, però en Dumbledore no va dir res més.

—Continuo sense entendre res.

—En Voldemort va voler matar-te quan eres un nadó a causa d’una profecia que es va fer poc abans que nasquessis. Ell sabia que la profecia existia, però no sabia ben bé què deia. Va decidir matar-te mentre fossis encara petit pensant-se que així acomplia el que deia la profecia. Però va acabar descobrint, per desgràcia per a ell, que anava errat, perquè el malefici que t’havia de matar va regirar-se contra ell. És per això que, d’ençà que s’ha tornat a encarnar en el seu antic cos, i sobretot després d’haver vist que et vas salvar miraculosament l’any passat, està decidit a sentir aquesta profecia de cap a cap. Aquesta és l’arma que no ha parat de buscar amb tanta ànsia d’ençà que ha tornat: la que li faci conèixer la manera de destruir-te.

El sol havia sortit del tot i banyava el despatx d’en Dumbledore. La vitrina on hi havia guardada l’espasa d’en Godric Gryffindor brillava amb una resplendor apagada, els fragments dels aparells que en Harry havia rebotit contra terra centellejaven com gotes de pluja, i, darrere seu, en Fawkes, encara un pollet, xerrotejava al seu niu de cendra.

—La profecia s’ha fet miques —va dir en Harry, desconcertat—. Ajudava a pujar en Neville per aquella graderia de… d’aquella sala on hi ha l’arc de pedra, i li he estripat la túnica i ha caigut…

—El que s’ha fet miques és la còpia de la profecia que es conservava al Departament de Misteris. Però la profecia la van dir a una persona, i aquesta persona té la manera de recordar-la íntegrament.

—Qui la va sentir? —va demanar en Harry, tot i semblar-li que ja coneixia la resposta.

—Jo —va dir en Dumbledore—. Una nit freda i plujosa de fa setze anys, en una habitació de la fonda del Cap de Senglar, just a sobre la taverna. Hi havia anat a veure una candidata a professora de Futurologia, tot i sentir-me del tot desinclinat a deixar que l’assignatura de Futurologia es continués impartint. La candidata, però, era rebesnéta d’una endevina molt famosa i molt competent, i vaig considerar que tenia l’imperatiu moral de veure-la. Vaig tenir una decepció; em va semblar que no estava gens dotada. Li vaig dir, tan educadament com vaig saber, que no la veia apta per a aquella feina, i em vaig girar per anar-me’n.

En Dumbledore es va aixecar, va passar pel costat d’en Harry i es va dirigir cap al moble negre que hi havia al costat del barrastral d’en Fawkes. Es va ajupir, va despassar una balda i en va treure el recipient pla de pedra amb caràcters rúnics inscrits a tota la vora on en Harry havia vist el seu pare turmentant l’Snape. En Dumbledore va tornar cap a la taula, va deixar-hi el pensiu a sobre, va aixecar la vareta fins a l’altura del pols i en va fer sortir tot de brins platejats de pensament enganxats a la vareta, fins com fils de teranyina, que va dipositar a l’interior del pensiu. Fet això es va tornar a asseure darrere la taula i es va quedar un moment observant com els pensaments hi giraven i s’hi arremolinaven. De cop, amb un sospir, va aixecar la vareta i amb la punta va tocar la superfície d’aquella substància platejada.

Va emergir-ne una figura tota embolcallada amb xals, amb els ulls engegantits per culpa dels vidres de les ulleres, i es va posar a giravoltar molt lentament, amb els peus a l’interior del pensiu. Quan la Sibil·la Trelawney va parlar, però, no ho va fer amb la seva veu etèria i mística de sempre, sinó en un to aspre i enrogallat que en Harry li havia sentit tan sols una vegada:

—Aquell qui té el poder de vèncer el Senyor de les Forces del Mal s’acosta… Naixerà dels qui tres cops l’han desafiat, quan el setè mes s’acaba… I el Senyor de les Forces del Mal el senyalarà com a un igual, però ell tindrà un poder que el Senyor de les Forces del Mal no coneix… I han de morir l’un a mans de l’altre perquè cap dels dos pot viure mentre visqui l’altre… Aquell qui té el poder de vèncer el Senyor de les Forces del Mal naixerà quan el setè mes s’acaba…

La professora Trelawney va deixar de giravoltar, va tornar-se a submergir en aquella massa platejada i va desaparèixer.

Al despatx hi havia un silenci absolut. Ni en Dumbledore ni en Harry ni cap dels retrats de la paret no emetien cap so. Fins i tot en Fawkes havia callat.

—Professor Dumbledore… —va dir en Harry amb un fil de veu, perquè li va semblar que en Dumbledore, que encara mirava el pensiu, estava completament absort en els seus pensaments—. Això… volia dir que… Què volia dir?

—Vol dir —va respondre-li en Dumbledore— que l’única persona capaç de derrotar Lord Voldemort per sempre va néixer a la darreria del mes de juliol de fa setze anys, i que aquest infant havia de ser fill d’uns pares que ja havien desafiat en Voldemort tres vegades.

En Harry va notar una opressió al cor. Se li tornava a fer difícil respirar.

—És a dir… jo?

En Dumbledore va respirar fondo.

—Potser et semblarà estrany, Harry —va dir amb veu dolça—, però podries perfectament no ser tu. La profecia de la Sibil·la és vàlida per a dos infants bruixots, tots dos nascuts a la darreria del mes de juliol d’aquell any, que tenien tots dos pares a l’orde del Fènix, i que tant uns pares com els altres s’havien salvat d’en Voldemort tres vegades per ben poc. Un, certament, ets tu; l’altre és en Neville Longbottom.

—Però llavors… per què a la profecia hi havia el meu nom, i no el d’en Neville?

—La còpia oficial es va tornar a etiquetar després de l’atac que en Voldemort va perpetrar contra tu quan eres un nadó —va dir en Dumbledore—. El responsable de la Sala de les Profecies devia considerar que en Voldemort havia volgut matar-te perquè sabia que tu eres l’infant a qui la Sibil·la s’havia referit.

—Podria no ser jo, doncs? —va dir en Harry.

—Em fa l’efecte —va dir en Dumbledore arrossegant la veu, com si pronunciar cada paraula li representés un gran esforç— que només pots ser tu.

—Però vostè acaba de dir que en Neville també va néixer a finals de juliol, i que el seu pare i la seva mare…

—Oblides la part següent de la profecia, el tret que t’identifica de manera concloent com el nen que pot vèncer en Voldemort… En Voldemort mateix t’havia de «senyalar com a un igual». I ho va fer, Harry. Et va triar a tu; no va triar en Neville. Et va deixar aquesta cicatriu que ha acabat sent una benedicció i una maledicció alhora.

—Però potser a l’hora de triar es va equivocar! —va dir en Harry—. Potser va senyalar la persona que no tocava!

—Va triar el nen que va creure que podia ser més perillós per a ell —va dir en Dumbledore—. I vull que t’adonis d’una cosa, Harry: no va triar un bruixot de sang pura (que, segons el que ell creu, són l’única raça de bruixots dignes d’existir i de ser coneguts), sinó un mestís com ell. Es va veure reflectit en la teva persona abans d’haver-te vist mai, i, senyalant-te amb aquesta cicatriu, no et va matar tal com ho pretenia, sinó que et va donar poders i un futur que no només t’han permès salvar-te d’ell una vegada, sinó quatre, cosa que ni els teus pares ni els pares d’en Neville no van aconseguir.

—Per què ho va fer, doncs? —va dir en Harry, que es notava enfredorit i embalbit—. Per què em va voler matar quan era un nadó? Hauria hagut d’esperar que en Neville i jo ens féssim més grans per veure quin dels dos era més perillós, i llavors matar el que li convingués…

—Sens dubte, aquesta hauria sigut una alternativa més pràctica —va dir en Dumbledore—, però el que passa és que en Voldemort no ho sabia tot sobre la profecia. La fonda del Cap de Senglar, que la Sibil·la havia triat perquè tenia un preu assequible, ha atret des de sempre una clientela diguem-ne més interessant que la de Les Tres Escombres. Com els teus amics i tu heu experimentat en carn pròpia, i jo també aquella nit, és un lloc on no s’ha de donar mai per segur que no t’espiaran. Evidentment, quan vaig anar a veure aquell dia la Sibil·la Trelawney no m’esperava gens que sentiria res digne de ser espiat. La sort que vaig tenir, o que vam tenir, és que van descobrir el tafaner tot just al començament de la profecia i el van fer fora de la fonda.

—O sigui que només va sentir…

—Només va sentir-ne el començament, la part que vaticinava el naixement, el mes de juliol, d’un nen fill d’uns pares que havien desafiat en Voldemort tres vegades. Per tant, no va poder advertir el seu senyor que atacant-te corria el perill de donar-te poder i de senyalar-te com a igual seu. En Voldemort, doncs, no va arribar a saber que atacar-te era un perill per a ell, i que li hauria convingut més esperar per saber-ne més coses. I no va saber que tenies «un poder que el Senyor de les Forces del Mal no coneix»…

—Però si no el tinc, jo, aquest poder! —va dir en Harry, amb veu escanyada—. No tinc cap poder que ell no tingui, ni sé lluitar com ell ho ha fet aquesta nit, ni sé posseir gent ni… ni matar-ne…

—Al Departament de Misteris —va interrompre’l en Dumbledore— hi ha una habitació que sempre és tancada. Allà hi ha una força que és alhora més prodigiosa i més formidable que la mort, que la intel·ligència humana, que les forces de la natura. També és, segurament, la matèria d’estudi més misteriosa de totes les que s’hi guarden. És el poder que hi ha en aquesta habitació, el que tu posseeixes en abundància i del qual en Voldemort no en té ni una mica. Aquest poder és el que t’ha fet córrer a salvar en Sírius aquesta nit. I també és el que t’ha salvat de ser posseït per en Voldemort, perquè en Voldemort no suporta residir en un cos tan ple de la força que més detesta. Al capdavall, no ha tingut importància que no aprenguessis a cloure la ment. T’ha salvat el cor.

En Harry va tancar els ulls. Si no hagués corregut a salvar en Sírius, en Sírius no s’hauria mort… Més que res per diferir el moment en què hauria de tornar a pensar en en Sírius, en Harry va demanar a en Dumbledore, sense importar-li gaire el que li pogués respondre:

—El final de la profecia… deia una cosa com ara… «cap dels dos pot viure…».

—«… mentre visqui l’altre» —va dir en Dumbledore.

—Això… —va dir en Harry, pouant les paraules de dintre seu com si les extragués d’un profundíssim pou de desconsol—. Això vol dir que… que un dels dos acabara matant l’altre?

—Sí —va dir en Dumbledore.

Van quedar tots dos callats una bona estona. A l’altra banda de les parets del despatx, lluny, en Harry va sentir remor de veus, segurament els primers alumnes que anaven cap al Gran Saló a esmorzar. Li va semblar impossible que al món hi hagués gent que tingués gana, que rigués, que no sabés que en Sírius Black se n’havia anat per sempre ni li importés. Semblava que en Sírius ja fos a anys llum de distància; però a en Harry també li semblava, encara, que si hagués apartat la cortina hi hauria trobat al darrere en Sírius mirant-lo, qui sap si saludant-lo, amb aquella seva rialla tan semblant a un lladruc…

—Crec que t’haig de donar encara una altra explicació, Harry —va dir en Dumbledore amb veu vacil·lant—. Potser t’has preguntat per què no et vaig nomenar delegat… Doncs bé; t’haig de confessar… que vaig pensar que… ja tenies prous responsabilitats a sobre.

En Harry va aixecar la vista cap a ell i va veure que una llàgrima queia avall per la cara d’en Dumbledore i se li perdia en l’espessor de la seva llarga barba blanca.





38. Comença la Segona Guerra


L’INNOMINABLE HA TORNAT

En unes breus declaracions fetes divendres a la nit, Cornelius Fudge, conseller d’Afers Màgics, va confirmar que l’Innominable ha tornat al país i que està una altra vegada en peu de guerra.

«Em sap molt greu haver de confirmar que el bruixot que es fa anomenar Lord… (bé, ja saben qui vull dir) és viu i el tornem a tenir entre nosaltres», va dir el senyor Fudge, amb aspecte cansat i nerviós, als periodistes presents. «Igualment ens sap greu haver d’informar-los de l’alçament en massa que han portat a terme els demèntors d’Azkaban, que s’han manifestat contraris a continuar al servei de la Conselleria. Creiem que en aquests moments els demèntors obeeixen ordres de Lord… Daixonses.

»Instem tota la població de bruixots a mantenir-se alerta. La Conselleria ha començat a publicar guies sobre nocions bàsiques de defensa personal i protecció de la llar, que es lliuraran gratuïtament a partir del mes entrant a totes les llars de bruixots».

Les declaracions del conseller han sigut rebudes amb por i amb desànim per tota la societat de bruixots, que fins dimecres passat mateix havia rebut de la Conselleria la garantia que «eren absolutament infundats els rumors persistents segons els quals l’Innominable ha començat a actuar novament entre nosaltres».

Els detalls sobre els fets que han causat aquest canvi d’opinió de la Conselleria encara no són ben coneguts, però es creu que l’Innominable i un grup triat de seguidors (coneguts com a «cavallers de la mort») van accedir a la Conselleria d’Afers Màgics dijous al vespre.

Albus Dumbledore, que ha sigut reposat en els seus càrrecs de director de l’Escola de Bruixeria Hogwarts, membre de la Confederació Internacional de Bruixots i bruixot en cap del Wizengamot, continua il·localitzable. Durant tot aquest any passat no havia parat d’insistir que l’Innominable no era mort, tal com tothom pensava i desitjava, sinó que tornava a estar reclutant seguidors per mirar novament de conquerir el poder. Per la seva banda, el «nen supervivent»…



—Veus, Harry? Ja m’ho pensava, que t’hi farien sortir per una banda o per una altra… —va dir l’Hermione, mirant-se’l per sobre del diari.

Eren a la infermeria. En Harry estava assegut als peus del llit d’en Ron, i tots dos escoltaven com l’Hermione llegia la primera plana del suplement dominical del Periòdic Profètic. La Ginny, a qui la senyora Pomfrey havia curat el turmell en un tres i no res, estava arronsada als peus del llit de l’Hermione; en Neville, que també ja tornava a tenir el nas normal pel que feia a forma i volum, estava assegut en una cadira entre tots dos llits; i la Luna, que havia vingut de visita amb l’últim número d’El Tafaner a la mà, tenia la revista girada al revés i la llegia aparentment desinteressada de tot el que l’Hermione deia.

—Ja torna a ser el «nen supervivent», ara, per això, eh? —va dir en Ron en to lúgubre—. Ara ja no és un visionari pretensiós…

Va servir-se un grapat de granotes de xocolata de la muntanya de la seva tauleta de nit, en va tirar unes quantes a en Harry, la Ginny i en Neville i va estripar el paper de la seva amb les dents. Els avantbraços encara els tenia plens de blaus dels tentacles de cervell que se li havien entortolligat per tot el cos. Segons la senyora Pomfrey, els pensaments poden deixar cicatrius molt més profundes que cap altra cosa, però semblava que amb l’aplicació continuada i generosa de l’ungüent de l’oblit del doctor Oblivió havia experimentat força millora.

—Sí, et tornen a posar als núvols, Harry —va dir l’Hermione mentre feia una repassada a l’article—: «Única veu fidedigna… Tot i ser titllat de boig, es va refermar sempre en les seves paraules… Ridiculitzat i vilipendiat…». Vaja… —va dir, arrufant el nas—. Veig que no comenten que qui et ridiculitzava i et vilipendiava era el Periòdic Profètic mateix…

Va fer una ganyota i es va posar la mà sobre les costelles. La maledicció que en Dolohov li havia fet, tot i no haver obrat com hauria hagut d’obrar si l’encantament s’hagués dit en veu alta, havia causat, en paraules de la senyora Pomfrey, «prou mal per haver d’arremangar-se». L’Hermione havia de prendre’s deu classes de pocions diferents cada dia, es refeia molt de pressa i ja estava avorrida d’estar a la infermeria.

—«L’última temptativa de l’Innominable de conquerir el poder, pàgines 2-4; Què ens hauria hagut d’explicar la Conselleria, pàgina 5; Per què ningú va escoltar l’Albus Dumbledore, pàgines 6-8; entrevista exclusiva amb en Harry Potter, pàgina 9…». Mira —va dir l’Hermione, mentre doblegava el diari i el deixava de banda—, no podran dir que el tema no dóna de si… I aquesta entrevista amb en Harry no és cap exclusiva; és la que va sortir a El Tafaner fa mesos…

—El meu pare els hi ha venut —va dir la Luna distretament mentre passava una pàgina d’El Tafaner—. L’hi han pagat molt bé, a més a més, i gràcies a això aquest estiu podrem anar a fer una expedició a Suècia per veure si podem atrapar algun garrinot banyarrugat.

Va semblar que l’Hermione es debatia interiorment un instant, però va acabar limitant-se a dir:

—Que bé.

La Ginny va coincidir amb la mirada d’en Harry i es va afanyar a desviar la vista, enriolada.

—Canviant de tema —va dir l’Hermione, incorporant-se una mica més al llit i fent una altra ganyota de dolor—, què hi ha de nou a l’escola?

—Mira, doncs que el professor Flitwick per fi ha fet desaparèixer l’aiguamoll que van deixar en Fred i en George —va dir la Ginny—. Ho va fer en un moment. Però n’ha deixat un bassiol sota la finestra i l’ha acordonat…

—Per què? —va dir l’Hermione, amb cara de sorpresa.

—Mira, diu que va ser un encantament bo de veritat —va dir la Ginny, arronsant les espatlles.

—Jo crec que ho ha deixat com a homenatge a en Fred i en George —va dir en Ron, amb la boca plena de xocolata—. Tot això m’ho han enviat ells, imagina’t —va dir a en Harry, assenyalant la pila de granotes de xocolata que tenia al costat—. Els hi deu anar molt bé, amb la botiga d’articles de broma!

L’Hermione va fer un gest reprovatori i va demanar:

—Així, figura que ara que en Dumbledore ha tornat s’han acabat tots els problemes?

—Sí —va dir en Neville—; tot ha recuperat el seu pols normal.

—En Filch deu estar content, no? —va demanar en Ron mentre arrepenjava un cromo de les granotes de xocolata amb la figura d’en Dumbledore al gerro de l’aigua.

—Gens ni mica —va dir la Ginny—. La veritat és que està molt aixafat… —Va abaixar la veu fins a convertir-la en un xiuxiueig—. No para de dir que la professora Umbridge era la millor directora que hauria pogut tenir mai Hogwarts…

Tots sis van girar el cap. La professora Umbridge estava en un llit de l’altra banda, mirant el sostre. En Dumbledore s’havia endinsat tot sol al bosc per salvar-la dels centaures; ningú sabia com s’ho havia manegat per acabar sorgint d’entre els arbres amb la professora Umbridge a coll sense haver-se fet ni una esgarrinxada, i la professora Umbridge no estava en condicions d’explicar-ho. Que se sabés, des que havia tornat al castell no havia pronunciat ni una sola paraula. D’altra banda, ningú sabia quin mal tenia. La cabellera, que sempre l’havia tingut ben pentinada i estarrufada, ara la tenia esbullada i encara sembrada de branquillons i folles, però a part d’això no semblava que tingués cap lesió.

—La senyora Pomfrey diu que està commocionada i prou —va dir l’Hermione en veu baixa.

—Més aviat sembla que estigui de mal humor —va dir la Ginny.

—Sí; dóna senyals de vida si fas això —va dir en Ron, i va fer un soroll d’unglots de cavall amb la llengua. La professora Umbridge es va incorporar d’un salt i va començar a mirar al seu voltant com una esperitada.

—Què té, professora? —li va demanar la senyora Pomfrey, traient el cap per la porta del seu despatx.

—Res, res… —va dir la professora Umbridge mentre es tornava a estirar—. Devia estar somiant…

L’Hermione i la Ginny van haver d’ofegar-se el riure amb el cobrellit.

—Parlant de centaures —va dir l’Hermione quan li van haver passat una mica les ganes de riure—, qui és ara el professor de Futurologia? En Firenze continua?

—Per força —va dir en Harry—; els altres centaures no l’acceptarien.

—Segurament faran classe ell i la professora Trelawney, tots dos —va dir la Ginny.

—Segur que a en Dumbledore li agradaria poder-se treure la professora Trelawney de sobre d’una vegada —va dir en Ron mentre es cruspia la seva catorzena granota—. Però si és una assignatura que no serveix per a res, home! En Firenze no ho fa gaire millor…

—Com goses dir això? —va replicar-li l’Hermione—. Precisament ara que acabem de descobrir que les profecies de veritat existeixen!

A en Harry se li va accelerar el cor. No havia revelat a en Ron ni a l’Hermione ni a ningú altre el contingut de la profecia. En Neville els havia explicat que s’havia fet miques a la Sala de les Profecies mentre en Harry l’arrossegava graderia amunt, i en Harry encara no els ho havia aclarit. Encara no estava preparat per veure la cara que farien quan els expliqués que havia de ser o víctima o assassí, i que no hi havia escapatòria…

—És una llàstima que es trenqués —va dir l’Hermione a mitja veu, remenant el cap.

—I tant —va dir en Ron—. Però com a mínim l’Innominable no ha pogut saber què hi havia… On vas? —va dir de cop, quan va veure, entre sorprès i contrariat, que en Harry s’aixecava.

—Doncs… a la cabanya d’en Hagrid —va dir en Harry—. És que acaba de tornar, i li he promès que el passaria a veure per dir-li com esteu.

—Ah —va dir en Ron, malhumorat, i es va quedar mirant el retall de cel blau que es veia per la finestra de la infermeria—. Ja ens agradaria venir, ja…

—Dóna-li records de part nostra! —li va dir l’Hermione en veu alta mentre en Harry ja tirava sala enllà—. I demana-li què passa… amb el seu amiguet!

En Harry va fer un gest amb la mà per indicar que l’havia entès i va sortir de la infermeria.

El castell estava molt silenciós, fins i tot més del que era normal un diumenge. Tothom devia ser a fora prenent el sol, aprofitant que s’havien acabat els exàmens, disfrutant d’aquells últims dies de curs lliures de deures i de repassos. En Harry va recórrer a poc a poc el passadís desert, mirant a fora per cada finestra; sobre el camp de quidditch va veure alumnes que feien evolucions per l’aire, i, a l’estany, un parell que hi nedaven acompanyats pel calamar gegant.

No sabia segur si tenia ganes d’estar amb gent o no; sempre que estava acompanyat volia estar sol, i sempre que estava sol volia companyia. Tot i així, va pensar que sí que aniria a veure en Hagrid, perquè no hi havia parlat amb calma des que havia tornat.

Quan en Harry acabava de baixar l’últim esglaó de l’escalinata de marbre que moria al vestíbul, en Malfoy, en Crabbe i en Goyle van sortir d’una porta de mà dreta que en Harry sabia que comunicava amb la sala comunitària de Slytherin. En Harry va quedar clavat a terra, igual que en Malfoy i els altres dos. A través de la porta oberta de l’entrada, de fora només arribava al vestíbul una remor de crits, rialles i clapoteig d’aigua.

En Malfoy va donar una ullada tot al voltant (en Harry va intuir que mirava si hi havia a prop cap professor), i tot seguit va clavar novament els ulls en en Harry i li va dir en veu baixa:

—Ja pots començar a tremolar, Potter.

En Harry va arrufar les celles.

—Vols dir? Jo trobo que més aviat fa calor…

En Harry no havia vist mai en Malfoy amb una expressió de disgust tan gran, i no va poder evitar sentir una mena de freda complaença veient-li aquella cara blanca i afilada desfigurada per la ràbia.

—Ens les pagaràs —va dir en Malfoy, amb una veu que era gairebé un xiuxiueig—. Et penso fer pagar pel que li has fet al meu pare.

—Ara sí que tremolo —va dir en Harry amb sarcasme—. Segur que Lord Voldemort és un angelet comparat amb vosaltres tres… Què us passa? —va dir de cop, quan va veure que en Malfoy, en Crabbe i en Goyle quedaven garratibats de sentir aquell nom—. Que no és amic del vostre pare? No li deveu tenir por, no?

—Et creus qui sap què, oi, Potter? —va dir en Malfoy, i va fer una passa endavant amb en Crabbe i en Goyle a banda i banda—. Tu espera’t. Ja t’atraparé. No tens dret de tancar el meu pare a la presó…

—Doncs em sembla que ja ho he fet —va dir en Harry.

—Els demèntors han abandonat Azkaban —va dir en Malfoy amb un murmuri—. El meu pare i tots els altres sortiran d’aquí quatre dies…

—Sí, ja hi compto —va dir en Harry—. Però com a mínim ara tothom sabrà que són uns malparits…

En Malfoy va acostar la mà a la vareta, però en Harry era més ràpid que ell: quan en Malfoy encara no havia ficat les puntes dels dits sota la túnica, en Harry ja l’havia tret.

—Potter!

El crit va ressonar a tot el vestíbul. L’Snape acabava d’aparèixer al capdamunt de l’escala que conduïa al seu despatx. Així que el va veure, a en Harry el va assaltar una rancúnia molt més profunda de la que sentia per en Malfoy… Digués el que digués en Dumbledore, no perdonaria mai l’Snape; mai…

—Es pot saber què fa, Potter? —va dir l’Snape, fred com sempre, mentre s’acostava a tots quatre.

—Estic rumiant quina maledicció faig a en Malfoy, professor —va dir en Harry amb ràbia.

L’Snape se’l va quedar mirant.

—Guardi aquesta vareta ara mateix —va dir secament—. Deu punts menys per a Gryf…

L’Snape va donar un cop d’ull als rellotges de sorra gegants de les parets i a la cara se li va dibuixar un somriure burleta.

—Vaja; veig que al rellotge de sorra de Gryffindor ja no queden punts per descomptar. En aquest cas, Potter, senzillament, haurem de…

—D’afegir-n’hi uns quants?

La professora McGonagall acabava de pujar ranquejant llavors mateix la graonada de pedra que donava accés al castell; en una mà portava una bossa de lona de quadres escocesos, i amb l’altra s’ajudava per caminar amb un bastó amb dificultat, però a part d’això feia força bona cara.

—Professora McGonagall! —va dir l’Snape mentre se li acostava a grans passes—. Que ja l’han donat d’alta de Sant Mungo?

—Ja ho veu, professor Snape —va dir la professora McGonagall mentre es treia la capa amb una sacsejada de les espatlles—. Estic quasi recuperada del tot. Crabbe, Goyle, vinguin…

Va comminar-los a acostar-se amb un gest, i ells hi van anar arrossegant els peus, sense tenir-les totes.

—Tinguin —els va dir la professora McGonagall, i va tirar la bossa al pit d’en Crabbe i la capa al d’en Goyle—; vagin-me a portar això al despatx.

En Crabbe i en Goyle es van girar i se’n van anar ranquejant escalinata amunt.

—Aviam —va dir la professora McGonagall, mirant els rellotges de sorra de la paret—; trobo que a en Potter i als seus companys se’ls hi haurien de concedir cinquanta punts a cada un per haver advertit el món de la tornada de l’Innominable. Què li sembla, professor Snape?

—Què? —va exclamar l’Snape, encara que en Harry estava convençut que ho havia sentit perfectament—. Doncs… No ho sé… Potser sí…

—Així doncs, són cinquanta punts per a en Potter, cinquanta per a cada germà Weasley, cinquanta per a en Longbottom i cinquanta per a la senyoreta Granger —va dir la professora McGonagall, i una pluja de robins va començar a caure al recipient inferior del rellotge de sorra de Gryffindor mentre encara parlava—. Ah, i cinquanta per a la senyoreta Lovegood, és clar —va afegir, i un grapat de safirs va caure dintre el rellotge de Ravenclaw—. I vostè, professor Snape, em sembla que en volia treure deu al senyor Potter, oi? Doncs vinga…

Uns quants robins van tornar a pujar al recipient superior, però tot i així a baix en va quedar una bona quantitat.

—Vinga, Potter; vinga, Malfoy… Haurien de ser a fora, en un dia tan radiant com avui! —va continuar la professora McGonagall amb determinació.

A en Harry no l’hi van haver de dir dues vegades; va tornar-se a ficar la vareta sota la túnica i va encaminar-se cap a la porta de l’entrada sense tornar a dirigir la mirada ni a l’Snape ni a en Malfoy.

Va travessar els prats en direcció a la cabanya d’en Hagrid sota l’ardor implacable del sol. Els alumnes que hi havia estiregassats a l’herba prenent el sol, xerrant, llegint el suplement dominical del Periòdic Profètic o menjant llaminadures aixecaven el cap quan els passava pel costat; n’hi havia que el saludaven amb un crit, i d’altres amb la mà, visiblement ansiosos per demostrar-li que, igual que el Periòdic Profètic, ells també havien arribat a la conclusió que era un heroi. En Harry no va dir res a ningú. Ignorava què devien saber del que havia passat tres dies enrere, però de moment havia evitat que li fessin preguntes i s’estimava més continuar igual.

Va picar a la porta de la cabanya d’en Hagrid, i d’entrada va pensar que no hi era, però de cop va aparèixer corrents l’Ullal per la cantonada i de poc que no el tomba de la rebuda entusiasta que li va fer.

Va resultar que en Hagrid era a l’hort de darrere, collint mongetes.

—Hola, Harry! —va dir, radiant, quan va veure que en Harry s’acostava a la tanca—. Passa, passa, que prendrem un gotet de suc de pixallits…

—Com anem? —va voler saber en Hagrid quan s’asseien a la taula de fusta de dintre, cada un amb el seu got de suc glaçat—. Estàs bé?

En Harry va endevinar, per l’expressió de preocupació que en Hagrid tenia a la cara, que no li demanava pel seu estat físic.

—Sí —va afanyar-se a respondre-li en Harry, perquè no tenia ganes de tocar el tema que sabia que en Hagrid tenia al pensament—. Què, on has estat?

—Amagat a la muntanya —va dir en Hagrid—. En una cova, com en Sírius quan…

En Hagrid va callar, es va escurar el coll amb brusquedat, va mirar en Harry i va fer un bon glop de suc.

—El cas és que ja torno a ser aquí —va dir amb veu apagada.

—Fas… fas més bona cara —va dir en Harry, que estava decidit a no fer entrar en Sírius en la conversa.

—Vols dir? —va fer en Hagrid, i va aixecar una de les seves manasses i es va palpar la cara—. Potser sí… Home, en Grep ha fet molts progressos; molts. Quan vaig tornar, va semblar que s’alegrava de veure’m; t’ho juro. En el fons és bon nano… Fins i tot he estat pensant de buscar-li una nòvia…

En condicions normals, en Harry hauria tractat de treure a en Hagrid aquella idea del cap immediatament; la perspectiva de tenir instal·lat al bosc un altre gegant, segurament més feréstec i més brutal que en Grep, era més aviat preocupant, però en Harry no va tenir esma de discutir-l’hi. Començaven a venir-li ganes de tornar a estar sol, i, per tal de poder-se’n anar abans, va fer uns quants glops llargs de suc de pixallits i va deixar el got mig buit.

—Ara tothom sap que deies la veritat, Harry —va dir d’improvís en Hagrid amb dolçor, observant en Harry amb deteniment—. Val més així, no? —En Harry es va arronsar d’espatlles—. Escolta… —va fer en Hagrid, inclinant-se cap a ell per sobre la taula—. Coneixia en Sírius des des fa molt més temps que tu… Ha mort lluitant, que és la manera com hauria volgut morir…

—Però és que ell no es volia morir! —va dir en Harry, fora de si.

En Hagrid va assentir amb el seu gran cap esborrifat.

—No, ja m’imagino que no —va dir en veu baixa—. Tot i així, Harry, ell no era d’aquests que es queden tancats a casa esperant que els altres els hi treguin les castanyes del foc. No s’hauria perdonat mai no haver anat a donar-hi un cop de mà…

En Harry es va aixecar d’un bot.

—Haig d’anar a veure en Ron i l’Hermione a la infermeria —va dir maquinalment.

—Ah —va dir en Hagrid, sobtat—. Doncs res, Harry… Que vagi bé… I passa per aquí sempre que tinguis un…

—Gràcies; ja ho faré…

En Harry va córrer cap a la porta, va obrir i ja tornava a ser a ple sol abans que en Hagrid hagués acabat de dir-li adéu. Va tornar a enfilar prats amunt, i, igual que abans, els companys el saludaven quan els passava pel costat. Va tancar els ulls un moment amb ganes que tots desapareguessin i que quan els tornés a obrir fos tot sol al mig del camp…

Uns quants dies enrere, abans que s’acabessin els exàmens i abans d’haver tingut aquella visió que en Voldemort li havia introduït al cap, hauria donat qualsevol cosa perquè el món dels bruixots sabés que havia dit la veritat, perquè tothom cregués que en Voldemort havia tornat i deixessin de tenir-lo per mentider o per boig. Però ara…

Va passejar una mica per la vora de l’estany, es va asseure a tocar de l’aigua, es va ocultar de les mirades dels alumnes que hi passaven ficant-se darrere d’unes mates i es va quedar mirant el miralleig de l’aigua, pensant…

Potser la raó per la qual volia estar sol era que se sentia distant de tothom després d’haver tingut aquella conversa amb en Dumbledore. Una barrera invisible el separava de l’altra gent. Era una persona senyalada; sempre ho havia sigut. Però fins aleshores no havia sabut què significava allò exactament…

Tot i així, assegut allà a la vora de l’estany, aclaparat pel pes de la pena, amb la ferida encara tan viva i tan recent de la desaparició d’en Sírius, la por no el dominava. Feia sol, i tot al voltant tenia gent que reia; i, tot i sentir-se’n tan distant com si fossin d’una altra espècie, no li acabava d’entrar al cap que un assassinat pogués posar colofó, o fi, a la seva vida…

Va quedar-se allà molta estona, amb els ulls clavats a l’aigua, mirant de no pensar en el seu padrí i de no recordar que havia sigut allà davant mateix, a l’altra banda de l’estany, on en Sírius havia perdut una vegada el coneixement mentre tractava de repel·lir un exèrcit de demèntors…

Va notar que havia agafat fred quan el sol ja era post. Es va aixecar i va tornar cap al castell eixugant-se els ulls amb la màniga.

En Ron i l’Hermione van sortir de la infermeria completament refets tres dies abans que s’acabés el curs. L’Hermione continuava manifestant interès per parlar d’en Sírius, però en Ron feia moixoni cada vegada que ella en deia el nom. En Harry encara no sabia segur si tenia ganes o no de parlar del seu padrí; volia una cosa o l’altra segons l’estat d’ànim. Però una cosa sí que sabia segur: tot i sentir-se tan infeliç ara, al cap de ben pocs dies trobaria a faltar Hogwarts moltíssim, perquè tornaria a ser al número quatre del carrer Privet. El fet d’haver descobert per què havia de tornar-hi cada estiu no el consolava gens ni mica; ara, de fet, tornar-hi li feia més por que mai.

La professora Umbridge se’n va anar de Hogwarts el dia abans de final de curs. Es veu que es va escapolir de la infermeria a l’hora de sopar, sens dubte pensant-se que així no l’enxamparien, però va tenir la desgràcia de topar-se amb en Peeves, que va aprofitar l’última oportunitat que li quedava per fer tal com en Fred li havia demanat, i va fer-la fora alegrement del castell picant-li al cul ara amb un bastó ara amb un mitjó ple de guixos. Molts alumnes van afanyar-se a sortir al vestíbul a veure-la córrer avinguda enllà, i els caps de residència van fer només un esforç relatiu per retenir-los. Així, la professora McGonagall es va tornar a deixar caure a la cadira que ocupava a la taula de professors després de quatre crits desmaiats d’atenció, i van sentir-li dir clarament que li sabia greu no poder córrer també ella darrere la professora Umbridge escridassant-la, però en Peeves li havia pispat el bastó.

Va arribar l’última nit a l’escola; quasi tothom ja tenia l’equipatge fet i es dirigia al banquet de comiat de final de curs, però en Harry ni tan sols havia començat.

—Fes-lo demà! —li va dir en Ron, que s’esperava al llindar de l’habitació—. Va, que em moro de gana…

—No trigo gens… Vés passant…

Quan en Ron va haver ajustat la porta, però, en Harry no va fer cap esforç per afanyar-se a fer l’equipatge. De la cosa que menys ganes tenia en aquells moments era de participar en un banquet de comiat. Li feia por que en Dumbledore es pogués referir a ell en algun moment del seu discurs. Estava convençut que parlaria de la tornada d’en Voldemort; bé els n’havia parlat l’any passat, de fet…

En Harry va anar per treure del fons del bagul tot de peces rebregades de roba per fer lloc a les que tenia ben plegades i, en el moment de treure-les, va veure que en un racó del bagul hi havia un paquet embolicat de qualsevol manera. Es va ajupir, el va treure de sota uns pantalons de xandall i va mirar què era.

A l’acte ho va saber. En Sírius l’hi havia donat a la porta mateix de la casa de la plaça Grimmauld. «Vull que ho facis servir si em necessites, entesos?».

En Harry es va asseure al llit i va desembolicar el paquet. Contenia un mirallet quadrat, que semblava molt vell i que a més a més estava molt brut. En Harry se’l va acostar a la cara i va veure-s’hi reflectit.

Va girar-lo; al revers hi havia una nota amb lletra d’en Sírius.

Això és un mirall intercomunicador, i jo en tinc l’altra parella. Si necessites parlar amb mi, només cal que te’l posis al davant i diguis el meu nom; tu apareixeràs al meu mirall i jo podré parlar a través del teu. En James i jo el fèiem servir quan estàvem castigats en llocs separats.

A en Harry se li va accelerar el cor. Va venir-li a la memòria la imatge dels seus pares que havia vist reflectida al mirall de Gised quatre anys enrere. Veia que podia tornar a parlar amb en Sírius ara mateix, si volia…

Va mirar a dreta i esquerra per comprovar que no hi hagués ningú a l’habitació, i va veure que només hi era ell. Va tornar a mirar al mirall, va posar-se’l a l’altura de la cara amb les mans tremoloses i va dir, amb veu forta i clara:

—Sírius…

La superfície del mirall es va entelar amb l’alè. Va acostar-se el mirall encara més, tot emocionat, però els ulls que va veure-hi pestanyejar entre el baf condensat eren inequívocament els seus.

Va desentelar el mirall una altra vegada i va dir, articulant tant que cada síl·laba va ressonar amb tota claredat a l’habitació:

—Sírius Black!

No va passar res. La cara de desengany que el mirall li tornava continuava sent, inequívocament, la seva…

»En Sírius no devia portar el mirall a sobre quan va passar a l’altra banda de l’arc», va dir una veueta dintre el cap d’en Harry. «Per això no funciona…».

En Harry es va quedar immòbil un moment i de cop va tirar el mirall dintre el bagul amb tanta força que va quedar fet miques. Per un moment havia tingut la il·lusió que veuria en Sírius, que hi tornaria a parlar…

La decepció el consumia; es va aixecar i va començar a ficar totes les seves pertinences al bagul de qualsevol manera, damunt el mirall trencat…

Però de cop li va venir una idea… una idea més bona que allò del mirall… una idea de molta més consideració i molta més importància… Com era que no hi havia pensat mai? Com era que no ho havia preguntat?

Va sortir de l’habitació i va baixar l’escala de cargol amb una exhalació, picant contra les parets sense ni tan sols notar-ho; va travessar la sala comunitària com una bala, va passar pel forat del retrat i va arrencar a córrer passadís enllà sense fer cas dels crits que li adreçava la Senyora Grassa:

—Va, que el banquet està a punt de començar! Si no t’afanyes arribaràs tard!

Però en Harry no tenia cap intenció d’anar al banquet… Com era que el castell era sempre ple de fantasmes i quan els necessitaves no en trobaves ni un?

Va posar-se a baixar escales i a recórrer passadissos i no hi va trobar ni una ànima, ni viva ni morta. Tothom devia ser al Gran Saló. Va parar davant de l’aula on aquell any havia fet Encanteris, esbufegant i pensant amb desconsol que s’hauria d’esperar fins al cap d’una estona, fins que s’acabés el banquet…

Quan ja havia perdut l’esperança, però, el va veure: un ésser translúcid que travessava de paret a paret al capdavall del passadís.

—Ei! Ei, Nick! Nick!!!

L’espectre va tornar a treure el cap de dintre la paret, i en Harry va poder distingir l’estrafolari barret emplomallat i la testa vacil·lant de Sir Nicholas de Mimsy-Porpington.

—Bona nit —va dir a en Harry amb un somriure, i va acabar de treure la resta del cos de la paret de pedra massissa—. Veig que no sóc l’únic que ha perdut l’alè… —Va sospirar, i va afegir—: A tu de córrer i prou, és clar…

—Nick, et voldria demanar una cosa…

En Nick-de-poc-sense-cap es va ficar un dit a la gorgera emmidonada i va redreçar-se-la una mica amb una estranya expressió a la cara, com mirant de guanyar temps per pensar.

—Ara, Harry? —va dir en Nick, neguitós—. No et pots esperar fins després del banquet?

—No… Va, Nick, sisplau —va dir en Harry—. És molt important. Entrem aquí?

En Harry va obrir la porta de l’aula que tenien més a prop. En Nick-de-poc-sense-cap va sospirar.

—D’acord… —va dir, amb aire resignat—. No et negaré que feia dies que ho esperava.

En Harry li aguantava la porta oberta, però en Nick va entrar travessant la paret.

—Què esperaves? —li va demanar en Harry un cop va haver ajustat la porta.

—Que em volguessis veure —va dir en Nick, que va anar volant fins a la finestra i es va quedar mirant el paisatge en penombra—. A vegades passa, quan una persona ha perdut algú…

—És clar —va dir en Harry, que no volia que li trenquessin les oracions—. Doncs sí, et volia veure.

En Nick no va dir res.

—Et volia demanar… —va començar a dir en Harry, a qui explicar-se se li feia més costa amunt del que s’esperava—. Aviam; tu ets mort, no? Però continues sent aquí…

En Nick va sospirar i va continuar mirant a fora.

—Sí o no? —va insistir en Harry—. Et vas morir, però puc parlar amb tu… I també pots passejar per tot Hogwarts…

—Sí —va dir en Nick-de-poc-sense-cap en veu baixa—; puc parlar i puc passejar.

—És a dir, que vas tornar, no? —va dir en Harry amb impaciència—. Vaja, que un cop mort es pot tornar… com a fantasma. No és forçós que desapareguis del tot. Sí o no?

En Nick-de-poc-sense-cap va vacil·lar un moment i va dir:

—No tothom pot tornar com a fantasma.

—Què vols dir? —va saltar en Harry.

—Només ho poden fer els… els bruixots.

—Ah —va fer en Harry, i es va treure un pes tan gran de sobre que quasi va riure—. Cap problema; la persona en qui penso és un bruixot. O sigui que aquesta persona pot tornar, doncs, no?

En Nick va apartar la vista de la finestra i es va quedar mirant en Harry amb compassió.

—No tornarà.

—Qui no tornarà?

—En Sírius Black —va dir en Nick.

—Però bé vas tornar, tu! —va dir en Harry, irritat—. Tu has tornat; eres mort, i tot i així no vas desaparèixer…

—Els bruixots poden deixar un rastre seu al món, i vagar per allà on havien caminat en vida —va dir en Nick amb tristesa—. Però són pocs els bruixots que segueixen aquest camí.

—Per què? —va voler saber en Harry—. Però tant se val; encara que no s’acostumi a fer, en Sírius tornarà, n’estic convençut!

I ho creia amb tanta fermesa que va tombar-se cap a la porta amb la certesa efímera que hi descobriria en Sírius, translúcid i opalescent, que se li acostava amb un somriure.

—No tornarà —va repetir en Nick—. Segur que ha… continuat.

—Què vols dir, que ha continuat? —va saltar en Harry—. Que ha continuat cap a on? Escolta; què passa quan et mors, ben mirat? On vas? Com és que no tothom torna? Com és que el castell no és ple de fantasmes? Com és que…?

—No et puc respondre —va dir en Nick.

—Que no ets mort, tu? —va dir en Harry, fora de si—. Qui em pot respondre millor que tu?

—A mi la mort em feia por —va dir en Nick amb un fil de veu—, i vaig decidir quedar-me. A vegades penso que potser hauria hagut de… Però és clar, o ets aquí o ets allà… Ara que, de fet, jo no sóc ni aquí ni allà… —Va fer una rialleta—. No conec gens els secrets de la mort, Harry, perquè vaig optar per aquesta trista imitació de la vida. Em sembla que els bruixots erudits estudien aquesta matèria al Departament de Misteris…

—No me’n parlis, d’aquest lloc! —va dir en Harry en to agressiu.

—Perdona per no haver-te pogut ser més útil —va dir en Nick amb cortesia—. I ara, si em permets, me’n vaig cap al banquet…

I va sortir de l’aula, on va quedar en Harry tot sol contemplant perplex la paret per on en Nick havia desaparegut.

Perdre l’esperança de poder tornar a veure el seu padrí o de poder tornar-hi a parlar va fer sentir a en Harry com si l’hagués perdut per segona vegada. Va desfer camí per dintre el castell desert amb pas abatut, dominat pel sentiment que no tornaria a ser feliç mai més.

En el moment que enfilava el passadís on hi havia la Senyora Grassa va veure que al fons de tot algú enganxava una nota en un tauler de la paret. Va fixar-s’hi una mica més i va veure que era la Luna. Per allà a prop no hi havia cap bon amagatall, i segur que la Luna li havia sentit els passos; a més a més, en aquells moments no tenia esma per eludir ningú.

—Hola —va dir la Luna amb veu absent mentre s’enretirava del tauler i girava el cap per mirar-lo.

—Com és que no ets al banquet? —li va demanar en Harry.

—És que he perdut totes les meves coses —va dir la Luna sense immutar-se—. Algú me les agafa i me les amaga. Però avui és l’última nit i les haig de recuperar com sigui, i he decidit penjar cartells.

Va assenyalar-li el tauler, on, efectivament, havia enganxat una llista de tots els llibres i tota la roba que li faltava, pregant que l’hi tornessin.

A en Harry el va omplir un sentiment estrany, una emoció molt diferent de la ràbia i l’aflicció que l’havien dominat des de la mort d’en Sírius. Va trigar un moment a adonar-se que sentia compassió per la Luna.

—Com és que t’amaguen les coses? —li va demanar, amb les celles arrufades.

—Mira… —va dir, arronsant les espatlles—. M’imagino que és perquè em veuen una mica estranya… N’hi ha que m’arriben a dir «la llunàtica».

En Harry se la va quedar mirant, i aquell sentiment de pena se li va fer encara més intens i dolorós.

—No tenen cap dret d’agafar-te-les, les teves coses —va dir amb rotunditat—. Vols que t’ajudi a trobar-les?

—No cal —va dir, somrient-li—. Ja tornaran; sempre acaben tornant. Només és que m’hauria agradat fer l’equipatge aquesta nit. Per cert, com és que no ets al banquet, tu?

En Harry va arronsar les espatlles.

—No tenia ganes d’anar-hi.

—Ja —va dir la Luna, observant-lo amb aquells seus ulls prominents de mirada estranyament vaga—; me’n faig el càrrec. L’home que van matar els cavallers de la mort era el teu padrí, oi? M’ho ha dit la Ginny.

En Harry va assentir imperceptiblement amb el cap, però es va adonar que amb la Luna no li molestava parlar d’en Sírius. I de cop va recordar que ella també veia els vesprals.

—A tu t’ha passat…? —va començar a dir—. Daixò… Qui va ser que…? Se t’ha mort mai algú pròxim?

—Sí —va dir la Luna amb tota franquesa—; la meva mare. Era una bruixa molt bona, però li agradava fer moltes provatures i un sortilegi que va fer un dia li va sortir molt malament. Jo tenia nou anys.

—Em sap greu —va murmurar en Harry.

—Va ser horrorós —va dir la Luna com aquell qui res—. A vegades encara hi penso i em poso trista. Però em queda el meu pare. A més a més, ja la tornaré a veure…

—Ah, sí? —va dir en Harry, sobtat.

La Luna va remenar el cap amb incredulitat.

—Què dius! Que no els vas sentir, darrere la cortina?

—Com vols dir?

—Sí, en aquella sala que hi havia l’arc de pedra. Estaven allà amagats i prou. Els vas sentir, no?

Van mirar-se. La Luna somreia vagament. En Harry no sabia què dir ni què pensar; la Luna creia en tantes coses inversemblants… Però del que estava convençut era d’haver sentit, com ella, veus a l’altra banda de la cortina.

—Segur que no vols que t’ajudi a buscar les teves coses?

—Segur —va dir la Luna—. Em sembla que el que faré serà anar a baix a prendre una mica de púding, i deixaré que apareguin soles… Al final sempre surten… Que passis un bon estiu, Harry.

—Gràcies, igualment.

La Luna va començar a tirar passadís enllà. I en Harry va notar, mentre mirava com s’allunyava, que aquella terrible opressió que tenia a l’estómac havia afluixat una mica.

L’endemà, la tornada amb el Hogwarts Express cap a casa va ser accidentada en més d’un sentit. En primer lloc, en Malfoy, en Crabbe i en Goyle, que havien estat tota la setmana esperant descaradament una oportunitat per atacar sense professors a la vista, van voler parar una emboscada a en Harry al mig del tren quan en Harry tornava del vàter. L’agressió hauria tingut èxit si no arriba a ser que, sense saber-ho, es van apostar davant mateix d’un compartiment ple de membres de l’ED, que van veure el que passava a través del vidre i van córrer com un sol home a socórrer en Harry. Quan l’Ernie Macmillan, la Hannah Abbott, la Susan Jones, en Justin Finch-Fletchley, l’Anthony Goldstein i en Terry Boot van haver acabat de recórrer a bona part de la varietat d’encantaments i sortilegis que en Harry els havia ensenyat, en Malfoy, en Crabbe i en Goyle semblaven més aviat un tercet de llimacs gegants vestits amb l’uniforme de Hogwarts, que en Harry, l’Ernie i en Justin van encabir a la lleixa dels equipatges perquè hi jaguessin una estona.

—Sincerament, tinc ganes de veure la cara que farà la mare d’en Malfoy quan en Malfoy baixi del tren —va dir l’Ernie, tot satisfet, mirant com damunt seu en Malfoy es retorçava. L’Ernie no havia acabat de pair mai la humiliació que en Malfoy havia infligit a Hufflepuff traient-los punts durant la breu temporada en què va ser membre de la brigada inquisitorial.

—En canvi la mare d’en Goyle estarà ben contenta —va dir en Ron, que havia anat a tafanejar per conèixer la causa d’aquell enrenou—. Ara queda molt més afavorit… Ah, Harry, el carro del menjar acaba de parar aquí davant; si vols res…

En Harry els va donar les gràcies a tots i va tornar amb en Ron cap al compartiment, on va comprar una muntanya de dolços La Marmita i dònuts de carbassa. L’Hermione llegia el Periòdic Profètic com sempre, la Ginny feia un qüestionari d’El Tafaner i en Neville acariciava la seva Mimbulus mimbletonia, que havia crescut moltíssim al llarg del curs i últimament feia una mena de parrup quan la tocaves.

En Harry i en Ron van passar-se quasi tot el viatge entretinguts jugant als escacs màgics mentre l’Hermione els llegia en veu alta fragments del Periòdic Profètic. Últimament era ple d’articles que explicaven maneres de repel·lir els demèntors o els esforços de la Conselleria per seguir la pista dels cavallers de la mort, i cartes histèriques els autors de les quals asseguraven haver vist Lord Voldemort davant mateix de casa seva aquell mateix matí…

—Tot això encara no és res —va dir l’Hermione amb un sospir lúgubre mentre tornava a plegar el diari—. Però espereu-vos…

—Mira, Harry —va dir en Ron en veu baixa, i va assenyalar cap al passadís amb el cap.

En Harry es va girar. A l’altra banda del vidre passava la Xo amb la Marietta Edgecombe, que portava un passamuntanyes.

Els ulls d’en Harry i de la Xo van coincidir un instant. La Xo es va posar vermella i va continuar caminant. En Harry va tornar a posar els ulls en el tauler en el moment que l’alfil d’en Ron feia fora un peó seu de la casella que ocupava.

—Daixò… Com us va, a la Xo i a tu? —va demanar-li en Ron en veu baixa.

—De cap manera —va respondre-li en Harry amb franquesa.

—Daixò… M’han dit que surt amb un altre noi —va dir l’Hermione amb veu indecisa.

En Harry va quedar parat de descobrir que aquella notícia no l’afectava gens. Voler impressionar la Xo li semblava una cosa pertanyent a un passat que ja no tenia res a veure amb ell; moltes altres coses que li interessaven abans de la mort d’en Sírius li causaven ara aquest mateix sentiment… Tenia la sensació que la setmana que havia passat des de l’última vegada que havia vist en Sírius hagués durat moltíssim més… Era un pont entre dos mons diferents: un on hi havia hagut en Sírius, i un altre on no hi era.

—No et perds res, home —va dir en Ron amb convicció—. Et reconec que és bastant guapa, però a tu et convé una noia més alegre.

—Segur que n’és, d’alegre, amb un altre —va dir en Harry, i es va arronsar d’espatlles.

—Per cert, amb qui va, ara? —va demanar en Ron a l’Hermione, però li va respondre la Ginny.

—Amb en Michael Corner —va dir.

—Amb en Michael? —va exclamar en Ron, i va girar el cap per mirar-la—. Però que no hi sorties tu?

—Sí, però ja no hi surto —va dir la Ginny amb veu ferma—. No li va agradar gens que Gryffindor derrotés Ravenclaw al quidditch, i es va posar tan antipàtic que el vaig plantar. I llavors va córrer a buscar consol en la Xo! —Va gratar-se el nas distreta amb la punta de la ploma, va girar El Tafaner del revés i va començar a mirar els punts de cada resposta del qüestionari. En Ron no cabia a la pell d’alegria.

—Sempre l’havia trobat un imbècil —va dir, i va fer avançar la reina cap a la tremolosa torre d’en Harry—. Has fet ben fet; el següent tria-te’l una mica més… presentable.

I, mentre deia això, va adreçar una misteriosa mirada furtiva a en Harry.

—Doncs el que m’he triat es en Dean Thomas. El trobes més presentable, aquest? —li va demanar la Ginny com aquell qui res.

—Què? —va exclamar en Ron, i va tombar el tauler, cosa que va fer que en Malifet es tirés contra les peces i la Hedwig i en Porcupintí es posessin a esbategar d’ales i a esgaripar amb disgust des de dalt.

Quan arribant a King’s Cross el tren va començar a afluixar la marxa, en Harry va pensar que cap vegada com ara havia tingut menys ganes de baixar. Per un moment va arribar a pensar què passaria si es negava rotundament a baixar del tren i s’hi quedava tant sí com no fins l’1 de setembre, quan el tren el tornaria a Hogwarts. Quan la màquina va acabar parant amb un esbufec, però, va baixar de la lleixa la gàbia de la Hedwig i es va disposar a baixar del tren el bagul arrossegant-lo com sempre.

Quan el revisor va indicar a en Harry, en Ron i l’Hermione que tenien via lliure per travessar la barrera màgica que separava les andanes nou i deu, a l’altra banda l’esperava una sorpresa: una colla de gent que no comptava gens que vinguessin a rebre’ls.

Hi havia l’Ull-foll Murri, que tenia un aire tan tètric amb el barret fort tapant-li l’ull màgic com sense, amb les seves mans nuoses aferrant un llarg bastó i tot ell embolcallat amb una capa enorme. La Nimfadora Tonks era just darrere seu, amb els seus cabells d’un llampant rosa xiclet centellejant sota la claror del sol que es filtrava a través de la claraboia bruta de l’estació, vestida amb uns texans molt apedaçats i una samarreta magenta de màniga curta on hi deia «Mistery Sisters». Al costat de la Nimfadora Tonks hi havia en Llopin, amb la cara blanca i els cabells més grisos, i un abric llarg i esmolat que ocultava una armilla desfilada i uns pantalons. Al capdavant de la colla hi havia el senyor i la senyora Weasley, mudats amb la seva millor roba de muggle, i en Fred i en George, tots dos amb una jaqueta nova de trinca d’un material escatós de color verd fosc.

—Ron, Ginny! —va cridar la senyora Weasley, i va córrer a abraçar ben fort els seus dos fills petits—. Hola, Harry, maco; com estàs?

—Bé —va mentir en Harry mentre ella l’estrenyia entre els seus braços. Per sobre l’espatlla de la senyora Weasley va veure que en Ron es burlava de la nova indumentària dels seus germans bessons.

—De què figura que són? —els va demanar, assenyalant les jaquetes.

—De pell de drac de primera classe, nano —va dir en Fred, i es va apujar una mica la cremallera—. El negoci rutlla, i hem decidit fer-nos un regalet.

—Hola, Harry —va dir-li en Llopin quan la senyora Weasley el va deixar anar per anar a saludar l’Hermione.

—Hola —va dir en Harry—. No m’esperava… Què hi feu tots, aquí?

—Mira —va dir en Llopin amb un somriure feble—; havíem pensat tenir una xerradeta amb els teus tiets abans de deixar-te a casa amb ells.

—No ho trobo gaire bona idea —va afanyar-se a dir en Harry.

—Doncs jo trobo que sí —va remugar en Murri, que se’ls havia acostat coixejant—. Deuen ser aquells d’allà, oi, Potter?

Va assenyalar amb el dit gros per sobre l’espatlla; segur que amb l’ull màgic mirava enrere a través del clatell i del barret fort. En Harry es va inclinar cosa d’un dit cap a l’esquerra per veure cap on l’Ull-foll li indicava i hi va descobrir, efectivament, els tres membres de la família Dursley, amb cara d’estar absolutament esgarrifats de veure el comitè de benvinguda que havia anat a rebre en Harry.

—Hola, Harry! —va dir el senyor Weasley, després d’haver acabat de saludar amb gran entusiasme els pares de l’Hermione, que ara es dedicaven a abraçar per torns la filla—. Què, som-hi?

—Sí, no, Arthur? —va dir en Murri.

El senyor Weasley i ell van travessar l’estació al capdavant de la resta de la colla en direcció als Dursley, que semblava que estiguessin clavats a terra. L’Hermione va desagafar-se amb dolçor de la seva mare per afegir-s’hi.

—Bona tarda —va dir el senyor Weasley al tiet Vernon amb afabilitat després d’aturar-se-li al davant—. No sé si em recorda; sóc l’Arthur Weasley.

Com que dos anys enrere el senyor Weasley havia destrossat tot sol quasi tota la sala d’estar de la família Dursley, en Harry hauria quedat molt sorprès que el tiet Vernon l’hagués oblidat. Sens dubte perquè efectivament el recordava, el tiet Vernon va tornar-se d’un color moradenc i es va quedar mirant el senyor Weasley amb ulls encesos, però va decidir no dir res, potser en part perquè els altres els doblaven en nombre. La tieta Petúnia feia cara de por i de torbació alhora; no parava de donar llambregades a dreta i esquerra, com si li fes pànic que alguna persona coneguda la veiés amb aquelles companyies. En Dudley, per la seva banda, feia esforços per passar desapercebut, temptativa en la qual va fracassar estrepitosament.

—Ens agradaria parlar un moment amb vostès d’en Harry —va dir el senyor Weasley sense deixar de somriure.

—Concretament —va remugar en Murri— del tracte que rep a casa seva.

Va semblar que el bigoti del tiet Vernon s’ericés d’indignació. Potser perquè el barret fort el va desorientar i va fer-li creure que parlava amb algú de la seva mena, va adreçar-se a en Murri:

—No veig que n’hagin de fer res, del que passa a casa meva…

—Em sembla que el que vostè no veu dóna per omplir uns quants llibres, senyor Dursley —va remugar en Murri.

—El problema no és aquest —va intervenir la Nimfadora Tonks, els cabells rosa de la qual semblaven ofendre la tieta Petúnia més que tota la situació en si, perquè en lloc de mirar-se-la va tancar els ulls—. El problema és que hem sabut que han tractat en Harry molt malament…

—I valdrà més que no hi tornin, perquè ho sabrem —va afegir en Llopin, amb gran cordialitat.

—Sí —va dir el senyor Weasley—, encara que no deixi fer servir el tontòfon a en Harry.

—Telèfon —va dir l’Hermione amb un xiuxiueig.

—Tal com ho sent; si sabem que han maltractat mínimament en Harry, els hi vindrem a demanar explicacions —va dir en Murri.

El tiet Vernon es va redreçar amenaçadorament. Semblava que la indignació que sentia superés la por que li feien aquella trepa d’estrafolaris.

—Que és una amenaça, això? —va dir, tan alt que la gent que passava a prop va girar el cap per mirar.

—Sí senyor —va dir l’Ull-foll, que va semblar molt satisfet de veure que el tiet Vernon ho havia entès a la primera.

—Que potser em veu com una persona que s’arronsa així com així? —va cridar el tiet Vernon.

—Doncs… —va dir en Murri, i es va tirar enrere el barret per deixar al descobert l’ull màgic, que giravoltava amb aire sinistre. El tiet Vernon va fer un salt enrere, esgarrifat, i va topar amb força contra un carro d’equipatge—. Sí, més aviat sí.

En Murri va deixar de banda el tiet Vernon i es va tombar per mirar en Harry.

—Ja ho saps, Potter; fes-nos un crit si ens necessites. Si passem tres dies seguits sense saber res de tu, farem venir algú…

La tieta Petúnia va arrencar a plorar desconsoladament, segurament perquè es devia haver imaginat el que dirien els veïns si veien aquella gent enfilant el caminal del jardí de casa seva.

—Apa, Potter, fins una altra —va dir en Murri, i va engrapar en Harry un moment per l’espatlla amb la seva mà nuosa.

—Que vagi bé, Harry —va dir en Llopin amb un fil de veu—. Qualsevol cosa, ja ho saps…

—Harry, et vindrem a buscar tan aviat com puguem —li va dir la senyora Weasley en veu baixa, i el va tornar a abraçar.

—Fins aviat, nano —va dir en Ron, afectat, i li va estrènyer la mà.

—Això; fins molt aviat —li va dir l’Hermione de tot cor.

En Harry va fer que sí amb el cap. No trobava paraules per dir-los que important que era per a ell veure’ls tots allà fent pinya al seu voltant. Els va somriure, va aixecar una mà per dir adéu, es va tombar i va sortir de l’estació per anar a trobar el sol del carrer, amb el tiet Vernon, la tieta Petúnia i en Dudley afanyant-se darrere seu.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





