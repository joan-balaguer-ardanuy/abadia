Les falses memòries del capità anglès George Carleton durant la Guerra de Successió serveixen a Daniel Defoe per escriure una novel·la d’aventures i intrigues ambientada en la Catalunya del 1713, abans del tractat d’Utrecht, signat l’11 d’abril d’aquell any. L’autor de Robinson Crusoe i Moll Flanders s’esplaia en observacions sobre els costums locals, narra l’heroïcitat dels catalans i de les forces aliades contra l’exèrcit borbònic de Felip V, descriu magníficament la presa del castell de Montjuïc, i es deixa impressionar per l’espectacle geogràfic i espiritual del conjunt benedictí de Montserrat.

Com tota l’obra d’aquest gran escriptor anglès, El capità Carleton va dirigida, pel seu ritme narratiu, a lectors joves, però el moment històric que descriu fa que aquesta novel·la esdevingui una lectura imprescindible per a tots els amants de la història, ja que el públic adult hi trobarà moltes claus per entendre la caiguda de Barcelona sota les tropes borbòniques.

Traduïdes per primera vegada a la nostra llengua, aquestes aventures d’un suposat capità Carleton van rebre el reconeixement dels lectors britànics de l’època. Però va ser una reedició publicada al començament del segle XIX amb pròleg del gran escriptor romàntic Sir Walter Scott la que va convertir aquesta novel·la en un gran èxit editorial. La importància d’aquest llibre rau en la seva doble lectura: la memòria militar i el relat d’un viatger.





Daniel Defoe





El capità Carleton


Un militar anglès a la Catalunya de 1714

Pròleg de Walter Scott

Introducció i annexos d’Àngel Casals & Arnau Cònsul



ePUB v2.0

Tompopal 07.05.17





Títol original: The Military Memoirs of Capt. George Carleton

Daniel Defoe, 1728

Traducció: Jordi Ainaud, 2013

Edició digital: Tompopal (v1.0)

Segona edició: Epubqüest (v2.0)

ePUBCat base r1.3





INTRODUCCIÓ:


Victor. O una visió anglesa de la Guerra de Successió





Quatre apunts històrics


Si la Guerra de Successió hagués estat, estrictament, el que el seu nom indica, un conflicte dinàstic, no hauria durat catorze anys (1700-1714). Cal suposar, a més, que els catalans no hauríem estat els grans vençuts, ni els anglesos els grans vencedors, tenint en compte que el que es litigava era el tron espanyol i els aspirants eren una família francesa (els Borbó) i una d’austríaca (els Habsburg). Ara bé, com que en realitat el que hi havia en joc era l’equilibri geopolític i econòmic del Vell Continent i el comerç amb les colònies americanes, el tauler de batalla es va escampar per diversos escenaris, la contesa es va enquistar i s’hi van veure implicades la majoria de corones poderoses d’Europa, a més de ducats i regnes de tota mena, i Anglaterra al capdavant de tots —òbviament, en contra dels interessos gals, arxienemics seculars. Els britànics, al començament del segle XVIII, estaven posant les bases per convertir-se en la primera potència mundial, a la vegada que, a casa seva, les transformacions socials creaven el germen de les nacions polítiques del futur: apareixien els primers partits (whigs i tories) i, a redós de la seva ambició, s’engegava la màquina manipuladora de l’opinió pública. Daniel Defoe va ser un dels principals artífexs en aquest terreny, un dels primers periodistes a sou, encarregat d’escampar arguments en pamflets i diaris perquè la ciutadania entengués la necessitat d’enviar soldats i de gastar moltes lliures en uns combats en els quals, més que decidir qui seria el rei d’Espanya, s’estava disputant l’hegemonia política a França. Així que, durant anys, Defoe va escriure a favor de la guerra.

L’any 1710, però, el Partit Tory va guanyar les eleccions angleses prometent, entre altres coses, posar punt i final a la intervenció britànica en una contesa sanguinolenta i molt cara. I és que, des de la tristament famosa batalla d’Almansa (1707), tot havien estat derrotes contra els exèrcits francoespanyols. Quan l’any següent, per acabar-ho d’adobar, el candidat austríac al tron, Carles III, va convertir-se en emperador de rebot (no li tocava ser-ho, però el seu germà gran va morir sense descendència), els polítics britànics van acabar de reunir les raons necessàries: el perill ja no venia tant del costat rival, sinó dels mateixos aliats. I van canviar d’estratègia: els era peremptori retirar-se del conflicte, procurar que tots els contendents s’asseguessin en una taula de negociacions i aconseguir, de cadascun d’ells, les màximes concessions possibles. El genial escriptor i futur novel·lista va dedicar-se, llavors, a fer campanya en favor de la pau. I la societat britànica se’n va convèncer. Així que Anglaterra va retirar els seus exèrcits del camps de batalla —després de certes converses secretes amb Lluís XIV de França— i va preparar-se per parlamentar des d’una posició de força. Vet aquí el tractat d’Utrecht firmat l’11 d’abril de 1713: de totes les nacions reunides a la ciutat holandesa, els anglesos van ser els únics que van guanyar tot allò que es proposaren. A grans trets: que Felip V no pogués ser rei de França, de manera que es mantenia l’equilibri de forces a Europa i cap monarca no s’asseia al tron de dues grans potències a la vegada; que el rei francès els donés uns territoris al Canadà (Terranova i la badia de Hudson, riquíssimes en pesca de bacallà); que Espanya els cedís Menorca i Gibraltar i, a més, els donés permís per organitzar un viatge comercial a l’any amb les colònies americanes; i tenir el monopoli de l’asiento de negros, és a dir, el mercat de l’esclavitud. Sobre aquestes bases, Anglaterra va muntar el seu imperi, hegemònic fins a la Primera Guerra Mundial. I dels catalans, que un any i mig després de firmada la pau continuaven lluitant per la causa aliada, a la qual s’havien sumat impulsats pels britànics, què? Se’n va parlar.





Defoe, el capità Carleton i Sir Walter Scott


Per tal de llegir amb tots els ingredients imprescindibles aquestes The Military Memoirs of Capt. George Carleton, cal evocar aquest marc històric, però també, i sobretot, tenir en compte el punt de vista del seu autor respecte d’aquest llarg conflicte. Quan Daniel Defoe es posà a escriure aquest llibre, ja s’havia convertit en un novel·lista esplèndid, sens dubte el més aclamat del seu temps, gràcies a la repercussió de Robinson Crusoe (1719), del qual es van fer quatre edicions amb tal celeritat, que l’autor es va veure obligat a escriure’n una segona part abans d’acabar l’any: Més aventures de Robinson Crusoe. El 1720 encara va afegir-hi una tercera part (Serious Reflections During the Life and Surprising Adventures of Robinson Crusoe), que mai no s’ha traduït en català. Durant tota la dècada dels anys vint, Defoe va engaltar un èxit rere un altre: La vida del capità Singleton (1720), Les aventures de Moll Flanders (1721), Diari de l’any de la pesta (1722), Roxana o l’amant afortunada (1724)…, entre molts altres. Veritablement es va convertir en un autor d’una prolixitat difícil de precisar. I és que, en més d’una ocasió, Defoe va utilitzar pseudònims i altres estratègies narratives per tal de convèncer els seus lectors que el que llegien no era una obra de ficció, sinó un fragment d’Història, un tast de la realitat mateixa. Un bon exemple és la coneguda A General History of the Pyrates (1724), signada per un tal capità Charles Johnson, que mescla biografies de corsaris històrics amb d’altres de qui no se sap res i se sospita que són inventats; la visió estereotipada d’aquests bandolers marins, bornis i amb cames de fusta, buscadors de tresors que duien una calavera i dues tíbies com a bandera, prové d’aquest llibre. Gairebé dos segles més tard, al 1932, un estudiós anglès, John Robert Moore, va demostrar que l’autèntica paternitat d’aquesta història de pirates s’havia d’atribuir a Daniel Defoe.

Durant molt de temps, les Memòries militars del capità George Carleton van patir aquesta mateixa confusió. Quan es van publicar l’any 1728, van passar sense pena ni glòria. En part, és lògic: un militar de segona fila explicava les seves desventures en tres guerres que, en aquell temps, semblaven d’una altra època. Les dues primeres, la Tercera Guerra Angloholandesa (1672-74) i la Guerra dels Nou Anys (1688-97), no deixen de ser part d’un mateix esforç de les potències europees per evitar l’expansionisme de Lluís XIV, desitjós d’annexionar-se els Països Baixos i la conca del Rin; la tercera, la Guerra de Successió (que ocupa tres quartes parts del llibre), feia quinze anys que havia tocat fi. L’interès dels whigs en el cas dels catalans, que havia generat dos escrits considerables, The Case of Catalans Consider’d i The Deplorable History of the Catalans, publicats el 1714, ja havia caducat. Gran Bretanya acabava d’estrenar nou rei, Jordi II, que estava immers en conflictes familiars, i el país preparava el terreny cap a les reformes agràries que van precedir la Revolució Industrial. De manera que, d’aquestes Memòries que cantaven les virtuts del general Peterborough i retrataven les ciutats catalanes, valencianes i castellanes, i els costums exòtics i beats de la seva gent, se’n va fer una sola edició.

Van haver de passar vuit dècades perquè l’obra tingués una segona oportunitat sense la qual avui, probablement, no en tindríem ni notícia. Sir Walter Scott va fer-la publicar l’any 1809 i va posar-hi un pròleg (que es reprodueix, traduït per primera vegada en català, en aquesta edició), en què feia un breu apunt biogràfic del comte de Peterborough i lloava tant l’estil com el sentit del deure del capità George Carleton, de qui confessava no saber altra cosa que el que podia llegir-se a l’obra. L’engany de Defoe havia fet forat. L’última frase és simptomàtica: Scott sospira perquè «al nostre actual exèrcit hi hagi molts personatges tan reflexius, madurs i conscients com Carleton» (Pròleg), que d’alguna manera deixa traslluir el motiu de la publicació. Feia un any que havia començat la invasió napoleònica de la península Ibèrica i les tropes britàniques eren en territori espanyol lluitant, altre cop, contra les ànsies expansionistes franceses.

Si la mediació de l’autor d’Ivanhoe va ser decisiva perquè aquestes Memòries militars passessin a la posteritat, també va servir perquè l’artifici de Defoe assolís, encara, un últim grau de plenitud: el capità George Carleton va ser incorporat al Dictionary of National Biography, que encara avui reedita la Universitat d’Oxford. Cal precisar, però, que no va entrar-hi fins l’any 1924, quan els estudis d’Arthur W. Secord van demostrar que tal personatge havia existit i, efectivament, havia servit a Flandes i en la Guerra de Successió. D’aquesta manera, va desmuntar-se la creença generalitzada que va seguir la publicació del llibre l’any 1809, quan la lectura aprofundida de les Memòries militars del capità George Carleton va fer notar a alguns filòlegs que l’estructura narrativa i la manera d’usar la primera persona eren característiques de l’estil de Daniel Defoe. I així, durant més d’un segle, el capità Carleton va ser, a ulls de tothom, un personatge de ficció, el protagonista de l’última novel·la escrita pel pare de Robinson Crusoe.





A cavall de la realitat i la ficció


Així que, a l’hora d’encetar la novel·la que el lector té entre mans, fóra desitjable fer un exercici d’abstracció i oblidar —si fos possible!— l’autoria que figura a la portada. Només d’aquesta manera la lectura seria la que l’escriptor pretenia aconseguir de tots els qui adquirissin el llibre. Just la que van poder fer els lectors del segle XVIII i fins a mitjan XIX. Avui, el repte per a aquells qui llegeixin les Memòries militars del capità George Carleton és igual d’apassionant: destriar quins grams de ficció pura s’amaguen en l’escrit de Defoe. O decidir què hi ha de cert en la peripècia vital del protagonista durant els vuit anys que es passeja per la península. De l’autèntic George Carleton se sap que fou jutjat l’any 1700, que tenia dos fills i una filla, i que va testar l’any 1730, però és difícil precisar si va conèixer personalment el novel·lista i li va relatar les seves aventures o si, per la raó que fos, Defoe va escollir el seu nom a l’atzar, d’entre tants altres oficials, per donar la seva versió sobre una època i uns conflictes que havia ajudat a popularitzar quan feia de periodista.

Ara bé, les Memòries militars van força més enllà d’un repàs a unes quantes batalles i anècdotes militars que el protagonista viu de primera mà. Es tracta, sobretot, del relat d’un viatger, un gènere que havia començat a prendre força des del final del segle XVII, quan va popularitzar-se el Grand Tour entre els joves de les classes benestants angleses. La península Ibèrica solia quedar-ne fora, ja que l’interès el centraven França i Itàlia, però d’Espanya i Portugal també van aparèixer-ne alguns volums. Això sí: cap dels seus autors hi havia estat mai. Vet aquí l’avantatge que tenia Defoe, que de jove havia fet de comerciant de calceteria, de productes de llana i de vi, i sí que en coneixia alguns dels ports més importants. De manera que es pot suposar que l’escriptor, que fregava la setantena quan va posar-se a redactar aquesta obra, va voler llegar als seus contemporanis una visió sobre uns països poc i mal coneguts, que havien senyorejat el món en temps passats i s’havien vist immersos en una guerra terrible que els havia abocat a la decadència actual. O potser el que ve a dir Defoe, sempre amb un punt de superioritat moral, amb el retrat dels costums religiosos, la fatxenderia i la cultura dels espanyols, és que, per força, havien d’acabar subjugats per la grandesa de la civilització britànica. I per a tal propòsit se serveix d’una mescla de gèneres ben apreciats en la seva època: les memòries, el llibre de viatges i les aventures d’un servidor de sa majestat, salpebrat amb tocs d’humor i un ampli fris històric. Per a tal projecte, l’autor va documentar-se a fons. En l’estudi preliminar de l’edició castellana del llibre (Publicacions de la Universitat d’Alacant, 2002), Virgínia León Sanz cita un bon nombre d’obres historiogràfiques que Defoe va consultar de ben segur: estudis sobre els regnats de Guillem III i la reina Anna, sobre el recorregut del comte de Peterborough durant la Guerra de Successió, i també llibres d’historiadors espanyols com Juan de Mariana i Jerónimo de Zurita. Al llarg de la narració, per tant, trobem un munt de capítols de les guerres en què va participar el capità George Carleton, de primer nivell com la pau de Nimega (1678), el setge de Barcelona del 1705 o la ja mencionada batalla d’Almansa, i altres de menors com la presa de Dénia o la caiguda de Nules; tot trufat d’incidents com una plaga de llagostes, el mal comportament de certs soldats britànics en un convent de monges i de reflexions sobre l’actitud d’oficials de tots els bàndols. I, de tant en tant, mostres d’erudició per parlar de Colom, el setge de Sagunt o don Quixot.

Tanmateix, les millors pàgines d’aquestes Memòries militars són, justament, les que s’allunyen de les campanyes bèl·liques per aprofundir en els indrets i la gent de les contrades per on passa en el seu itinerari per Catalunya, València, la Manxa, Madrid i el País Basc. Si he d’escollir un passatge, sense cap mena de dubte, destaco la descripció de Montserrat, de tots els seus eremites i la visita turística que fa al monestir, amb adoració a la Mare de Déu inclosa. Una de dues: o bé Defoe va conèixer la muntanya quan era jove i hi va fer una volta similar a la que ens narra de la mà de Carleton, o bé va veure-la de lluny i, fascinat per les formes o pel que n’hi van dir, va remoure cel i terra per trobar-ne tota mena d’informacions amb un bon luxe de detalls. Quan en marxa, escriu: «Potser sigui només l’opinió d’un heretge, però l’admiració i el fervor que m’acompanyaven d’ermita en ermita es van anar esllanguint fins a desaparèixer entre les boires del fanatisme i de la superstició quan vaig arribar a baix».

Més enllà de tots els llibres que consultés, el testimoniatge de l’autor queda fora de tot dubte quan parla de la bellesa de les dones valencianes, la varietat extraordinària de fruites i flors, les corrides de toros o la brutícia dels carrers de Madrid i el costum d’abocar la merda al carrer a certa hora del matí. Però on aprofundeix més en el tarannà hispànic és en el factor religiós. La narració vivíssima d’una processó amb penitents que s’autoflagel·len, les oracions de l’àngelus que aturen la vida tres cops al dia (fins i tot les representacions teatrals!) i l’omnipresència de la Inquisició i els seus informants són detalls que desconcerten tant el protestant Carleton-Defoe, com el lector d’avui en dia, que se sentirà en la pell del britànic protagonista, transportat a un món delirant. Detalls, aquests, ben mesclats amb l’hagiografia constant del general Peterborough i d’una filiació, clara però crítica, al bàndol autriacista, que el duu tant a culpar l’emperador de l’estratègia militar dels aliats com a deplorar la mort del príncep Jordi de Hessen-Darmstadt, durant l’assalt de Montjuïc, per un error gairebé còmic en la interpretació dels senyals que els soldats filipista fan dels barrets —vet aquí un d’aquells episodis en què és lícit preguntar-se si el novel·lista inventa o si posseeix una informació precisa que el pas del temps ha esborrat.

Enmig d’aquest calidoscopi de sensacions i dades, però, la que brilla i es fa palesa en tot moment és la raó britànica, la del qui no es casa amb ningú i segueix el camí del mig: «Tanmateix, tots dos monarques s’han mostrat desagraïts envers els instruments que el Totpoderós va fer servir perquè assolissin els seus trons, ja que l’un no hauria estat rei d’Espanya sense l’ajut de França, i l’altre no hauria estat emperador sense el d’Anglaterra». Ni amb els uns ni amb els altres, sinó tot el contrari. A les Memòries militars del capità George Carleton, el pare de la novel·la anglesa té a favor la distància que el temps li ha atorgat respecte els fets viscuts i, per tant, la comprensió d’un moment històric crucial per al futur d’Anglaterra. I en la seva darrera obra, convençut que per persuadir el públic calia aparcar la ficció, Defoe es disfressa d’oficial existent i viu la seva aventura de la Guerra de Successió entre mitjan 1705 i el març del 1713, quan el capità Carleton arriba a Saint-Jean-de-Luz per embarcar-se cap a Dover. La guerra s’havia acabat. En aquells dies les potències ja seien a Utrecht i els combats que quedaven eren serrells que, per a un britànic, no tenien cap mena d’importància.

Els catalans serien els grans vençuts d’aquell conflicte, victus (com ha titulat Albert Sánchez Piñol); els anglesos, amb Defoe i Carleton al capdavant, si bé no van vèncer al camp de batalla, en van sortir victoriosos, victor.

ÀNGEL CASALS

ARNAU CÒNSUL





PRÒLEG


Un comentari de la Vida de Johnson de Boswell remet a aquestes Memòries com el millor relat dels fets d’armes del comte de Peterborough:

«El millor relat de l’actuació de Lord Peterborough, que jo sàpiga, és el de les Memòries del capità Carleton. Carleton era fill d’un oficial que s’havia distingit al setge de Derry.[1] Era oficial i, cosa rara en aquella època, tenia coneixements d’enginyeria». Johnson va dir que no havia sentit a parlar mai d’aquest llibre. Lord Elliot en tenia un exemplar a Port Elliot, però després de moltes indagacions, en va aconseguir un altre a Londres i el va enviar a Johnson. Aquest va dir a Sir Joshua Reynolds que estava a punt de ficar-se al llit quan havia rebut el llibre, que li havia agradat tant que s’havia estat assegut llegint-lo fins al final, i li havia trobat un aire de veracitat tal que no dubtava que fos autèntic, i va afegir, amb un somriure, al·ludint a la recent concessió de la dignitat de par del regne a Lord Elliot: «No hauria cregut mai que un jove par em pogués parlar d’un llibre d’història d’Anglaterra que jo no conegués».

És probable que un breu esbós de la vida d’aquest cèlebre general no sigui una mala introducció per a un volum que té com a mèrit principal el relat de les seves glorioses victòries.

Charles Mordaunt, que posteriorment seria comte de Peterborough, va néixer el 1658, i el juny del 1675 va heretar el títol de Lord Mordaunt i les propietats de la seva família. Es va formar a l’armada, i de jove va servir a les ordres dels almiralls Torrington i Narborough al Mediterrani. El 1680 va acompanyar el comte de Plymouth en l’expedició de Tànger, on es va distingir en combat contra els moros.

Durant el regnat de Jaume II, a la Cambra dels Lords, Lord Mordaunt es va oposar a la derogació de la legislació que excloïa els catòlics dels càrrecs públics, amb la qual cosa es va enfrontar amb la cort, i per això va obtenir permís per posar-se al servei dels holandesos. Segons Burnet, un cop a Holanda, Mordaunt va ser un dels consellers més agosarats del príncep d’Orange en la seva gran campanya. Però el fred i reflexiu príncep era capaç de veure les dificultats que l’ardent i entusiasta Mordaunt passava per alt; i, encara que el príncep va recórrer als seus serveis durant la revolució del 1688, no sembla que confiés plenament en un caràcter tan oposat al seu. Malgrat tot, Mordaunt va veure recompensat el seu zel, i el 1688 va esdevenir comte de Monmouth, Lord de l’Alcova Reial i comissionat en cap del Tresor, càrrec en què no va durar gaire. Va acompanyar el rei Guillem en la campanya del 1692 i el 1697, en morir el seu oncle Henry, segon comte de Peterborough, va accedir al títol al qual atorgaria tanta distinció.

Durant el primer any de regnat de la reina Anna, el comte de Peterborough va estar a punt d’anar a Jamaica com a governador general, però al final el nomenament no es va produir. En canvi, el 1705 el van fer general i comandant en cap de les tropes enviades a Espanya, amb l’esplèndida i gairebé romàntica missió de situar Carles d’Àustria al tron del reialme. Els prodigis que va obrar en el seu càrrec no es troben enlloc descrits amb tant de detall com a les senzilles pàgines de Carleton.[2] Barcelona la van conquerir un grapat d’homes, i després van obligar a aixecar-ne el setge a un poderós enemic, al qual Peterborough va posar en fuga, i que va deixar enrere artilleria, municions, queviures i provisions, a més de tots els seus homes ferits i malalts. Va fer retrocedir fins a expulsar-lo d’Espanya al duc d’Anjou, amb el seu exèrcit de vint-i-cinc mil francesos, mentre que les seves pròpies forces no van arribar mai ni a la meitat d’aquesta xifra. Tots els obstacles s’aplanaven davant les energies creatives del seu geni. Condemnat, per culpa de la fàtua estupidesa de l’arxiduc Carles i de la secreta enveja dels seus enemics d’Anglaterra, a dirigir una perillosa expedició en un país hostil a la seva causa, sense subministraments, provisions, artilleria, reforços ni diners, va suplir totes aquestes mancances, de la primera a l’última. Va conquerir ciutats emmurallades amb regiments de dragons i va assaltar les arques dels banquers de Gènova sense oferir-los garanties. Es va apoderar de Catalunya i dels regnes de València, Aragó i Mallorca, a més d’una part de Múrcia i de Castella, i així va permetre que el comte de Galway marxés sobre Madrid sense cap contratemps. I la seva habilitat a l’hora de guanyar-se els natius estava a l’altura dels seus èxits militars. Amb la intuïció d’un virtuós i la prudència d’un savi, reprimia els excessos de les seves tropes, respectava la religió, les lleis i fins i tot els prejudicis dels espanyols i, tot i ser un heretge, es va fer més popular entre ells que el príncep catòlic a qui intentava situar al tron. Però, com va dir Jonathan Swift amb contundència, «l’únic general que, amb una actuació i una fortuna gairebé miraculoses, va estar a punt de posar a les nostres mans el regne d’Espanya, va quedar del tot abandonat, a la mercè de les enveges dels seus rivals, decebut pels capricis d’un príncep jove i inexpert a qui manipulaven els seus rapaços ministres alemanys, i finalment obligat a tornar de mala gana»[3]. Seria massa complicat intentar esbrinar les causes d’aquesta estranya decisió. Un motiu evident és que el tarannà de Peterborough era massa canviant i voluble i que les seves missives feien ostentació d’una agudesa excessiva per a un general; una vulgar objecció que, amb la seva obtusa malícia, plantegen els esperits vulgars contra aquells a qui veuen realitzar amb facilitat i lleugeresa les mateixes tasques que a ells els costen angoixes i suors, si és que les arriben a acomplir. És un error força estès creure a priori que no pot estar bé allò que s’ha fet en menys temps del que preveia la persona que ho ha de valorar. També hi ha una certa dosi d’hipocresia en els assumptes civils, militars i religiosos, que han de procurar mantenir els qui, no contents amb el compliment del seu deure, vulguin que els altres parlin bé d’ells. A la falta d’una personalitat seriosa, formal i severa, de les que no admeten lleugereses en l’exercici dels càrrecs, però, sobretot, a l’enveja que van provocar els èxits del comte de Peterborough, hem d’atribuir que els fessin tornar d’Espanya quan es trobava en plena ratxa victoriosa. El comandament de les tropes es va transferir al comte de Galway, un soldat de soca-rel, deien; un general prudent, assenyat i ferm, que, amb tota la decència, el decòrum i el respecte estricte a la disciplina militar, va perdre la batalla d’Almansa i a continuació va enfonsar del tot l’expedició a Espanya.

El juny del 1710-1711, la Cambra dels Lords va agrair al comte de Peterborough els serveis prestats a Espanya, i el canceller va expressar la seva gratitud amb aquestes significatives paraules: «Si s’haguessin seguit els savis consells de la vostra senyoria, sobretot les recomanacions que vau fer al consell de guerra celebrat a València, en la campanya següent, la fatídica batalla d’Almansa i els grandíssims desastres que des d’aleshores hem sofert a Espanya no s’haurien produït, i el setge de Toló hauria pogut tenir un final feliç».

Durant els anys 1710 i 1711, el comte va participar en ambaixades a Torí i altres corts italianes, i, finalment, a Viena. Va tornar de la capital alemanya tan ràpidament que no el va poder seguir cap dels seus criats, que anaven quedant dispersos per poblacions diverses a mesura que el comte els deixava enrere. En aquesta mateixa ocasió, va avançar alguns dels missatgers que havia enviat amb l’anunci dels seus moviments. També aleshores, Swift va rebre una carta del comte enviada des de Hannover, però demanant-li que li enviés resposta a la seva casa de camp a Anglaterra.[4] De fet, la singular rapidesa amb què viatjava Peterborough és el tema d’uns versos escrits cap a aquelles dates pel mateix Swift i dedicats a ell:

Mordanto sona als clarins de la fama

i la cristiandat les gestes en proclama

amb el seu nom imprès sota l’estampa.

Viatja més de pressa que el correu,

fins a la mitjanit amb el seu hoste seu

parlant d’afers polítics, brinda i beu.

Coneix tots els monarques que a Europa regnen,

d’un lloc a un altre salta com espurna en foguera;

ell no viatja pas: va a la carrera.

Amb la gaseta de París a la mà

Mordanto arriba avui, ningú no l’acompanya:

tot just fa una setmana que va sortir d’Espanya.

Arriba un missatger regalimant suor

buscant Mordanto a Madrid, però no:

ja fa set dies que va tocar pirandó.

L’endemà el pregoner fa sonar la corneta

pels carrers de Dover, de matí d’horeta:

Mordanto de Liorna tot just aterra.

Mordanto va al galop en solitari,

deixant enrere de seguidors tot un rosari:

l’un s’ha trencat la sella, l’altre l’ossari.

En cos i ment igual d’actiu,

ha retornat sa, bo i viu,

només li falta un xic de voraviu.

La seva aparença és d’esquelet

de magre cos i d’energia ple.

Si fos més gros, no l’ajudaria en res.

És tan meravellosa la seva promptitud

que en el moment més insospitat

ja el tens al teu costat com un aparegut.

La seva estrella brilla en tota empresa:

al Parlament ardit, ferotge en guerra,

un llop al mar, un general en terra:

D’actes heroics des de molt curta edat,

no té equivalent en cap modern relat,

tret del rei de Suècia, com ell, Carles, anomenat.[5]



El 1711, les presses del comte de Peterborough segurament es devien al seu interès en el debut públic obert sobre la continuació de la guerra amb França. Va exposar els seus arguments a favor amb una gran habilitat, però sense èxit. Tot i que, en principi, era un whig convençut, la majoria de figures del seu partit li eren hostils, cosa que despertava les lògiques simpaties dels tories. Després de tornar a Anglaterra, li van atorgar el comandament de la Reial Guàrdia Muntada i la distinció de l’orde de la Garrotena, en què va ingressar el 4 d’agost de 1713. El novembre següent, trobem el comte com a ambaixador plenipotenciari britànic davant del rei de Sicília i altres monarques italians, i el març de 1713-1714, va ser governador de Menorca.

Durant els regnats de Jordi I i Jordi II, el comte va ser el comandant general de les forces marítimes de Gran Bretanya.

L’octubre del 1735, va creure convenient per a la seva salut embarcar-se cap a Lisboa; «de cos», manllevant les paraules de Pope, «més fatigat que ningú, però més viu que ningú d’ànima». Li van practicar una incisió a la bufeta per una obstrucció del conducte urinari, i, immediatament després d’aquesta cruenta operació, va agafar el cotxe per anar ni més ni menys que de Bristol a Southampton, «com un home», diu el mateix poeta, «decidit a no viure ni morir com qualsevol altre mortal». Va expirar camí de Lisboa, el 25 d’octubre de 1735, als setanta-set anys.

El comte de Peterborough es va casar dues vegades i va deixar dos fills i una filla del seu primer matrimoni.

Als seus dots de general i diplomàtic, aquest home formidable hi afegia els propis d’un amant de la literatura. Va tractar amb tots els intel·lectuals de l’època de la reina Anna, era un poeta brillant, i les seves cartes a la família són més llegidores que les de Gay, Arbuthnot, Swift i Pope. Amb aquest últim, van ser íntims, fins al punt que Pope es vantava que

El llamp que abans colpia a Ibèria les tropes enemigues

m’ajuda a plantar l’hort i a esporgar les vinyes,

o bé a sotmetre el geni d’aquesta enterca plana

tan de pressa com va conquerir Espanya.



A Pope, Peterborough li va llegar en el seu llit de mort el rellotge que li havia regalat el rei de Sardenya, perquè així, va dir, el seu amic tingués alguna cosa que el fes pensar en ell cada dia.

El cos on s’allotjaven totes aquestes magnífiques qualitats era prim, menut, sec i ideal per suportar l’etern tragí que li imposava el seu inquiet estadant. Els famosos versos de Dryden es podrien aplicar perfectament al comte de Peterborough:

Un esperit ardent que, buscant sortir,

el cos pigmeu va consumir,

remodelant el fang original.



Tenia la cara prima —si ens hem de guiar pel gravat que figura a les Lives del Dr. Birch— i mirada viva i penetrant. Així era Charles, comte de Peterborough, un d’aquells fenòmens que produeix la naturalesa en el decurs dels segles per ensenyar als homes corrents el que és capaç de fer quan se sent generosa.

A aquest breu esbós de la trajectòria del protagonista d’aquestes Memòries, als editors els hauria agradat afegir-hi alguns detalls sobre l’autor, però són incapaços de dir res més sobre el tema a part del que es pot deduir de la mateixa obra i del seu prefaci original. És evident que el capità George Carleton era un d’aquests homes que escullen el camí de les armes, no per satisfer uns hàbits indolents o llicenciosos, sinó per un sentit del deure que s’hauria d’inculcar a tots aquells a qui la nació confia la seva glòria i les vides dels seus compatriotes. Recorre l’obra un fil de serena i madura reflexió que revela un autor habituat a situacions de perill i que ha pensat sovint en la mort. Pels seus estudis de matemàtiques i enginyeria militar, els seus comentaris en aquestes matèries, que solen estar tenyits d’una discreta modèstia, són dignes de consideració. Té un estil planer, propi d’un soldat, sense pretensions ni filigranes, tot i que, en narrar esdeveniments tan importants, la seva mateixa senzillesa li atorga l’adequada dignitat. De la sort que va córrer l’autor després de quedar lliure del seu captiveri a Espanya, no en sabem res, però podem deduir d’alguns passatges de les seves Memòries que no va estar en consonància amb els seus mèrits. Així, si bé esperem que al nostre actual exèrcit hi hagi molts personatges tan reflexius, madurs i conscients com Carleton, els desitgem de tot cor que tinguin millor sort.

SIR WALTER SCOTT





EL CAPITÀ CARLETON





Memòries militars del capità George Carleton, des de la guerra d’Holanda del 1672, en què va servir, fins a la signatura de la pau d’Utrecht el 1713.

On es descriuen alguns dels fets més notables que van tenir lloc, al mar i a terra, durant els regnats de Carles II i Jaume II, i que fins ara havien passat per alt els autors que han estudiat l’època.

Junt amb una narració acurada de la guerra d’Espanya, i una descripció en detall dels diversos indrets on va viure l’autor: ciutats, viles i regions; els seus costums, tarannà, etc. A més d’observacions sobre el caràcter dels espanyols (que el van retenir presoner durant uns quants anys), els seus monestirs i convents (sobretot l’esplèndida abadia de Montserrat) i els seus espectacles públics, particularment les famoses curses de braus.

A Londres, impremta d’E. Symon, al costat del Royal Exchange, Corhill; MDCCXXVIII.





Al molt honorable Lord Spencer, comte de Wilmington, cavaller de l’orde de Bath i membre del Consell de Sa Majestat


Vaig tenir la sort, milord, de canviar la companyia de les muses per la de Mart en la meva joventut, i prou que me’n penedeixo, tenint en compte l’escàs profit que en vaig treure. Però perquè això no s’atribueixi a la meva falta de mèrits, he escrit aquestes memòries: que sigui el món qui els jutgi. No contenen històries inventades ni floritures retòriques perquè la veritat pura i simple és el que més convé al caràcter d’un vell soldat. Ara bé, malgrat els mèrits que puguin tenir, sense l’empara d’un noble protector, algú podria creure que a aquestes memòries els manca valor.

És per això, milord, que us les ofereixo; a vós, que tant us heu distingit i que tant heu fet brillar la vostra saviesa entre els representants de la Gran Bretanya, que les edats futures us lloaran per sempre. Així, si us digneu a ser el mecenes d’aquestes memòries, el vostre nom els servirà d’aval suficient.

Em tinc per un vell soldat, i la meva família em tracta de cavaller; i tanmateix, he vist la Fortuna afavorir-ne a molts sense saber per què ells havien de ser tan feliços i jo tan desgraciat. No deixeu, però, que això us impedeixi acollir les meves memòries sota la vostra protecció, ja que els infeliços només poden rebre el favor dels qui estan dotats d’ànimes generoses.

Permeteu-me, milord, felicitar-vos per la sort que ningú de cap partit (en aquesta època de descontentament) us hagi pogut retreure mai res. La vostra família ha donat herois que han defensat reis malferits; i vós, quan calia, heu donat suport amb igual noblesa a la causa de la llibertat.

Milord,

El vostre obedientíssim,

fidel i humil servidor,

G. CARLETON





Al lector


L’autor d’aquestes memòries va començar de molt jove a destacar en el terreny militar; si no, no hauria pogut presenciar combats tan diversos al mar i a terra. Després de l’última guerra d’Holanda, se’n va anar a Flandes, on no tan sols va servir a les ordres de sa altesa el príncep d’Orange quan aquest era el comandant en cap de les forces holandeses, sinó també mentre fou rei de la Gran Bretanya. La majoria dels fets i les circumstàncies notables de l’època apareixen a la primera part d’aquest llibre.

L’any 1705, el regiment en què servia de capità va rebre ordre d’embarcar-se cap a les Antilles; i com que no volia anar-hi, va acceptar canviar el seu lloc pel d’un capità de mitja paga i, gràcies a la recomanació del difunt Lord Cutts per al comte de Peterborough, va acompanyar a aquest en la noble expedició a Espanya.

Quan les forces comandades pel comte van desembarcar prop de Barcelona, molts creien impossible assetjar la ciutat, no tan sols per falta d’enginyers amb experiència, sinó perquè els assetjats eren més nombrosos que els assetjadors. Però el coratge del valent comte va superar aquestes dificultats i el setge es va resoldre feliçment.

Com que el nostre autor, gràcies als molts anys de servei, havia adquirit certs coneixements pràctics d’enginyeria, i en vista de la falta que els feien els enginyers, va poder actuar com a tal, i això li va donar l’oportunitat de presenciar l’actuació del comte i, per tant d’exposar-la en aquestes memòries.

Potser no sigui sobrer afegir que l’autor d’aquestes memòries va néixer a Ewelme (Oxfordshire), en el si d’una antiga i honorable família. Lord Dudley Carleton, que fou secretari d’Estat del rei Carles I, era el seu oncle avi; i durant el regnat del mateix monarca, el seu pare va ser legat a la cort de Madrid, mentre que el seu oncle, Sir Dudley Carleton, era ambaixador a les Províncies d’Holanda; tots ells eren homes respectats en aquells dies per les seves facultats i la seva lleialtat.





Les memòries militars d’un oficial anglès


L’any 1672, després de la declaració de guerra a Holanda, entre la petita i la gran noblesa es considerava una deshonra no acudir en suport del duc de York, a qui havien nomenat almirall de la flota. Jo, que llavors tenia uns vint anys, em vaig enrolar amb molts d’altres com a voluntari a la nau London, que comandava Sir Edward Sprage, vicealmirall de l’esquadra principal.

La flota va salpar de l’estuari del Tàmesi cap al principi de maig per unir-se a la flota francesa, que estava ancorada a St. Hellen’s Road i comandada pel comte d’Estrée. Ens va anar d’un pèl, perquè De Ruyter, l’almirall de la flota holandesa, que s’havia assabentat de les nostres intencions, ens esperava per interceptar-nos a la boca de l’estuari. Per sort, gràcies a una boira molt espessa, vam arribar a Dover abans que De Ruyter se n’adonés, i vam avortar els seus plans, de manera que l’únic que va aconseguir va ser capturar una nau auxiliar.

Al cap d’un o dos dies d’haver-se unit les flotes d’Anglaterra i França, vam posar proa a la costa d’Holanda, on aviat vam albirar la seva flota. Entre ells i nosaltres hi havia un banc de sorra anomenat el Cavalcador, i els holandesos semblaven disposats a esperar des d’allí que els ataquéssim. Però com que la fragata Charles havia naufragat en aquell banc en la guerra anterior i les nostres naus eren de més calat que les de l’enemic, el combat ens hauria resultat molt perjudicial. Per això es va decidir en consell de guerra defugir el combat de moment i posar rumb a Solebay, i així es va fer.

No feia més de quatre o cinc dies que érem a Solebay quan De Ruyter se’n va assabentar i va donar ordre a la flota que ens hi vinguessin a sorprendre; i ho haurien aconseguit si haguessin tingut ni que fos un bri de vent a favor. Però, malgrat que van desplegar totes les veles dels seus vaixells, corria tan poc aire que vam poder veure que la seva flota se’ns acostava molt abans de tenir-los a sobre. Tot i així, als nostres almiralls els va costar prou disposar les naus en ordre de combat per rebre l’enemic.

Eren prop de les quatre de la matinada del 28 de maig, dimarts de la setmana de Pentecosta, quan els vam albirar; cap a les vuit del matí del mateix dia, l’esquadra del contraalmirall, comandada pel comte de Sandwich, va entaular combat amb l’almirall Van Ghent, comandant de l’esquadra d’Amsterdam; i cap a les nou el combat ja era general. Les hostilitats van durar fins a les deu de la nit, amb la mateixa fúria per tots dos bàndols, sense comptar-hi, però, els francesos, que semblaven mirar-s’ho com a espectadors en lloc de participar-hi, poc disposats a prendre l’ofensiva perquè no l’emprenguessin amb ells.

En el curs de la batalla, l’almirall de la flota anglesa va veure com quedaven fora de combat successivament les dues naus en què es trobava, de manera que a les quatre de la tarda va haver de canviar de vaixell per tercer cop, aquesta vegada a bord del London, on es va quedar fins l’endemà que acabés el combat. Doncs bé, així que va pujar al London, que era el vaixell on jo em trobava, i un cop hissada la insígnia de l’almirall, va ser com si De Ruyter i la seva esquadra redoblessin el foc damunt nostre, decidits a fer-nos saltar de l’aigua. Malgrat tot, el duc de York es va estar sempre a l’alcàsser, i mentre un eixam de bales li brunzia al voltant, ell es fregava les mans i cridava: «Sprage, Sprage, encara ens segueixen». Lamento molt que més endavant l’opinió general sobre el valor d’aquest dissortat príncep no li fos favorable, però no puc deixar de fer justícia a la seva memòria en narrar uns fets que vaig presenciar amb els meus ulls, i dic que si la intrepidesa i la impertorbabilitat es consideren elements del coratge, no hi va haver ningú a la flota més digne del qualificatiu de coratjós i que es portés amb més gallardia que ell.

Els anglesos vam perdre el vaixell Royal James, que comandava el comte de Sandwich, que pels volts de les dotze —després dels esforços titànics dels seus mariners per apartar-lo de dues canoneres holandeses que se li havien enganxat, l’una de través i l’altra, per la mura d’estribord—, es va incendiar, va esclatar i es va enfonsar, i amb ell moltíssims valents soldats i mariners, entre d’altres, el mateix comte, de qui voldria afegir que, en la travessia de Harwich a Brielle, al cap d’un o dos anys, el capità del paquebot em va dir que, en observar un gran estol de gavines que planava sobre una zona concreta del mar, va donar ordre de posar-hi proa; i allí van descobrir un cadàver, que els mariners volien tornar al mar, ja que creien que devia ser el d’un holandès, però el capità el va conservar a bord i va resultar que era el del comte de Sandwich. Li van trobar al damunt vint o trenta guinees, algunes peces de plata i un rellotge d’or. Quan van tornar-ho tot a la seva esposa, aquesta es va quedar el rellotge, però els va recompensar per la seva honradesa amb l’or i la plata.

Aquest va ser l’únic vaixell que vam perdre els anglesos en aquesta llarga batalla, ja que, si bé ens van capturar el Katherine, junt amb el seu capità, Sir John Chicheley, els mariners anglesos, quan se’ls en va presentar l’ocasió, es van apoderar dels holandesos que els vigilaven i van tornar el vaixell a la nostra flota, amb tots els holandesos com a presoners. I per tot plegat van ser degudament recompensats. Es tracta del mateix vaixell que el comte de Mulgrave (que esdevingué duc de Buckingham) havia comandat durant la batalla i que s’ha fet pintar a la seva residència londinenca de St. James’s Park.

No voldria oblidar un fet notable que va passar en aquest vaixell. Hi havia un cavaller a bord, un voluntari, amo d’una magnífica finca, anomenat Hodge Vaughan. Aquesta persona, al principi de la batalla, va resultar ferida de gravetat, però enmig de la confusió de la lluita, ningú no el podia atendre, de manera que el van dur a un lloc apartat, a la bodega. A bord de la nau hi havia uns porcs que el mariner que se’n cuidava no havia alimentat, i, famolencs com estaven, van trobar el ferit i se li van abraonar al damunt i el van devorar de viu en viu fins als ossos, que, acabada la batalla i recuperada la nau, va ser tot el que en van poder trobar.

Un altre fet menys explicable és el que li va passar a un voluntari que anava a bord del mateix vaixell que jo. Era conegut pel seu valor, en el sentit més habitual del terme, ja que mai no li havia fallat l’espasa en cap dels molts duels en què s’havia batut. Però, malgrat el coratge demostrat a terra ferma, al mar, en canvi, sempre que li brunzien les bales sobre el cap o l’incomodaven de qualsevol altra manera, marxava corrents de coberta i es refugiava a la bodega. Al principi, li ho van retreure amb discreció, però en haver-se comportat així repetidament, la gent se’n reia i el menyspreava; i ell, en adonar-se’n, va demanar, per demostrar el seu valor, que el lliguessin al pal major. De totes maneres, encara que li ho haguessin concedit, no sé fins a quin punt hauria servit per demostrar la seva vàlua, perquè estant lligat de manera que no pogués fugir res no fa pensar que no hagués mostrat la mateixa covardia si no li ho haguessin impedit. Hi ha una presència d’ànim de la qual em sembla que pocs d’aquests cavallers duelistes estan dotats. L’autèntic coratge no pot procedir del que Sir Walter Raleigh anomena amb molta agudesa l’art o la filosofia de la lluita. No! Ha de ser una qüestió de principis, amb la mateixa solidesa que un dogma de fe, com podran comprovar els artistes de l’homicidi si reflexionen amb un xic de tranquil·litat i em contesten la pregunta de per què algú que tant de perill havia corregut en els seus duels a espasa s’espantava de manera tan vergonyosa amb el xiulet de les bales de canó.

Aquesta és la llista de tots els cavallers anglesos que van perdre la vida, que jo recordi, en aquest combat:

L’almirall comissionat Lord Cox, capità del Royal Prince, a les ordres de l’almirall; i el senyor Travanian, cavaller del duc de York; el senyor Digby, capità del Henry, segon fill del comte de Bristol; Sir Fletchvile Hollis, capità del Cambridge, que havia perdut un braç en la guerra anterior i en aquesta, la vida; el capità Saddleton, del Dartmouth; Lord Maidstone, fill del comte de Winchelsea, voluntari a bord del Charles, a les ordres de Sir John Harman, vicealmirall de l’esquadra principal.

Sir Philip Carteret, el senyor Herbert, el senyor Cotterel, el senyor Peyton, el senyor Gose, i molts altres cavallers de qui desconec el nom, van perdre la vida al costat del comte de Sandwich a bord del Royal James; el senyor Vaughan, a bord del Katherine, a les ordres de Sir John Chicheley.

En aquesta batalla, Sir George Rook va actuar d’alferes de navili de Sir Edward Sprage; el senyor Russel, el futur comte d’Orford, capitanejava una fragata de cinquena anomenada Phnix; el senyor Herbert, futur comte de Torrington, era el capità d’un navili de quarta anomenat Monck; Sir Harry Dutton Colt, a bord del Victory, a les ordres del comte d’Offery, és l’única persona encara viva que jo recordi que participés en aquest combat.

Però, continuant amb la narració, als holandesos els van enfonsar un navili de guerra, però tan a prop de la costa, que vaig veure’n encara un tros del pal major que sortia de l’aigua, mentre que el seu almirall Van Ghent va morir en el combat amb el comte de Sandwich. La batalla va durar catorze hores, i l’opinió general és que va ser el combat més gran que mai havien lliurat anglesos i holandesos.

No puc deixar d’esmentar una cosa que a alguns els semblarà una fotesa, però que em penso que no la veuran igual els naturalistes, que hi trobaran matèria per entretenir-s’hi amb reflexions més curioses i amb menys perill. A bord del London —on, com he dit, jo era voluntari—, hi teníem molts coloms, que el nostre capità s’estimava molt. Aquestes aus, en sentir la nostra primera canonada, es van dispersar i van fugir volant, de manera que no les vam tornar a veure durant tota la batalla. L’endemà vam tenir temporal, que va arrossegar la flota unes llegües més cap al sud del lloc on els coloms havien abandonat la nau, però al dia següent van tornar tots sans i estalvis, no en un estol, sinó en grups de quatre o cinc. En veure la sorpresa i l’admiració que el seu retorn va provocar en algunes persones del vaixell, Sir Edward Sprage els va explicar que havia portat aquests coloms de l’Índic, i que, quan en compliment de les seves ordres, es va traslladar amb els seus mariners del navili Revenge al London, tots els coloms van fer el mateix, sense que s’hagués d’amoïnar de transportar-los, i allí va ser on els vaig veure; tot plegat m’ho van confirmar molts dels tripulants. Deixo als més curiosos esbrinar l’origen d’aquesta mena d’instint.

Poc després d’aquest combat naval vaig abandonar la flota. I l’hivern següent, amb el Parlament barallat amb dos dels plenipotenciaris —Buckingham i Arlington— enviats a Holanda; molest pels prodigiosos avenços dels exèrcits de França a les Províncies Unides; i amargament queixós pel perill imminent que comportaria per a Anglaterra l’enfonsament de les províncies esmentades; per tot plegat, i per manca de les provisions necessàries, el rei Carles es va veure obligat a signar a corre-cuita la pau amb Holanda.

Aquesta pau va fer que els joves esperits generosament inflamats per la guerra naval es trobessin reduïts a una absoluta inactivitat a Anglaterra, de manera que, defugint un estil de vida que els repel·lia, van haver de buscar-ne a l’estranger un altre de més actiu i més adequat als seus ànims exaltats.

Reconec que jo era un d’aquests joves, i així, l’any 1674, vaig decidir anar a Flandes com a voluntari de l’exèrcit que comandava sa altesa reial el Príncep d’Orange. I amb aquesta fi vaig passar de Dover a Calais i vaig continuar després per Dunkerque fins a Brussel·les.

En arribar en aquesta ciutat, em van informar que l’exèrcit confederat acampava no gaire lluny de Nivelles, a l’espera d’entrar en combat en qualsevol moment amb l’enemic. La notícia em va fer accelerar la incorporació al servei actiu, per a la qual cosa havia dut cartes de recomanació adreçades a Sir Walter Vane, que llavors era general de divisió. En resposta a més preguntes meves, em vaig assabentar que l’endemà sortiria una partida de cavalleria a escortar uns carros de provisions per a l’exèrcit del comte de Montery; així, doncs, vaig fer que un sacerdot irlandès em presentés a l’oficial comandant, que de seguida em va complaure, de manera que vam arribar al campament al dia següent.





Encara no feia una hora que hi havia arribat quan es va produir un dels esdeveniments més extraordinaris de la meva vida. Vaig veure cap a llevant un núvol d’un color estrany, com polsegós, de grandària considerable, que anava tan de pressa —no empès pel vent (ja que la calma era absoluta)— que amb prou feines l’havíem vist que ja el teníem a sobre. Quan el cap del núvol va arribar al nostre campament, es va desfermar un huracà tan terrible que es va emportar enlaire totes les tendes amb gran violència, i les gorres i els barrets dels soldats es van enlairar formant un estol tan compacte que no se m’acut res amb què el pugui comparar millor que amb els vols d’estornells que se’n van dels camps cap als seus nius en fer-se fosc. Alguns arbres van quedar arrencats de soca-rel, igual que les teulades d’alguns coberts on s’allotjava el príncep van sortir volant. Això va durar prop de mitja hora, fins que el núvol va haver passat del tot, i llavors es va produir de sobte la mateixa calma total que hi havia abans que vingués el núvol. Semblava anar en direcció oest, però al cap de poc ens van dir que havia causat greus desperfectes a la gran cúpula de l’església major d’Utrecht aquell mateix dia. I, si no vaig errat, Sir William Temple s’hi refereix a les seves memòries: el va patir a Lille, de tornada del campament del príncep d’Orange, on havia estat un o dos dies abans.

Tan aviat com vaig poder, després d’això, vaig lliurar les meves cartes de recomanació a Sir Walter Vane, que va tenir la gentilesa de rebre’m al seu allotjament, i em va dir que sis o set cavallers anglesos s’havien allistat com a voluntaris a la companyia de guàrdies del príncep; i va afegir que em recomanaria tot seguit al seu coronel, el comte de Solmes. Va fer honor a la seva paraula i així fou com m’hi vaig allistar. Els sis altres cavallers eren aquests: Clavers, avui més conegut pel títol de Lord Dundee; el senyor Collier, actualment Lord Portmore; el senyor Rooke, avui general de divisió; el senyor Hales, mort fa poc, que durant molt de temps va ser el director de l’Hospital Militar de Chelsea; el senyor Venner, fill del Venner famós per haver estat un dels conspiradors de la secta de la Cinquena Monarquia; i el senyor Boyce. Els quatre primers van assolir una gran notorietat; però la fortuna no els va somriure igual a tots.

Al cap d’una setmana, es va decidir en consell de guerra avançar cap a Binche, una vila murallada que hi havia a unes quatre llegües de Nivelles, per impedir que arribessin per allí provisions al campament del príncep de Condé.

Així, doncs, el primer d’agost, dissabte, vam emprendre la marxa. I als voluntaris anglesos ens van assignar un carro de provisions. El comte de Souches, general de l’imperi, amb les tropes d’aquesta nació, comandava l’avantguarda; el gruix de les tropes eren els holandesos que tenien per comandant en cap el príncep d’Orange, mentre que els espanyols, amb alguns destacaments addicionals, a les ordres del príncep de Vaudémont, formaven la rereguarda.

Durant el nostre avanç, jo, que era en un dels destacaments de la rereguarda, vaig veure que un gran contingent de cavalleria de l’enemic se situava en una posició elevada, que vaig suposar —correctament— que era el príncep de Condé que observava l’avanç de les nostres forces. El nostre exèrcit havia de passar per molts congostos, que el príncep de Condé, amb molta astúcia, va permetre que travessessin les tropes imperials i holandeses sense cap molèstia. Però quan el príncep de Vaudémont, amb els espanyols i els nostres destacaments, creia que també li ho permetrien, Condé ens va atacar per la rereguarda i, després d’una llarga i aferrissada lluita, la nostra derrota va ser total, amb la mort al camp de batalla del marquès d’Assentar, tinent general.

Si el príncep de Condé s’hagués acontentat amb la seva bona sort en aquest encontre, la seva victòria hauria estat completa. Però va decidir avançar, mogut per la vehemència del seu caràcter (ja prou coneguda) i transportat pel seu extraordinari triomf, per obligar la resta de l’exèrcit confederat a presentar batalla. A tal fi, va situar immediatament les seves tropes entre la nostra segona línia i la línia de proveïment, de manera que aquesta quedés totalment aïllada i a mercè de l’enemic, que es va llançar al saqueig, amb l’ajuda considerable dels mateixos espanyols als quals havien derrotat i als quals no disgustava llavors compartir amb l’enemic el saqueig de les provisions dels seus amics i aliats.

Els voluntaris anglesos vam compartir l’infortuni de la resta; el vagó que els havien assignat era un dels que va interceptar l’enemic, i pel que fa a mi, ho vaig perdre tot, menys la vida, que de totes maneres vaig salvar de manera tan inexplicable com la van perdre els meus companys d’armes. Com que la línia de proveïment ja he dit que havia quedat aïllada i a mercè de l’enemic, tothom va intentar fugir-ne travessant les línies o camps a través. I, com sol passar en situacions de confusió semblants, un intenta salvar-se a costa de la perdició dels altres. En aquest cas, els qui no podien saltar per damunt d’una tanca perquè els ho impedia algú altre situat al seu davant, l’estiraven per obrir-se pas ells, i de vegades corrien la mateixa sort a mans d’un tercer, cosa que acabava provocant la destrucció de tots plegats. Jo, que llavors em trobava en l’apogeu de les meves forces i la meva joventut, en adonar-me de la sort que havien corregut alguns dels qui tenia al davant, vaig clavar la cama esquerra sobre les espatlles d’uns que es barallaven de la manera que acabo d’explicar, i d’un salt vaig anar a parar per damunt dels seus caps i de la tanca alhora. I així no tan sols vaig salvar la vida (ja que a tots els qui no van aconseguir passar a l’altra banda els van fer xixina), sinó que vaig aconseguir arribar a un turonet, des d’on vaig tenir ocasió d’observar i anotar el desenvolupament posterior d’aquesta gloriosa batalla.

Des d’aquesta posició destacada vaig descobrir que les forces imperials, que conformaven l’avantguarda, s’havien unit al gruix de les tropes. I vaig contemplar —confesso que amb un goig gairebé inefable—, cap a les tres de la tarda, la fúria intrèpida amb què s’abatien sobre l’enemic. En resum, la totalitat dels dos exèrcits es va enfrontar i es va disputar aferrissadament la victòria fins a les onze de la nit, moment en què els francesos, que ja n’estaven més que tips, es van retirar. No obstant això, per protegir-se la retirada, van fer servir el següent estratagema: van deixar els seus focs encesos penjats de les bardisses, que, en oscil·lar en l’aire, amagaven la realitat als ulls de l’exèrcit confederat.

Al cap d’un parell d’hores, les tropes confederades van seguir l’exemple dels seus enemics i van marxar. I tot i que cap dels dos exèrcits tenia gran cosa de què presumir, com que el príncep d’Orange va ser l’últim a abandonar el camp, i els francesos havien perdut al final tot el que havien guanyat al principi, la glòria del dia li va correspondre a ell, ja que tant els confederats com els enemics estaven d’acord que havia actuat com un capità de més edat i experiència.

Van caure al camp de batalla aquell dia, segons el recompte general, no menys de divuit mil homes de cada bàndol, als quals s’han d’afegir els qui van morir de les ferides. Les pèrdues van estar força equilibrades, si bé els francesos van fer més presoners. Al príncep Waldeck el van ferir al braç, i jo n’era tan a prop que ho vaig poder veure; i el meu amic, molt plorat, Sir Walter Vane, va ser un dels morts. Jo no vaig poder presumir de cap altre senyal d’honor que una ferida al braç, tot i que l’artilleria, en passar pel congost, matés a molts dels qui es trobaven a prop meu.

El príncep de Condé (com ens van informar l’endemà) havia passat tota la nit al peu d’una tanca, embolcallat en la seva capa. I, mortificat perquè s’havien vist frustrades les seves esperances de victòria, o potser pensarós per la desgràcia que li havia ocasionat el seu caràcter abrandat, es va mostrar inconsolable durant molts dies. I així va acabar la famosa batalla de Seneffe.

De totes maneres, encara que el comú de la gent l’hagi qualificada de batalla, al meu humil parer, seria més adequat anomenar-la confusa escaramussa, perquè tot s’hi va fer per força i sense cap ordre ni pla que la fessin mereixedora del nom de batalla. I és que, com ja he dit, a pesar de gaudir d’una posició privilegiada com a observador, em resultava sovint impossible distingir un bàndol de l’altre. I això ho il·lustra d’una manera excepcional el cas del príncep d’Orange, que, empès pel seu coratge i vigor, es va trobar envoltat d’enemics, i, en adonar-se del seu error, va demostrar una singular presència d’ànim en donar les seves ordres en francès, una llengua que parlava a la perfecció. Els soldats francesos, prenent-lo per un dels seus generals, li van respondre que s’havien quedat sense pólvora, informació que va incitar el príncep a insistir en la seva ofensiva i li va servir de lliçó per mostrar-se més caut i tornar al costat de les seves tropes.

Malgrat tot, l’endemà, el príncep d’Orange va considerar més oportú marxar fins a Quarignan, un poble situat a una llegua de Mons, on es va quedar uns quants dies, fins que va rebre de Brussel·les les provisions que el seu exèrcit necessitava.





D’allí vam avançar fins a Valenciennes, on vam tornar a acampar fins que ens va arribar el material adequat per a un setge. Així que ens va arribar, el príncep va ordenar que aixequéssim el campament i va dirigir l’exèrcit cap a Ath, amb l’objectiu d’assetjar-la. Però en assabentar-se sobre la marxa que el mariscal De Humiers havia reforçat la guarnició esmentada, vam avançar directament sobre Oudenarde i de seguida la vam envoltar.

El setge es va preparar amb tanta cura i tan bé que al cap d’uns quants dies els assetjants ja estàvem a punt per a l’assalt, però el príncep de Condé ens ho va impedir acudint al seu rescat. El príncep d’Orange, d’acord amb la resolució d’un consell de guerra celebrat la nit anterior, va ordenar la retirada de les seves forces per presentar batalla; i amb aquesta finalitat, després d’escarrassar-nos tota una setmana fent valls que permetessin el pas als nostres cavalls, vam passar la nit a punt per al combat. L’endemà, esperàvem que se’ns afegís el general de l’imperi, el comte de Souches; aquest, però, va enviar unes excuses de mal pagador sobre la inadequació del terreny com a camp de batalla; i a continuació, en comptes d’unir-se a les forces del príncep, va avançar en la direcció contrària. El príncep d’Orange, amb les tropes holandeses i espanyoles, va avançar de dret cap a Gant, queixant-se públicament de la traïdoria de Souches i manifestant obertament que s’havia assabentat de la trobada entre un caputxí francès i el general esmentat, que havia tingut lloc la nit anterior. El cert és que el comte de Souches va contrariar el seu amo, l’emperador, amb la seva conducta, de manera que el comte de Sporck el va substituir immediatament com a general.

Per tot plegat, el príncep d’Orange estava tan disgustat que volia deixar l’exèrcit, però el comte de Montery el va convèncer perquè, pel bé de tots, s’hi repensés. Però com que el príncep no creia que es pogués fer res més mentre el comte de Souches encara tingués el comandament, va optar per una destinació més activa, encara que més perillosa; així, doncs, va ordenar a deu mil homes, als quals s’afegiria més endavant ell en persona, que assetgessin la ciutat de Grave.

Grave era una plaça forta de la màxima importància per als holandesos, que l’havien bloquejada des del començament de l’estiu. El príncep d’Orange va deixar l’exèrcit principal en mans del príncep Waldeck a Gant, per seguir el destacament que havia enviat a assetjar aquesta vila tan important que calia conquerir al preu que fos. En arribar-hi, les coses es van començar a moure, i com que s’hi van aplicar amb tota la fúria, poc després, els assetjats es van veure obligats a canviar el seu desdeny de l’estiu per una actitud més adequada a l’estació.

D’ençà de l’arribada del príncep d’Orange, els assetjats havien rebut bales per totes bandes, tant de canó com de morter, i Monsieur Chamilly, el governador de la plaça, al cap d’uns dies, tip d’una recepció tan calorosa, va voler capitular. Per això es van intercanviar ostatges i l’endemà es va acordar el text de la capitulació, en virtut del qual, dos dies més tard, la guarnició va abandonar la plaça a toc de tambor i amb les banderes al vent i es va dirigir a Charleroi.

Amb la captura de la ciutat (i d’aquí l’especial interès del príncep d’Orange al respecte), els francesos perdien totes les places que havien conquerit a Holanda de manera tan impressionant l’any anterior. Però hi havia un altre element que feia la rendició encara més important: els francesos, sabedors de la gran fortalesa de la plaça, hi havien dipositat tots els canons i les municions de què s’havien apoderat en la seva conquesta d’Holanda, i que no havien pogut retirar ni endur-se, amb les mínimes garanties de seguretat, després de la primera victòria de l’exèrcit del príncep.

Després de la marxa de l’enemic, el príncep va entrar a la ciutat i va ordenar immediatament que es fes una acció de gràcies per la seva feliç rendició. En acabat, va nomenar un governador, hi va deixar una guarnició prou nombrosa i se’n va tornar a l’Haia, on al cap de poc va contraure la verola. No cal ni dir la consternació que aquest fet va provocar arreu del país. Qualsevol que l’hagués vist hauria cregut que els francesos havien provocat unes inundacions encara pitjors que les del 1672. Però quan el príncep va ser fora de perill, la joia i la satisfacció dels holandesos per la seva recuperació van ser igualment inexpressables.





L’any 1675 va portar poca cosa de notable al nostre exèrcit. Els francesos, comandats pel duc d’Enghien, van assetjar Limburg. En assabentar-se’n, el príncep d’Orange va abandonar de seguida el seu magnífic campament de Bertem, prop de Lovaina, per anar a aixecar el setge. Però quan ja érem en plena marxa i havíem arribat a Roermond, ens van comunicar que la plaça s’havia rendit el dia abans. En sentir-ho, el príncep, després d’una breu pausa, va fer que el seu migrat exèrcit (que no tenia més de trenta mil homes) tornés a Brabant. I durant la resta de l’any ja no va passar res més digne d’atenció.

L’any 1676, el príncep d’Orange, d’acord amb els espanyols, va decidir posar setge a la important ciutat de Maastricht (l’única població de les Províncies Unides que encara era en mans dels francesos). Amb aquest objectiu, va encerclar la ciutat a mitjan juny un exèrcit de vint mil homes, comandat per sa altesa, el príncep de Waldeck, mentre que el gruix de les tropes proporcionava cobertura als assetjants. Va passar un cert temps abans que ens arribés l’artilleria pesada que esperàvem, procedent d’Holanda, per la via del Mosa, i això va provocar la burla de Monsieur Calvo, el governador de la plaça, a la qual es va respondre amb igual enginy. Així, el governador, a través d’un missatger, va manifestar la seva consternació en assabentar-se que ens havíem hagut d’empenyorar el canó a canvi de pa de munició. I li van replicar que confiàvem poder-li fer tastar, al cap d’uns dies, alguns d’aquests pans, que faríem caure en abundància sobre la ciutat. Recordo una altra broma que es van fer, pocs dies més tard, entre el ringravi i l’esmentat Calvo. El ringravi li va dir que esperava poder saludar l’amiga del governador abans de tres setmanes dins els murs de la ciutat. Calvo va contestar que li donaria permís per cobrir-la de petons si ho aconseguia abans de tres mesos.

Però amb l’arribada, per fi, de l’artilleria que feia tant que esperàvem, vam passar de bromes a veres. Vam cavar trinxeres de seguida cap al bastió del Delfí i hi vam apuntar una pila de canons per obrir-hi bretxa; jo mateix vaig provar dues vegades, en va, de facilitar aquella àrdua empresa. Però no vam trigar gaire a obrir una bretxa prou ampla, i de seguida ens van ordenar que passéssim a l’assalt.

L’assalt es va organitzar de la manera següent: dos sergents amb vint granaders; un capità amb cinquanta homes, entre els quals em comptava jo; un escamot amb sacs de llana i, al seu darrere, dos capitans amb cent homes; mentrestant, els soldats de les trinxeres havien d’estar a punt per donar-los el suport que els calgués.

Un cop ens van donar el senyal, vam sortir de les trinxeres. Havíem de córrer un centenar de passes fins a arribar a la bretxa, que vam escalar no sense dificultats i pèrdues. Mentrestant, totes les nostres bateries disparaven alhora per donar-nos cobertura i afavorir els nostres plans. Quan ens vam haver apoderat del bastió, l’enemic ens va disparar furiosament amb els seus morters des d’una tàpia, i entre aquest foc i el de les seves granades de mà, vam perdre més homes que en l’assalt en si.

Però ja ens hauria estat bé si aquí se’ns hagués acabat la mala sort, perquè, com si el desastre hagués de ser el necessari contrapès de l’èxit, aviat vam perdre tot el que havíem guanyat per culpa d’un accident lleu en aparença, però molt estrany. Com que nosaltres no teníem les pales que utilitzaven els nostres enemics per llançar les seves granades de mà a certa distància, un dels nostres soldats, que volia llançar-ne una per sobre de la muralla amb la intenció que caigués sobre els enemics que hi havia a la contraescarpa, va tenir la desgràcia de fallar, i la granada va caure al nostre costat de la muralla, molt a prop de qui l’havia llançada. Aquest va fer un bot per salvar-se, igual que altres que també van veure caure la granada, però els qui no sabien què passava van ser presa de la confusió i, creient que els venia a sobre un perill més gran del que era el cas, es van deixar endur pel pànic i van córrer a veure qui abandonava abans el bastió per posar-se en lloc segur, caient en una deshonra veritable en fugir d’un mal imaginari. Així va ser com el bastió, que s’havia conquerit de manera tan heroica, es va abandonar amb tanta descurança, i a sobre, amb la pèrdua de gairebé tants homes en la retirada com els morts en l’assalt; en definitiva, l’enemic victoriós en va tornar a prendre possessió.

Entre els morts del nostre bàndol en aquest combat hi havia un alferes del regiment de Sir John Fenwick, i, com a recompensa pels meus serveis, em van atorgar el seu lloc.

Al cap d’uns dies, van decidir que tornéssim a assaltar el mateix bastió. Per dur a terme el nou atac, van formar un destacament amb membres dels tres regiments anglesos i el regiment escocès. Comandaven els regiments anglesos Sir John Fenwick (a qui més endavant van decapitar), el coronel Ralph Widdrington i el coronel Ashley, mentre que Sir Alexander Collier, pare de l’actual Lord Portmore, comandava els escocesos. D’aquests quatre regiments, igual que la vegada anterior, en van destacar un capità, un tinent i un alferes amb cinquanta homes: el capità Anthony Barnwell, del regiment de Sir John Fenwick, que ara era també el meu capità, comandaria l’assalt.

A trenc d’alba ens vam llançar a l’assalt amb gran ímpetu, i encara que els defensors es van mostrar ferms, al final vam aconseguir l’anhelada victòria: vam capturar el bastió, i amb ell, l’oficial que en comandava la defensa, que, més en benefici propi que nostre, ens va advertir que era imminent la voladura del centre del bastió, que ell sabia del cert que estava minat. Però aquesta revelació només va servir per mantenir-nos tan ferms com vam poder a la muralla, com a mesura de precaució. Durant l’atac va perdre la vida el capità Barnwell, i jo vaig celebrar la meva nova graduació, no, com sol ser el costum, amb una disbauxa, sinó amb una bala que em va travessar la mà i amb una fractura de clavícula provocada per un cop d’alabarda.

Quan feia cosa de mitja hora que ens havíem emparat del bastió, va esclatar la mina que hi havia a sota i de la qual ens havia informat l’oficial francès; al mateix temps, l’enemic va fer una sortida i se’ns va abraonar furiosament. La mina ens va fer mal, encara que menys del previst, ja que ens l’havien descoberta, mentre que la sortida no els va anar gens bé, perquè la vam repel·lir, i vam consolidar la nostra posició, que vam mantenir durant tota la durada del setge. Però ens van tornar a sorprendre quan, al cap d’uns dies, van fer esclatar una altra mina sota la primera, o al costat mateix, amb una quantitat de granades tal que ens va provocar moltes més baixes que l’anterior. Malgrat tot, vam muntar al bastió una bateria de canons que va fer molt de mal a l’enemic.

La bretxa ara ja era practicable per a l’assalt de la ciutat, però abans d’emprendre’l, calia apoderar-se d’un hornabec molt fort, una gesta en què es van distingir en solitari els soldats holandesos, que van correspondre a la confiança que havien dipositat en ells. Així, encara que els van repel·lir dues vegades, al tercer intent se’n van sortir i es van emparar de l’hornabec, que van conservar fins a la fi del setge.

En aquesta mateixa ocasió es va ordir un altre estratagema que, per mèrits propis, hauria hagut de tenir un cert èxit, però que, demostrant la vanitat del coneixement humà, va ser un fracàs. A l’altra riba del Mosa, davant de Maastricht, hi ha la fortalesa de Wyck, a la qual està unida per un pont de pedra de sis magnífics arcs. El pla era llançar una ofensiva de distracció contra la fortalesa per atraure-hi a la seva defensa el gruix de la guarnició, que era la conseqüència lògica i esperable d’aquesta maniobra. Per participar en la falsa ofensiva, es va aparellar una gran barcassa, equipada amb barrils de pólvora i altres provisions, per situar-la sota un dels arcs centrals del pont i, un cop allí, fer que esclatés per volar el pont quan la guarnició de Maastricht estigués defensant la fortalesa: així s’impediria que tornessin a la ciutat a repel·lir la veritable ofensiva que llançaria llavors el gruix de l’exèrcit.

La maniobra de distracció contra Wyck es va dur a terme i, com era previsible, va atreure la major part de la guarnició de Maastricht en la seva defensa. La barcassa carregada de pólvora va anar riu avall, també com estava previst, però per desgràcia, abans d’arribar a l’arc central del pont, per culpa de la foscor nocturna, va encallar en uns baixos i ja no la van poder treure: els seus tripulants es van afanyar a abandonar la nau per por que els descobrissin, com efectivament va passar en fer-se de dia, i l’ardit va fracassar.

Després del fracàs de l’estratagema, es van fer de seguida els preparatius per a una ofensiva general concentrada en la bretxa de la muralla, sobretot perquè el príncep d’Orange havia rebut informes fiables que el duc de Schomberg, al capdavant de l’exèrcit francès, avançava a tota marxa per intentar aixecar el setge. Però abans de tenir-ho tot a punt per a l’assalt (encara que alguns atribuïssin el retard a una disputa entre els espanyols i els holandesos sobre a qui correspondria el domini de la ciutat, un cop presa), vam sentir en la llunyania que disparaven canons per marcar l’arribada de les tropes franceses de rescat, i això ens va forçar a retirar-nos precipitadament i, com es pot suposar, vergonyosament de la plaça, per reincorporar-nos a l’exèrcit del príncep Waldeck. Però encara ens va sorprendre més a la majoria que, en produir-se el reagrupament de les tropes, no presentéssim batalla a l’enemic. El fet que el valor del príncep, general en cap del nostre exèrcit, fos prou conegut no feia sinó afegir confusió a l’enigma, però l’opinió més estesa era que tot plegat es devia a un malentès entre els espanyols i els holandesos. I l’experiència palesa que no va ser l’única decepció provocada per problemes de comprensió.

A més del considerable nombre de soldats morts en aquesta ofensiva, hi vam perdre el valent ringravi, una pèrdua molt lamentada a causa de les seves múltiples qualitats, a més de pel fet de ser general. El coronel Ralph Widdrington i el coronel Doleman (quan encara no feia quinze dies que ocupava el lloc vacant de Widdrington) i els capitans Douglas, Barnwell i Lee van ser alguns dels anglesos morts en combat, després de portar el pes de l’ofensiva contra el bastió del Delfí.

Recordo que el príncep d’Orange va rebre un tret al braç, i, en escampar-se l’alarma entre les tropes que comandava, es va treure el barret amb el braç ferit i el va fer onejar tot somrient per demostrar-los que no corria perill. I així, amb una bravíssima defensa contra els més ferotges assaltants, es va acabar el setge de Maastricht, i amb ell, els fets notables de la campanya.





Al començament de la primavera del 1677, l’exèrcit francès, comandat pel duc d’Orleans, va assetjar simultàniament Cambrai i Saint-Omer. El príncep d’Orange estava decidit a socórrer aquesta última ciutat, i, com que la trista experiència li havia ensenyat que era inútil esperar que els altius espanyols es posessin en marxa, va aplegar totes les tropes que va poder a sou dels holandesos i, avançant a tota marxa, va decidir trencar el setge de Saint-Omer encara que fos al preu d’una batalla. En veure’l aparèixer, el duc d’Orleans, que estava al càrrec del setge, es va retirar de la plaça, però deixant els soldats justos per defensar-ne les trinxeres. El príncep es va veure obligat a fer passar les seves tropes per uns aiguamolls, i el duc, que ho sabia prou bé, el va atacar prop del Mont Cassel, abans que la meitat del seu reduït exèrcit hagués travessat els aiguamolls. La lluita va ser aferrissada, però el príncep, en veure que l’enemic era molt superior en nombre i que les seves tropes, a causa de l’estretor del terreny, no podien desplegar-se, no va tenir més remei que retirar-se, cosa que va fer de manera molt ordenada. Recordo que no tots els holandesos van complir el seu deure amb la mateixa correcció, i el príncep, en veure que un dels seus oficials fugia a tota velocitat, li va cridar repetidament que s’aturés. I quan l’oficial fugitiu es va aturar, el príncep li va fer un tall a la cara i li va dir: «Amb aquesta marca, et reconeixeré la pròxima vegada». Al cap de poc de la retirada del príncep, Saint-Omer va capitular.

El príncep va tornar enrere i es va quedar un temps entre els boers o camperols, que, gràcies a la disciplina que observaven les tropes, no es van mostrar tan feréstecs amb nosaltres com solia ser el cas. No obstant això, malgrat la nostra aparent seguretat, em va passar un incident que em va refermar en l’opinió general, i en la meva particular, que aquella gent es portaven com uns bàrbars quan en tenien ocasió. Passejava tot sol a una certa distància del meu allotjament quan vaig anar a parar molt a prop d’una de les seves cases, i, com que tenia la porta oberta, hi vaig entrar. No hi vaig veure ningú, tot i que la casa em va semblar prou ben moblada i endreçada per ser d’uns rústics. Vaig cridar, però no em va respondre ningú. Empès per la tafaneria, m’hi vaig endinsar una mica més quan vaig entrellucar, a la boca del forn, el cadàver d’un home tan inflat i ressec que no em va quedar cap mena de dubte que el forn havia estat l’escenari del seu desenllaç. Confesso que l’espectacle em va aterrir i, per molt valor i confiança que hagués tingut en entrar, vaig marxar a corre-cuita, amb uns sentiments que eren tot el contrari, i no em vaig considerar fora de perill fins que vaig haver arribat al nostre campament. No és raonable basar una acusació en conjectures, però, després de fer indagacions, aviat em vaig assabentar que aquestes bàrbares pràctiques són força habituals entre aquesta gent, sobretot quan es troben amb algú esgarriat, de la nacionalitat que sigui.

Per això no em va saber gens de greu quan vam aixecar el campament i, seguint les nostres ordres, ens vam dirigir a assetjar Charleroi, on ens vam estar una mica més d’una setmana, i després vam marxar. Recordo molt bé que no vaig ser l’únic que no va aconseguir esbrinar el perquè ni del setge ni de la nostra partida posterior; però com que en aquella època els responsables de l’exèrcit no me’n van donar cap motiu raonable, prefereixo no exposar la meva opinió sobre el tema ara que han passat tants anys.

Després d’això vam anar cap a Mons, passant pel mateix paratge on tres anys abans havia tingut lloc la batalla de Seneffe. Vaig tornar a visitar amb considerable satisfacció l’indret on havia estat exposat a tant de perill, i on la memòria i la imaginació em van repetir les mateixes observacions que havia fet en aquell entorn de confusió. I és que al seu dia, jove com era jo en anys i en experiència, vaig creure que podia reproduir, a partir de les meves reflexions i de les impressions dels altres, l’ordre de batalla del príncep de Condé i les dificultats inexpressables a què es va haver d’enfrontar el príncep d’Orange, i tot sense oblidar el meu deute amb el meu primer protector, Sir Walter Vane, que, en perdre la vida en aquest combat, em va deixar sol i vagabund en aquest món a mercè de la fortuna.

Però aquestes reflexions aviat van cedir el seu lloc a d’altres que em venien al cap a cada hora mentre continuàvem avançant cap a Enghien, una ciutat famosa per tenir els millors jardins de Flandes, i prop de la qual vam acampar, al mateix indret que ocuparien uns anys després els francesos a la batalla de Steenkirk, de la qual parlaré quan sigui l’hora. A Enghien, el príncep d’Orange va abandonar el nostre exèrcit, com vam esbrinar més tard, per anar a Anglaterra, on es va casar amb la princesa Maria, filla del duc de York. I després de la seva marxa, la campanya es va acabar sense res més digne d’esment.





Érem ja al principi del 1678, un any famós per la pau que s’hi va concloure i també per una batalla que no ha deixat d’inspirar persones de talent en la mesura que els va afectar. El nostre exèrcit, comandat pel príncep d’Orange, estava acampat a Soignies, on va córrer el rumor que s’havia acordat la pau. Malgrat tot, al cap de dos dies, el diumenge 17 d’agost, van donar ordre de marxa per assistir a les celebracions corresponents, com crèiem jo i la majoria de la tropa. Però, en comptes d’això, vam veure que marxàvem cap a St. Denis, on el duc de Luxemburg es creia segur, envoltat de trinxeres inaccessibles.

Les nostres tropes hi van arribar cap a les tres, quan vam rebre ordre d’atacar. Vam començar amb una empenta que presagiava l’èxit que acabaríem obtenint. Els tres regiments anglesos i els tres escocesos que comandava el cèlebre comte d’Ossory, junt amb la guàrdia del príncep d’Orange, van dirigir l’atac contra un indret anomenat el Château, on els francesos es van refugiar en un camp ple de pals i filferros per al conreu del llúpol. Però anaven tan escassos de recursos com de defenses, i aviat els vam derrotar, amb gran carnatge.

Aquí va ser on, en apuntar un oficial francès la seva pistola cap al pit del príncep, el senyor d’Auverquerque s’hi va interposar i va matar l’oficial allí mateix.

La lluita va durar des de les tres de la tarda a les nou de la nit. En fer-se fosc, el duc de Luxemburg va abandonar les seves trinxeres, i nosaltres ens en vam apoderar l’endemà. I tot d’una, com van canviar les coses! El mateix indret on la vigília regnaven el foc i fúria, el sendemà exultava amb la proclamació de la pau.

Una horeta abans de començar l’atac, va arribar a l’exèrcit el duc de Monmouth, que va ser molt ben rebut pel príncep d’Orange i que va combatre amb gran coratge al seu costat tot el dia. Com que el terreny era boscós i desigual, la cavalleria resultava pràcticament inútil, però en vaig veure un estendard, junt amb d’altres que havien pres a l’enemic, ricament brodat d’or i plata, amb l’emblema del sol al zodíac i aquesta arrogant divisa: «Nihil obstabit eunte» («Res no barrarà el pas a qui avança»). En rebre la notícia d’aquesta inesperada victòria, els estats d’Holanda van trametre les seves felicitacions al príncep; i, per demostrar el molt que li agraïen que els hagués salvat amb tanta gallardia, al senyor D’Auverquerque li van regalar una espasa que tenia el pom d’or massís amb diamants incrustats. M’oblidava de dir que l’esmentat cavaller va rebre un tret al cap a la batalla de Seneffe; i en tots els seus combats, que van ser molts, es va distingir sempre pel seu coratge. Va ser el pare de l’actual comte de Grantham.

Aquests són els noms dels oficials anglesos que recordo que van morir en aquesta batalla: tinent coronel Archer, capità Pemfield, capità Charleton, tinent Charleton, capità Richardson, tinent Barton, capità Fisher, alferes Colville. I n’hi va haver d’altres, però n’he oblidat el nom.

Al tinent coronel Babington, que va iniciar l’ofensiva expulsant els francesos del camp de llúpol, el van fer presoner. El coronel Hales, que durant molts anys va ser el rector de Chelsea College i que llavors era capità, el van ferir d’un tret a la cama, que el va deixar coix de per vida.





En acabar la guerra amb la pau de Nimega, el meu regiment va esdevenir la guarnició de Grave, on ens vam estar gairebé quatre anys, bàsicament en tasques de fortificació. Aquí i d’aquesta manera va ser com vaig aprendre nocions elementals de fortificació i d’enginyeria, que, anys a venir, em van ser força útils.

Sigui com sigui, el 1684 el nostre regiment va rebre ordre de dirigir-se a Haren, prop de Brussel·les, on vam acampar amb altres tropes fins que vam assabentar-nos que Luxemburg, que havien envaït els francesos a desgrat de la pau, havia caigut a les seves mans. Vam aixecar el campament de seguida per marxar cap a Malines, i ens vam estar a la comarca gairebé fins al novembre. No s’havia arribat a declarar la guerra, però no sabíem si als qui havien comès un acte d’hostilitat com aquell en temps de pau els passaria pel cap anar encara més lluny. El novembre vam entrar a Malines, on el comte de Nivelle era el governador, mentre que el marquès de Grana era el governador general dels Països Baixos que es trobaven sota la jurisdicció d’Espanya.

Després d’això, no va passar res més digne d’esment fins a la mort del rei Carles II d’Anglaterra. L’estiu següent, els tres regiments anglesos i els tres d’escocesos vam rebre ordre de traslladar-nos a Anglaterra a causa de la rebel·lió del duc de Monmouth. Arribats al país, ens van ordenar que acampéssim a Hounslow Heath. Però com que la revolta aviat va quedar sufocada, el rei Jaume II ja no ens necessitava, i ens van enviar de nou a Holanda, al servei de qui ens pagava.

Tot i que no sóc gaire partidari de la doctrina de la predestinació, sí que en sóc de la divina providència. I per això el desig natural de servir el meu propi país em va empènyer a renunciar a servir-ne un d’estranger, encara que fos veí i aliat. El criteri no sempre es guia pels fets, i, per tant, no pretenc discutir ni determinar si vaig obrar bé en seguir els dictats de la natura.

De totes maneres, poc després d’haver tornat a Anglaterra, el rei Jaume em va nomenar tinent en un regiment acabat de formar i a les ordres del coronel Tufton, germà del comte de Thanet. Amb aquest rang vaig passar dues tranquil·les campanyes a Hounslow Heath, on vaig presenciar una reconstrucció del setge de Buda. Més tard, el nostre regiment va rebre ordre d’anar a Berwick, on ens vam quedar fins a la revolució i posterior renúncia al tron del rei Jaume.

En fer-se càrrec de l’Administració el príncep d’Orange, es van haver de renovar tots els nomenaments d’oficial. Als del nostre regiment, com als d’altres, ens els van renovar amb poques excepcions. Una d’aquestes va ser el nostre coronel, a qui van destituir per negar-se a acatar la nova autoritat, i van designar Sir James Lesley per substituir-lo.

El príncep d’Orange va ser proclamat immediatament rei, i la seva esposa, la princesa, reina, amb autoritat conjunta. Tot seguit, van enviar el nostre regiment a Escòcia, on la situació no semblava gaire tranquil·la. Ens van destinar a Leith fins que es va rendir el castell d’Edimburg, que governava el duc de Gordon. Més tard, vam rebre noves ordres de marxar cap a Inverness, una plaça no gaire forta ni bonica, tot i que puc dir sense risc d’exagerar que és igual d’agradable que la majoria d’indrets d’Escòcia. A Inverness hi vam passar dos llargs hiverns, constantment hostilitzats per escamots i empaitant unes preses més salvatges que les salvatgines: la gent de les Highlands, que, si bé no tenen el pas tan lleuger com aquelles, són igual de difícils d’enxampar.

Però després que donessin ordre al general Mackay de construir un fort a Inverlochy, van destinar-hi el nostre regiment, entre d’altres. Els dos regiments que havien de dur a terme la mateixa tasca, junt amb alguns dragons, ja s’havien posat en marxa i, un cop reunits amb ells, vam passar tots plegats per Lochaber, que sens dubte és la comarca més feréstega de les Highlands, si no del món. En el decurs de la nostra marxa, no vaig veure ni una casa, i la seva economia, per dir-ne d’alguna manera, és si fa no fa com la dels àrabs o els tàrtars. La gent viu en cabanes de pedra o de troncs i terra fins que les seves vaques i bous han devorat tota l’herba, i llavors se’n van, sense quedar-se enlloc més enllà del que els resulti convenient.

En el nostre avenç o, si m’ho permeteu, el nostre depriment pelegrinatge, gairebé mai no podíem anar de dos en fons, sinó que solíem avançar en fila, com les oques, de tal manera que el nostre petit exèrcit s’allargassava de vegades, o més aviat sovint, milles i milles; i mentrestant, l’enemic, els habitants de les Highlands, ens disparava des de dalt dels turons. A aquestes atencions, els nostres homes no els podien correspondre —si més no, la majoria de vegades— amb cap esperança d’èxit, ja que ens atacaven sempre d’improvís i mai no es quedaven al mateix lloc prou temps perquè els nostres soldats poguessin apuntar o disparar. I ens va semblar que fer que els nostres homes marxessin o s’enfilessin pels turons i les muntanyes, que eren la defensa natural de la gent del país, hauria estat perillós i impracticable. A pesar de totes aquestes molèsties tan frustrants, vam aconseguir arribar a Inverlochy, on vam dur a terme la tasca que ens havien encomanat: la construcció d’un fort al mateix indret on Cromwell n’havia bastit un altre abans. I com a fet curiós vull fer notar que teníem amb nosaltres un tal coronel Hill que havia estat governador del fort en època de Cromwell, i a qui el general Mackay va designar perquè tornés a ocupar el càrrec. Un cop enllestida la feina per la qual ens havien cridat, vam tornar cap al sud passant per Killiecrankie, on l’any abans havia tingut lloc aquella memorable batalla en què els escocesos havien combatut a les ordres del vescomte de Dundee.

Al cap d’un temps, Sir Thomas Livingston, el futur comte de Teviot, que havia rebut informació segons la qual els homes de les Highlands es disposaven a atacar el sud d’Escòcia amb un exèrcit considerable, va aplegar prop de cinc-cents homes (inclosos els dragons del regiment anomenat Scotch Greys) per sortir-los al pas, per poc que pogués. Vam marxar d’Inverness l’últim dia d’abril i vam acampar prop d’un poble anomenat Forrest, on, segons que afirma la tradició, es van aparèixer les bruixes a Macbeth i el van saludar amb les seves diabòliques profecies. Però aquesta història l’explica amb tanta habilitat una obra de l’immortal Shakespeare que ara no cal que entri en més detalls.

Aquí van informar Sir Thomas que els homes de les Highlands planejaven acampar a la riba de l’Spey, prop del castell del laird de Grant. De seguida vam emprendre la marxa, cap al migdia, i l’endemà, a trenc d’alba, vam arribar al riu Spey, on aviat vam localitzar els homes de les Highlands al voltant de les seves fogueres. En veure’ls, Sir Thomas va donar ordres de passar el riu a gual i atacar-los al més aviat possible. Vam fer les dues coses, i amb tanta disciplina, sigil i encert que els cabdills de les Highlands Cannon i Balfour es van veure obligats a fugir despullats.

Els de les Highlands eren prop de mil, i en vam matar uns tres-cents. Els vam empaitar fins que van arribar a Crowdale Hill, on els vam perdre entre la boira. Tan altes són aquelles muntanyes que els qui les coneixen bé em van assegurar que sempre tenen algun tros cobert de broma. I a mi, en aquella ocasió, em va semblar que aquella gent pujava al cel entre els núvols en comptes de fugir de l’enemic.

A prop d’allí hi havia un antic castell anomenat Lethendy, on se’n van refugiar una cinquantena, la majoria nobles, decidits a defensar-se fins al final. Sir Thomas els va enviar un missatger oferint-los clemència si es rendien. Però s’hi van negar i van disparar sobre els nostres homes i van matar dos granaders i en van ferir un altre. Com que, en el temps que jo havia passat a Grave, havia après a llançar granades, me’n vaig ficar tres o quatre en una bossa i em vaig esmunyir per la vora d’una rasa fins a una casa amb la teulada de palla que hi havia prop del castell, creient que, si m’hi enfilava, el tindria a tret. Vaig comprovar que la realitat corresponia a les meves expectatives i que el castell no tenia coberta, o sigui que vaig llançar una primera granada que va confondre l’enemic. La segona no va tenir tant d’èxit perquè es va quedar curta, mentre que la tercera va esclatar gairebé a l’instant d’haver-la deixat anar, però no em va fer cap mal. La quarta, que vaig llançar per una finestra, va augmentar la confusió que havia provocat la primera, i immediatament em van cridar que m’hi acostés, que em donaven garanties de seguretat.

Així, doncs, em vaig dirigir a la porta, que havien bloquejat amb una barricada i pedres, i allí em van dir que estaven disposats a rendir-se a condició que els concedissin clemència. Vaig anar a veure Sir Thomas, li vaig explicar la meva actuació i el resultat obtingut, així com el missatge que m’havien encomanat. Tenint en compte que hi havia molts nobles de les Highlands, deixant a part els del castell, al seu costat, Sir Thomas, en veu alta i en dialecte escocès perquè el sentissin i l’entenguessin bé, em va manar que tornés a dir-los que els faria escorxar per haver assassinat dos dels seus granaders després de la seva oferta de quarter.

Jo ja me’n tornava amb el lúgubre missatge quan Sir Thomas em va atrapar a una certa distància de la resta del grup.

—Escolti —em va dir—. Crec que entre els del castell hi ha alguns coneguts nostres (perquè havíem servit junts amb les tropes de les Províncies Unides a Flandes), o sigui que digui’ls que els donaré quarter.

Vaig estar encantat de portar un missatge tan diferent i, un cop els el vaig haver lliurat, no van dubtar a desfer la barricada i a obrir la porta. El primer a sortir va ser un tal Brody, que em va dir que havia perdut un tros del nas per culpa d’una de les meves granades. El vaig portar a presència de Sir Thomas, que va confirmar el missatge que jo els havia tramès, i a continuació van sortir tots els altres i es van rendir. Tot això va passar el primer de maig al matí. I ens en vam tornar cap a Inverness amb els presoners i amb branques a les gorres en senyal de victòria; i després d’aquella derrota, els de les Highlands ja no van tornar a gallejar tant.

Sir Thomas va escriure a la cort per informar de l’èxit, que va descriure amb tots els ets i els uts, inclosa una menció que es va dignar a fer de la meva conducta, amb alguns altres detalls, que em van proporcionar un nomenament com a oficial al capdavant d’una companyia del regiment que comandava el general de brigada Tiffin.





Un cop em van fer efectiu el nomenament, me’n vaig anar de seguida a Portsmouth, on estava establert el regiment, com a part de la guarnició. Al cap d’uns dies de la meva arribada, l’almirall Russell va arribar amb la flota i va fondejar a St. Helen, on es va quedar una setmana. El 18 de maig va salpar tota la flota, i com que aquell dia jo era l’encarregat de la guàrdia, vaig començar la meva ronda molt d’hora, quan vaig sentir que al mar tronaven els canons. Me’n vaig anar directament al governador del castell i li vaig exposar la meva impressió que s’estava produint un enfrontament entre dues flotes, que és exactament el que va passar. I és que aquella nit una llanxa de la nostra flota ens va portar la notícia que l’almirall Russell havia entaulat batalla amb l’almirall francès Turville; i, després d’una llarga i aferrissada lluita, la nostra flota empaitava la francesa, que se’n tornava a les seves aigües.

L’endemà a la tarda van arribar altres missatgers en successió, tots els quals coincidien en la derrota de la flota francesa i en els detalls de l’incendi del seu Sol Ixent i moltes altres de les seves naus a l’Haia. A tots aquests missatgers els va reenviar de seguida cap a la cort el senyor Gibson, governador de Portsmouth.

Un parell de mesos més tard, el nostre regiment, entre molts d’altres, va rebre ordre d’embarcar-se en una expedició secreta, comandada pel duc de Leinster. Ningú no sabia on anàvem ni a què, ni tan sols el comandant. Però un cop vam ser en alta mar, el general, seguint les instruccions que havia rebut, va obrir les seves ordres i va posar fi al nostre suspens informant-nos que havíem d’atacar Dunkerque. Però aquell secret tan gelosament guardat entre els qui érem al mar, a terra, en canvi, l’havien confiat a una personalitat indiscreta, i l’enemic se’n va assabentar. Per això ens van donar contraordre abans d’arribar a la que havia de ser la nostra destinació, i ens van redirigir cap a Ostende.





Poc després d’aquests fets va tenir lloc la memorable batalla de Steenkerque, en la qual entraré amb un cert detall, ja que al seu dia poca gent en va poder explicar les causes i més endavant s’han fet passar per autèntics molts relats erronis dels fets. Era una empresa agosarada, més del que molts es pensaven que era propi del caràcter prudent de qui l’havia plantejada. Però els francesos havien conquerit Namur davant dels nassos —segons els crítics— d’un exèrcit superior que no havia fet res per la via terrestre, i els ànims havien arribat a un punt d’ebullició molt perillós per culpa de la malícia i les calúmnies, de tal manera que el rei Guillem es va veure obligat a intentar alguna cosa que posés fi a les murmuracions. El rei sabia molt bé, com va exposar al Senat, que no era cert que les seves forces al setge de Namur fossin superiors a les de l’enemic. Ningú no va lamentar més que ell el desbordament del riu Mehaigne, provocat per les pluges constants, que va impedir que les tropes poguessin acudir en auxili de la ciutat, però com que els calumniadors manipulaven aquestes informacions per insinuar que el rei no tenia ganes de posar fi a la guerra, va decidir posar de manifest tot el contrari demostrant que no temia arriscar la vida per aconseguir allò que tant desitjava.

A tal fi, havent rebut informes que el duc de Luxemburg havia bastit un campament fortificat a Steenkerque, prop d’Enghien (per bé que era conscient que havia de passar per molts congostos abans d’arribar-hi, i que la densa vegetació que s’interposava entre els dos exèrcits li plantejaria noves dificultats), el rei Guillem va decidir anar a atacar-lo. Per començar, les nostres tropes van haver d’obrir camí a la cavalleria, i cap dels obstacles que el rei havia imaginat no va ser inferior al que ens vam trobar en la realitat. Tot i això, les seves forces van imposar-se en un principi, amb la captura de diverses peces d’artilleria de l’enemic. Però, a mesura que avançaven, el pas cada vegada es feia més estret, impedint que les tropes poguessin situar-se en formació de combat i que les forces que les seguien poguessin auxiliar-les, de manera que ens vam veure obligats a abandonar els canons que havíem capturat per poder-nos retirar. Els francesos, amb la primera embranzida, s’havien desmoralitzat, i encara que en van tenir ocasió, no van creure oportú perseguir-nos, o ho van fer amb poc entusiasme. A pesar de tot, a Anglaterra els crítics van estar encantats amb el resultat, perquè, només pel fet de tenir una batalla, com a bons anglesos, tant si l’havien perduda com si l’havien guanyada, ells ja estaven contents.

Recordo que es van atribuir diverses causes a aquesta desfeta, com la van anomenar; alguns en van donar la culpa als holandesos, al·legant que a un dels seus generals, a qui havien ordenat que auxiliés uns anglesos i escocesos en dificultats, li havien sentit respondre: «Què dimonis! Si tant els agrada combatre, que se n’atipin!». Jo, però, m’inclino per atribuir la derrota a la pèrdua de molts dels nostres oficials més valents en el moment inicial de l’atac: el general Mackay, el coronel Lanier, el comte d’Angus, amb els seus dos oficials de camp, Sir Roben Douglas, el coronel Hodges i tants d’altres caiguts que n’hi havia prou per crear la confusió en un gran exèrcit. Recordo una acció en concret de Sir Robert Douglas que seria una vergonya passar per alt: en veure que el seu estendard era a l’altra banda d’un parapet, en mans de l’enemic, el va passar d’un salt, va matar l’oficial que portava l’ensenya i la va llançar a l’altre costat del parapet perquè la recuperessin els homes de la seva companyia, rescatant així el seu estendard al preu de la seva vida. En això el comandant escocès va superar la gesta del general romà Postumi que ens explica Florus a les Gestes dels romans, ja que Postumi va llançar la seva ensenya dins el camp enemic perquè la recuperessin els seus soldats, mentre que Douglas la va recuperar de mans de l’enemic sense cap ajuda i la va llançar als seus soldats perquè la guardessin després d’haver-la rescatat amb tanta valentia.

D’aquí, el nostre regiment va rebre ordre d’anar a Diksmuide, on ens vam estar un temps fortificant la plaça. Durant la nostra estada, un matí, jo havia posat els ulls en uns ànecs que nedaven en un estany que tenia al meu davant quan, tot d’una, enmig d’una calma absoluta, vaig observar una agitació tan estranya i forta en les aigües que em va sorprendre moltíssim. Al mateix instant em va entrar un mareig tan fort que, durant un o dos minuts, vaig perdre gairebé del tot els sentits, i vaig haver de fer un esforç per aguantar-me dret. Mai fins aleshores no havia sentit un terratrèmol, que és el que em van dir que havia passat, i que va deixar senyals ben visibles de la seva força en una gran esquerda que va fer a la nau de l’església parroquial, que encara avui s’hi conserva.

Després de deixar les fortificacions prou ben bastides, vam rebre ordre d’embarcar-nos de seguida cap a Anglaterra. I, així que hi vam haver desembarcat, ens vam dirigir cap a Ipswich, on vam establir els nostres quarters d’hivern. D’aquí vam anar a Londres, a la guarnició de la Torre. No feia gaire que hi érem quan va passar un accident del tot inexplicable sense la intervenció de la providència que alguns qualifiquen de divina.

En aquella època hi havia, segons que em va dir Lord Lucas, el conestable de la Torre, més de vint mil barrils de pólvora al que es coneix com la torre blanca, quan el terra de la seva planta central no és que s’esfondrés, sinó que va caure tot sencer sobre els barrils de pólvora del pis de sota, i amb tot de barrils de la mateixa substància inflamable a sobre. Va ser un acte de la providència en què curiosament ningú no es va fixar aleshores, i que tampoc no ha cridat gaire l’atenció més tard. Però que qualsevol persona amb criteri n’analitzi les possibles conseqüències si hi hagués hagut cap foc: potser hauria volat la ciutat sencera, o si més no, tot el que hi havia des de la Torre fins al pont i al seu voltant. Que analitzi com és possible que en el seu esfondrament ni un clau, ni un tros de ferro d’aquella enorme estructura no desprengués ni una espurna que encengués aquella massa inflamable de què estava carregada. I si no hi constata la intervenció de la providència, em sembla que els seus amics constataran que ha perdut el seny. Però com que, en el temps que el nostre regiment era a la Torre de Londres, va tenir lloc la batalla de Landen, ens vam traslladar amb gran satisfacció des d’aquest indret en calma a un de més actiu a Flandes.





A pesar de la fatídica batalla de l’any anterior, el 1694, l’exèrcit confederat a les ordres del rei Guillem acampava al Mont St. André, una posició oberta i molt exposada, mentre que els francesos estaven atrinxerats fins a les dents a Vignamont, a poca distància de nosaltres. Això feia pensar als polítics de l’època que, si l’exèrcit confederat havia patit tant a la batalla de Landen, no seria gens assenyat intentar un nou enfrontament o, millor dit, atrevir-se a provocar-lo. Però els prudents objectors no havien tingut en compte el valor provat del nostre coratjós príncep, i eren incapaços d’escrutar-ne els designis. L’enemic, que, ben a desgrat seu, tenia prou experiència per jutjar millor, estava decidit a defraudar els uns i els altres, i per això es va atrinxerar tan fermament. I en veure el rei Guillem que no els podia fer sortir d’allí per combatre, va aixecar el camp i es va dirigir cap a Pont Espiers a marxes forçades, amb la intenció de travessar les línies dels francesos en aquest punt.

Però, tot i que el nostre exèrcit va avançar en línia recta, vam descobrir amb gran sorpresa que l’enemic se n’havia apoderat. Van batejar aquest fet amb el nom de la Llarga Marxa, i amb raó, perquè si bé el nostre exèrcit va anar a marxes forçades, l’enemic ho va fer a marxes dobles a cavall i a peu, adonant-se de la importància estratègica del lloc i de la necessitat d’apoderar-se’n, i deixant els qui estiguessin massa cansats o febles en la reserva i rellevant-los amb homes de refresc, i així van assolir el seu objectiu frustrant el nostre. És ben cert, però, que la marxa els va costar tants homes i cavalls com una batalla. Però al seu senyor, el rei de França, el va complaure tant la seva infatigable i prometedora diligència que va escriure del seu puny i lletra una carta d’agraïment als oficials per la devoció i la cura amb què havien impedit a l’exèrcit confederat que entrés al territori de Flandes en mans dels francesos.

El rei Guillem, en veure desbaratats els seus nobles plans, va donar al seu exèrcit ordre de marxar immediatament cap a Oudenarde, i a continuació va traslladar el camp a Rosendaal; després d’una breu estada, vam passar a Camerlins, entre Nieuport i Ostende, i vam tornar a establir els nostres quarters d’hivern entre els boers.





Era ja el 1695 quan la fortalesa de Namur, que havien capturat els francesos el 1692 i que des d’aleshores havien fortificat encara més, va ser atacada pel comte d’Athlone, que, després de moltes i vigoroses escomeses, amb la pèrdua de nombrosos homes, es va apoderar de la vila, mentre que la guarnició es retirava a la ciutadella. I allí, malgrat la fermesa dels assetjants, el mariscal Boufflers i alguns dragons se’ls van afegir.

Mentre el rei Guillem estava ocupat amb aquest gloriós i important setge, el príncep de Vaudémont estava destinat a Watergaem amb una cinquantena de batallons i el mateix nombre d’esquadrons, i el mariscal de Villeroy va decidir atacar-lo amb tot l’exèrcit francès. El príncep de Vaudémont, que ja s’ho imaginava, va fer els preparatius oportuns, i ens va donar ordres de fortificar el nostre campament en la mesura que ens ho permetés el poc temps disponible. Vam complir les ordres, però confesso que el meu pobre cervell no aconseguia entendre que ens quedéssim tant de temps quiets a la vista d’un exèrcit tan superior al nostre: el príncep no tenia més de trenta mil homes, mentre que era públic que Villeroy calculava els seus efectius en cent mil. No obstant això, el príncep de Vaudémont va enviar provisionalment a Gant tota la nostra impedimenta aquell mateix matí, i tot i així va continuar mostrant-se decidit a resistir fins al final en les nostres pobres trinxeres. Per la seva banda, l’enemic va començar a encerclar-nos, i a mesura que tancaven el cercle, feien esclatar bossetes de pólvora perquè ens assabentéssim dels seus progressos. Un altre capità i jo estàvem situats a la dreta, amb un centenar d’homes (on vaig veure que Monsieur Montal intentava situar-se al darrere nostre), i des d’allí podia observar fàcilment que havien aconseguit formar al nostre voltant una mena de ferradura. Això va fer que em concentrés tant en l’avanç de l’enemic que no em fixés en el que els nostres aliats feien al darrere. Però després vaig comprovar que havien anat marxant amb tant de sigil i habilitat per l’estret pas que els deixava la ferradura que, quan l’enemic ja es pensava que no teníem escapatòria, el nostre migrat exèrcit ja gairebé havia desaparegut. A la dreta del nostre exèrcit hi havia un gran bosc per on passava el camí que anava a Gant, d’una amplada que no permetia passar-hi de més de quatre en fons. El príncep de Vaudémont va fer que s’hi esmunyissin les seves tropes, menys el grupet que comandàvem l’altre capità i jo, que havien deixat allí perquè protegís la rereguarda. I no ens en vam moure fins que el capità Collier, llavors ajudant de camp del seu germà, l’actual comte de Portmore, ens va comunicar l’ordre de marxa.

Quan Villeroy es va assabentar de la nostra retirada, se’n va sorprendre moltíssim, ja que la considerava del tot impossible. Però al final, en veure que era veritat, va ordenar que ens ataquessin per la rereguarda. Però nosaltres vam resistir disparant de rasa en rasa i de parapet en parapet fins que es va fer de nit, i així va ser com el nostre petit exèrcit es va escapar del seu colossal enemic amb unes pèrdues negligibles. De totes maneres, els francesos no van deixar de manifestar de la manera habitual la seva ràbia per aquesta decepció passant a foc i espasa tota la comarca. I així el príncep de Vaudémont va guanyar més fama amb aquesta retirada que no pas si hagués obtingut una victòria; i he de confessar que una de les coses que més satisfacció m’ha produït en aquesta vida és haver participat a les seves ordres en el comandament de la rereguarda de la gloriosa retirada d’Arfeel.

Ara bé, per venjar-se de l’astut estratagema del príncep de Vaudémont i per intentar obligar el rei Guillem a aixecar el setge de Namur, Villeroy va decidir bombardejar Brussel·les. Amb aquesta intenció, va acampar a Anderlecht i es va acostar a la ciutat fins on li va anar bé. I aquí va fer muntar trenta morters i una bateria de deu canons perquè disparessin contra la població.

Però abans que comencessin el bombardeig des de cap de les dues posicions, Villeroy, en atenció al duc de Baviera, va enviar un missatger a esbrinar en quina part de la ciutat vivia la seva esposa, la duquessa, per evitar incomodar-la en la mesura que fos possible, apuntant cap a altres barris. La resposta va ser que la duquessa s’estava a la seva residència habitual, al palau, i així, doncs, els morters i la bateria de canons dels francesos no van atacar aquella part de la ciutat.

El bombardeig va durar cinc dies, amb tanta fúria que el centre de la noble ciutat va quedar en ruïnes. Durant la major part del bombardeig jo em vaig estar a la contraescarpa, on ho podia veure tot millor i amb més claredat, i vaig comptar que sovint queien més d’una vintena de bombes tot d’un plegat, perquè disparaven des de tots els morters alhora. Aquest terrible bombardeig causava una confusió terrible entre la població. Circulaven carros plens de monges, que durant anys no havien abandonat la clausura i que ara anaven d’un lloc a un altre buscant un refugi mínimament segur. Els horts i els ravals més apartats estaven plens de gom a gom, mentre que als carrers més amples amb prou feines hi quedava ningú per contemplar-ne les ruïnes. La destresa de la nostra gent a l’hora d’apagar els focs brillava per la seva absència, perquè allí on queien les bales roents i provocaven incendis, no tan sols els burgesos, sinó el populatxo s’ho quedaven mirant amb les mans a les butxaques, contemplant com s’anaven consumint les seves cases sense brindar-se per caritat o prudència a extingir les flames.

Però després d’haver destruït pràcticament l’esplèndida ciutat, Villeroy va comprovar que amb l’atac a Brussel·les no havia aconseguit que aixequessin el setge de Namur i finalment va posar en marxa el seu exèrcit per veure si en treia res de profit, de fer desfilar els seus cent mil soldats. El príncep de Vaudémont es va assabentar al punt de la decisió i els moviments del duc, i es va fer el propòsit d’arribar a Namur abans que aquest. Els seus esforços no van ser en va: ho va aconseguir amb grans treballs i no poques dificultats, després d’enganyar els espies de l’enemic, fent-los creure que acampàvem i, tan bon punt els espies se n’havien tornat, ordenant-nos emprendre la marxa.

La ciutadella de Namur havia estat durant tot aquest temps sota el foc dels canons dels assetjants, i poc després de l’arribada del nostre petit exèrcit comandat pel príncep, es va obrir una bretxa aparentment practicable a la Tena Nova (que, com el seu nom indica, era una obra nova dels francesos, afegida a les fortificacions després que se n’apoderessin el 1692 i que havia reforçat moltíssim el conjunt), i es va decidir en consell de guerra llançar un assalt. La missió es va encomanar a quatre regiments, junt amb contingents d’altres procedències; jo comandava les tropes procedents del regiment del coronel Tiffin. Ens havíem de reagrupar a l’abadia de Salzinnes, sota el comandament de Lord Cutts. El senyal d’atac seria l’explosió d’un sac de pólvora sobre el pont de pontons que travessava el riu Sambre.

Així que van fer el senyal, vam córrer cap a la bretxa amb un coratge considerable, mentre ens queia al damunt el foc procedent dels morters de la ciutadella. Però, quan ens hi vam començar a enfilar, vam comprovar que feia un pendent molt fort i accidentat. Malgrat tot, alguns dels nostres van arribar a dalt i van entrar per la bretxa, però, en no rebre el suport esperat, els van fer presoners a tots. I per això i la ferida que va rebre Lord Cutts després d’haver fet tot el que podíem, ens vam veure obligats a retirar-nos, amb nombroses baixes.

Mentrestant, Villeroy i el seu exèrcit de cent mil soldats no feien res per destorbar els assetjants, més enllà de presentar-se al davant nostre com si vinguessin a ajudar els assetjats i reconèixer el nostre campament. I al final, en veure o imaginar Villeroy que qualsevol temptativa d’auxili seria inútil, amb tota l’amabilitat del món i durant la nit, va retirar l’espantosa amenaça i va permetre que els nostres cavalls poguessin menjar alguna altra cosa que fulles, que era l’únic contratemps que ens havia ocasionat.

La seva retirada va fer que la guarnició de la ciutadella abandonés qualsevol esperança de rebre auxili, i de seguida van capitular. Però després que, tal com s’havia acordat, obrissin una de les portes i en sortissin el comte Guiscard, en qualitat de comandant de la guarnició, i Boufflers al capdavant dels dragons, aquest va ser arrestat per ordre del rei Guillem, en represàlia pels soldats de la guarnició de Diksmuide (als quals, contravenint al que s’havia capitulat, havien fet presoners) i va continuar arrestat fins a l’alliberament dels soldats de Diksmuide.





Tot just havia començat el 1696 quan es va descobrir una conxorxa com només s’hauria pogut ordir a l’infern o a Roma. Una conxorxa que hauria causat la consternació fins i tot dels bàrbars i dels salvatges. La van anomenar la conxorxa dels assassins, perquè del que es tractava era de l’assassinat del rei Guillem poc abans que aquest marxés d’Anglaterra, com estava previst, per dirigir els exèrcits confederats a Flandes. I de la mateixa manera que res no pot donar una idea més clara del noble caràcter del monarca que aquesta vil conspiració en contra d’ell, als ulls de qualsevol persona sensata, res no podria indicar més rotundament la roïndat de la causa dels seus insensats enemics. Si no recordo malament les meves lectures, els fills de l’antiga Roma, tot i ser pagans, es comportaven amb els enemics ben altrament. Els seus historiadors ens proporcionen múltiples exemples de com havien revelat a reis i generals —amb els quals estaven en guerra— l’existència de bàrbars complots contra les seves vides. Passo ara a exposar el que es va esdevenir entre els nostres compatriotes.

Després que revelessin l’existència de la conxorxa alguns dels que estaven implicats en aquest pla monstruós, al regiment on jo servia i alguns altres dels que estaven destinats a Flandes ens van ordenar embarcar-nos cap a Anglaterra amb la màxima velocitat, però en arribar a Gravesend, vam rebre nova ordre de quedar-nos a bord de les naus fins que ens donessin més indicacions.

Vaig anar a Londres al cap d’uns dies, i allí em van comunicar que només desembarcarien dos regiments, i que la resta tornaria a Flandes, ja que el perill aparentment ja havia passat. Quan m’ho van dir, jo era a Whitehall, on em vaig trobar amb Milord Cutts (del favor del qual jo havia gaudit d’ençà de l’assalt a la Terra Nova de Namur), que es va mostrar extremament amable. I quan ja me n’anava, em va pregar que no deixés d’anar-lo a veure l’endemà a casa seva perquè m’havia d’informar d’una cosa extraordinària.

A l’hora convinguda, jo estava esperant sa excel·lència quan em raig trobar amb el senyor Steel (que avui és Sir Richard, i en aquella època era el seu secretari), que em va fer passar de seguida. Vaig veure que acompanyaven Lord Cutts tres cavallers, i, després d’intercanviar-hi les salutacions de rigor, sa excel·lència em va fer a mans una ordre del consell del rei que jo i el capità Porter i els senyors de la Rue i George Harris (que eren els tres homes que l’acompanyaven) anéssim a escorcollar totes les naus que hi havia a Gravesend per impedir que desembarqués a Anglaterra cap conspirador. Després de respondre que estava prest a obeir, i havent rebut en privat les instruccions més detallades que em calien, ens vam acomiadar i al cap de poc vam posar rumb a Gravesend. Va ser en el trajecte que vaig comprendre que els tres havien estat partícips de la conspiració, però els seus escrúpols els havien convertit en delators.

Quan vam arribar a Gravesend, vaig mostrar les meves ordres a l’oficial comandant, que de seguida es va posar a la meva disposició. Però després que el nostre diligent escorcoll no donés els resultats que buscàvem, vam tornar aquella mateixa nit a Londres.

L’endemà s’havia de publicar una ordre de cerca i captura de tres dels quatre soldats enviats pel rei Jaume II, amb una recompensa de mil lliures per cada un, mentre que George Harris, el quart soldat, era l’únic que podia testificar en contra dels tres anteriors. Així que vam tornar de Gravesend, Harris va rebre informació que Cassells, un dels tres a qui buscaven, era a casa del senyor Alien al Savoy, amb el nom de Green. Vam anar-hi directament i vam preguntar pel senyor Green. Ens van dir que allí s’allotjava i que era a la seva estança.

Jo tenia ordres d’acompanyar i ajudar Harris, i sort que les tenia, perquè en vista de la recompensa que s’oferiria l’endemà, Harris i els altres eren partidaris de retardar la detenció de Cassells fins que es publiqués el ban. Però jo els vaig respondre que, si aquella nit se’ns escapava, jo n’hauria de respondre davant dels meus superiors, que, en el millor dels casos, ho considerarien una negligència en el compliment del nostre deure, i, per tant, estaven obligats a detenir-lo. I així ho vam fer, i el seu nom es va esborrar del ban. És cert que, en complir fidelment el meu deure, vaig estalviar mil lliures al govern; però també ho és que mai no vaig rebre ni la més ínfima consideració per part dels meus superiors pel que alguns van qualificar d’un servei excessivament escrupolós, tot i que en justícia s’ha de reconèixer que vam complir amb el nostre deure de manera precisa i desinteressada.

Al cap d’uns dies, m’havien convocat a Secretaria junt amb el senyor Harris quan va entrar un holandès cridant atropelladament que estava segur que podria descobrir un dels conspiradors. Tot i això, l’aspecte i el comportament d’aquell individu van impedir que ningú se’l cregués o li fes cas. Però, com que l’holandès hi insistia, vaig demanar al senyor Harris que l’agafés i li preguntés com era aquest conspirador. Harris va fer el que li deia, i l’holandès el va descriure de tal manera que quan Harris va tornar al meu costat em va dir: «Que em pengin si no és en Blackburn!». Llavors vam interrogar més a fons l’holandès i, un cop esvaïts els nostres dubtes i assabentats del seu parador, vam demanar al coronel Rivet, de la guàrdia, que ens acompanyés a detenir-lo. Vam anar-hi i, en efecte, era Blackburn, de manera que l’holandès va rebre cinc-centes lliures, i el coronel i els altres, les altres cinc-centes, Cassells i Blackburn, si encara viuen, són a la presó de Newgate, tancats per una llei especial del Parlament, ja que només teníem el testimoni de Harris en contra seu.

En el moment de capturar Blackburn, vaig trobar al seu allotjament un tal Davison, rellotger, que vivia a Holborn. Me’l vaig endur també a la Secretaria d’Estat, però com que, després d’interrogar-lo, no van trobar res de què se’l pogués acusar, el van deixar anar de seguida, i ell, en senyal d’agraïment, em va obsequiar amb un rellotge dels seus, que jo no vaig voler acceptar, i encara durant molt de temps em va restar agraït.





Així que es va haver establert fins on arribava la conspiració, i un cop adoptades les mesures oportunes per frustrar els seus malignes plans, el rei Guillem se’n va tornar a Flandes, i el nostre regiment va rebre ordre d’acompanyar-l’hi immediatament. No va passar res més de notable fins que vam arribar a la nostra anterior destinació, Camerlins, on ens vam establir entre els boers o camperols de la zona, igual que abans. De totes maneres, per garantir la nostra seguretat en aquell indret i protegir-nos de les incursions de la guarnició enemiga de Veurne, ens vam veure obligats a establir un post de guàrdia en un llogarret anomenat Shoerbeck. Cada quaranta-vuit hores es canviava la guàrdia, que estava integrada per un capità, un tinent, un alferes i seixanta homes.

Quan em va tocar a mi rellevar-los, en arribar al post de guàrdia, vaig constatar que allí hi regnava la disbauxa, i no pas el deure: hi havia senyals prou evidents que els soldats havien fet servir la seva valentia per beure de valent, que és el pitjor error que pot cometre un soldat, sobretot si està de guàrdia.

Per confirmar les meves impressions, poc després de prendre possessió del post de guàrdia, el responsable anterior em va explicar tantes coses i tan gruixudes que estic segur que, si els haguessin atacat deu homes serens, no els hauria costat gaire deixar fora de combat tots els meus predecessors en la guàrdia. Però les seves explicacions em van posar alerta i vaig adoptar un punt de vista més estricte de la situació, com a conseqüència del qual vaig situar un sentinella nocturn a un quart de milla de la nostra rereguarda, i els sentinelles que vaig creure oportú i necessari en altres indrets, amb ordre de disparar si veien que se’ls acostava algun enemic, perquè ells i tots els altres sentinelles, en sentir-ho, correguessin a defensar el post de guàrdia.

El meu zel —en paraules de l’informe de milord— no m’havia enganyat, i va passar el que jo ja em pensava: cap a la una de la matinada, em va alarmar el crit d’un dels meus sentinelles: «Veniu, per l’amor de Déu!», que va repetir amb vehemència tres o quatre vegades. Així alertat, em vaig llevar i amb penes i treballs vaig fer formar els meus homes quan va arribar el qui havia cridat, esgotat i sense alè. Era el sentinella que afortunadament jo havia situat a un quart de milla, que havia donat l’alarma. Com que el fusell li havia fet llufa, havia compensat a crits el defecte de l’arma. Tot just havia acabat de posar en formació els meus homes per fer front a l’enemic quan, a la llum de la lluna, vaig descobrir que una partida de soldats avançava cap a nosaltres. El meu sentinella els va donar l’alto, i com jo m’imaginava, ells van respondre que eren espanyols, tot i que jo sabia que eren francesos.

En reconèixer el terreny a la llum del dia, havia observat un indret adequat per concentrar-hi els meus homes en cas d’atac —amb un accés massa estret perquè hi poguessin formar de més de dos en fons i amb un fossat amb aigua que s’interposava entre nosaltres i l’enemic—, i vaig decidir portar a la pràctica el que tant havia meditat en teoria. Així, doncs, vaig ordenar als soldats de la primera fila que mantinguessin la posició, quiets i fent front a l’enemic, mentre els de les altres dues files em seguien, ajupits, cap a l’emplaçament previst. En acabat, els soldats de la primera fila tenien ordre de seguir-nos-hi. Tot això es va acomplir en perfecte ordre, i reconec que vaig contemplar amb considerable satisfacció com l’enemic s’estava prop d’una hora rumiant si ens atacava o no. El resultat d’aquestes ruminacions, però, va ser que, en veure’ns tan ben situats, el més aconsellable era retirar-se, i això és el que van fer ben aviat, i jo me’n vaig alegrar, ja que poc abans havia descobert que el meu predecessor, com en altres coses, s’havia comportat de mala manera i m’havia deixat la guarnició sense municions.

L’endemà al matí va ser una sorpresa molt agradable rebre un esplèndid obsequi en forma de vi i altres queviures necessaris. Al principi vaig mostrar certs escrúpols i dubtes abans d’acceptar-los, fins que la persona que els portava em va assegurar que me’ls havien enviat els oficials de la guarnició que ens havia de rellevar, que m’havien vingut a veure la nit abans i que així em volien agrair de cor la meva conducta i el meu bon comportament. Els vaig tornar el compliment dient-los que confiava rebre uns homes d’honor com ells sent jo també un home d’honor, unes paraules que els van agradar molt i que el responsable de la gaseta de Gant va publicar la setmana següent.





Al llarg de la resta de la campanya vam fer poca cosa més que marxes i contramarxes, fins que van decidir en consell de guerra que, per protegir Brussel·les d’agressions com la que havia rebut dels francesos durant el setge de Namur, calia fortificar Anderlecht. Així, doncs, van ordenar al nostre regiment, entre d’altres, que abandonéssim les nostres destinacions per dedicar-nos a aquesta tasca. Van mobilitzar tot l’exèrcit amb aquest objectiu, i em van confiar el comandament del comboi de provisions durant la marxa. Al comboi hi havia una persona d’aparença ordinària, però molt obsequiosa i cortesa, que estava disposada a fer-ho tot per tothom, tant pels oficials com pels soldats rasos. Viatjava amb el comboi, de vegades a peu, de vegades en algun dels carros, però sempre xerrant amb tothom i explicant històries divertides. Amb aquesta actitud sibil·lina es va guanyar l’estima de la gent, i sobretot la dels conductors dels carros de provisions, que l’apreciaven molt. Al final de la marxa, tots els nostres carros de pólvora estaven disposats l’un al costat de l’altre, tan a prop, que, si un d’ells tenia un accident, no hi havia dubte de quina sort correrien els altres. Això va passar al camp que solíem anomenar el parc, on el nostre acompanyant, com un nou Faetont, fent veure que estava cansat, i no pas que tingués altres plans, es va acomiadar de l’últim conductor del comboi per fer una becaina al seu carro. Una persona que desconfiava d’ell i que l’observava el va denunciar, de manera que el van detenir i me’l van portar a mi com a capità de la guàrdia. Vaig fer que l’escorcollessin, i li van trobar llumins, estopa i altres materials perillosos. Vaig manar que el portessin al capità prebost i, per tot plegat, es va formar un consell de guerra, durant els interrogatoris del qual aquest personatge va confessar que era un incendiari a sou, i com a tal el van condemnar a morir cremat a la vista de les tropes. Es va fixar l’execució per l’endemà o el dia següent, i en el moment de dur-la a terme, va confessar a més que havien acordat que, en veure o sentir l’explosió, l’exèrcit francès atacaria les tropes confederades en aquelles lamentables circumstàncies.

La pau de Riswick, que aviat va entrar en vigor, va posar fi a tota mena d’incendis. Així, en l’àmbit militar, que havia esdevingut la meva ocupació, no va passar res de notable fins al cap d’uns anys. De primer, van ordenar al nostre regiment que tornés a Anglaterra i, al cap de poc, que marxés a Irlanda. Però com que les meves memòries no estan destinades al frívol entreteniment de la saleta, sinó a l’estudi, el relat d’una època d’inacció, amb més pena que glòria, no hi pot contribuir gaire.

Tot i la meva escassa estima per la vida inactiva, hi ha activitats davant les quals la persona de seny gairebé s’estima més la vagància, com ara enfrontar-se a pèl als elements o lluitar contra la natura. Aquesta mena de combats, crec, haurien consumit el meu temps i segurament fins i tot la meva persona si hagués anat al lloc on em destinaven: les Antilles. Perquè, encara que el clima (diuen alguns) pugui facilitar que s’ascendeixi molt de pressa, jo pensava que els girs de la roda de la fortuna són tan ràpids com incerts, i a mi em podia tocar igual ser el primer que l’últim. Les meves conclusions es podrien resumir amb aquest dístic de l’excel·lent Hudibras de Samuel Butler:

El qui va fugir ple de terror

jeu al llit de sota de l’honor.



Però la bona estrella aviat va dissipar aquests malenconiosos pensaments, que, provocats pel rumor que ens enviaven a les Antilles, m’havien envaït el cor i el cervell: resulta que em van reclamar a Anglaterra per resoldre alguns assumptes del regiment, i hi vaig arribar just després que ens enviessin les ordres d’embarcar; així, la decisió d’anar a les Antilles o no va quedar fora de les meves mans, i el risc que comportava negar-s’hi, com els va passar a molts, per sort, jo me’l vaig estalviar.

En considerar, doncs, que era impossible que tornés a temps per embarcar-me, un dels meus superiors em va proposar que cedís el meu lloc a un oficial que se n’anava. Mentrestant, a mi em van incloure en la llista dels oficials de mitja paga, entre altres avantatges temporals, i amb gran satisfacció per part meva. Aquesta situació em va resultar més convenient, ja que sabia —o almenys em creia prou espavilat per endevinar-ho, en vista dels aspres debats de la Cambra dels Comuns sobre el tractat de partició de la monarquia hispànica— que no trigaríem gaire abans que la pau d’aquell moment necessités alguns retocs.

En aquesta situació d’incertesa, vaig mostrar una paciència de jueu, tot i que sense les ximpleries de la seva religió, confiant fermament en les meves esperances, que no van tardar a veure’s satisfetes: la guerra que veia a venir aviat es va declarar. Mentre esperava que arribés l’oportunitat que em deia que aviat es presentaria, ni les escasses diversions de Dublín ni la poca conversa dels seus habitants eren prou temptadores perquè la meva estada a Anglaterra em resultés feixuga.

Però encara que es va declarar la guerra i es van iniciar els preparatius corresponents, totes les expectatives es van veure de cop i volta frustrades per la sobtada mort del rei Guillem. A aquest príncep, que s’havia enfrontat amb la mort cara a cara en multitud de setges i batalles, li va arribar la seva fi en un moment de lleure, en la pitjor hora que es pugui imaginar. Estava caçant (una de les seves distraccions habituals) quan el seu cavall va tenir la desgràcia d’ensopegar i el va fer caure a terra, caiguda que li va trencar les cervicals. La notícia va provocar de seguida l’alarma a la cort i a tot arreu, i es va estendre a tot Europa. Només França, que no s’havia estat de buscar el mateix fi amb anterioritat i amb mitjans innobles, va rebre amb esperança el que tots els altres veien amb desesperació. Creia França que, amb l’eliminació d’aquell obstacle tan durador a les seves ambicions, el seu successor no mantindria les mesures que el rei Guillem havia posat en pràctica en defensa de les llibertats d’Europa. Però tant França com alguns dels seus aliats van quedar rotundament decebuts, ja que la divina reina, totalment anglesa de cor, va seguir els consells del seu predecessor al tron, i per eliminar qualsevol rastre de malfiança, tan bon punt va accedir al tron, va trametre a totes les corts de la gran confederació els ambaixadors adequats a la importància del seu missatge de compromís amb tots. Això va infondre nous ànims a una causa els fonaments de la qual semblaven flaquejar, i va provocar als seus enemics un terror no menys considerable. I les grans victòries dels seus exèrcits van respondre a la perfecció a les pregàries i els esforços de la reina i ànima de la confederació, així com als desitjos de tots els qui, igual que ella, portaven al cor el bé i l’honor del seu país, incloses també les llibertats d’Europa. La primera campanya va ser un gloriós avançament del futur. Les batalles de Bonn, Kaiserwerth, Venlo i Roermond no van ser sinó els ferms precursors de Donawert, Hochstet i Blenheim. Així van marxar les forces angleses en ajut del vacil·lant Imperi, exhibint triomfalment l’antic geni d’un poble guerrer, amb la feliç recompensa d’un èxit a l’altura de la glòria de l’empresa, que es va reflectir en forma de monuments i principesques donacions als anglesos per part del qui llavors era l’únic emperador d’Europa. Una petita compensació, és veritat, per les nacions espoliades i els exèrcits capturats que amb justícia van posar en boca del rei de França les lamentacions de l’emperador romà August, queixós de la pèrdua de les seves legions gairebé al mateix indret, però en un nombre molt més gran i una ocasió molt menys gloriosa.

Però com que la meva sort no m’havia permès participar en aquestes glorioses addicions als fets d’armes dels anglesos a Flandes i al Rin, vaig decidir aprofitar la primera oportunitat que se’m presentés i no perdre més el temps a la cort. I quan Milord Cutts va tornar amb els llorers que s’havia guanyat pel seu memorable servei a les batalles de Venlo, Roermond i Hochstet, el seu caràcter actiu es va asserenar sota el pes menys agradable d’un honor sense risc, en què la tranquil·litat es converteix en una tomba per a qui no corre el perill de caure en l’oblit, ja que les seves profundes ferides i la valentia dels seus actes ja han posat de manifest tot el que més tard puguin dir epitafis o làpides. Poc després de tornar d’Alemanya, el van nomenar general dels exèrcits de sa majestat a Irlanda. I quan el vaig anar a felicitar pel nomenament, va tenir la gentilesa de preguntar-me algunes coses sobre el país i concretament en quin barri de Dublín li recomanaria viure, a més d’oferir-me, si jo l’hi acompanyava, tots aquells favors que tingués al seu abast.

Però feia massa temps que em lamentava de la meva inactivitat, i per això, després de declinar la seva oferta amb tota la cortesia que vaig poder, vaig dir a milord que, pel que feia al lloc on viure, jo tenia una casa a Dublín prou gran i adequada per a una persona tan il·lustre, que posava a la seva disposició en les condicions que estimés oportunes. I vaig afegir que tenia intenció de visitar Espanya, on es dirigia Lord Peterborough, i que si milord em concedia la seva recomanació, em resultaria molt més agradable que el tedi de qualsevol altre període d’inactivitat. Lord Cutts va tenir la bondat de satisfer les meves dues peticions, i va parlar de mi d’una manera tan favorable que el comte de Peterborough, que era el general de totes les tropes que integraven l’expedició, em va manar que m’afanyés a incorporar-m’hi. I un cop vaig estar a punt, em vaig embarcar cap a Espanya amb aquest noble senyor, al servei de la seva ben concertada empresa, que acabaria demostrant al món sencer que els exèrcits petits, sota el comandament dels generals adequats, de vegades poden obtenir uns èxits prodigiosos.





Els jueus, onsevulla que visquin, són un poble expert en l’augment de les riqueses; i gràcies al seu coneixement dels procediments universals per aconseguir beneficis, es considera que són els qui estan millor qualificats per a qualsevol empresa d’on es pugui treure algun profit. Proporcionar pa i altres provisions a un exèrcit sempre s’ha considerat una activitat lucrativa, i Espanya no és el primer país on la gent d’aquest poble s’ha dedicat a aquesta tasca. A més, en ensumar-se possibles beneficis, forma part tant de la natura com de la pràctica habitual de la raça esmentada ajudar-se els uns als altres decididament, amb tota confiança i prodigiosa diligència. Un jueu que era tan competent com resolt a encarregar-se d’aquesta feina es va presentar oportunament en aquelles circumstàncies a demanar al comte de Peterborough que el nomenessin proveïdor de l’exèrcit i les tropes que haguessin d’enviar a Espanya en aquell moment i en el futur.

És fàcil d’entendre que el comte, obligat per les exigències del moment, no es negués a escoltar-se’l. I havent rebut una suma considerable a tall de bestreta, va seguir el costum en aquests casos i va acceptar els diners, i així el comte de Peterborough va tenir el goig de tirar endavant el seu projecte inicial. El jueu que va signar el contracte es deia Curtisos, i ell i els seus amics, amb gran puntualitat, van avançar la xifra desitjada de cent mil lliures esterlines, més o menys, que es van trametre de seguida a l’intendent de l’exèrcit, ja que els diners que el comte va rebre dels jueus no eren per a ell, sinó per a la despesa pública. D’acord amb el que estava estipulat, les ordres de pagament per aquest import es van signar a Lisboa a nom de Lord Godolphin (que en aquella època era el tresorer del regne) i es van fer efectives puntualment.

Després d’haver tingut la sort de trobar els recursos econòmics que necessitava, i havent adquirit amb ells tropes de cavalleria que Lord Galway li va permetre intercanviar per dos regiments d’infanteria, el comte de Peterborough va rebre l’arxiduc Carles d’Àustria i tot el seu seguici a bord de la seva esquadra, i els va transportar tots, a les seves expenses, fins a Barcelona; un càrrec de la màxima importància pel qual, segons m’han informat recentment fonts molt fidedignes, el noble comte encara avui és hora que rebi cap mena de reconeixement del govern o de ningú.

Vam salpar de Lisboa per unir-nos a l’esquadra que comandava Sir Cloudsley Shovel, amb qui ens vam trobar, com havíem acordat, davant de Tànger. I un cop unides les naus de guerra i de transport, vam posar proa a Gibraltar, on ens vam quedar només el temps necessari perquè embarquessin dos regiments de la guarnició local, que en van substituir dos dels que transportava la nostra flota. Aquí vam trobar el príncep de Hesse, que va decidir immediatament seguir l’arxiduc en la seva expedició. Era una persona d’un tracte exquisit i havia estat virrei de Catalunya, i per tot plegat el vam rebre encantats, ja que era una persona que podia fer molt de servei en un país on era conegut i estimat.

Com que jo parlava prou bé el llatí, vaig tenir moltes oportunitats de parlar amb els dos pares confessors de l’arxiduc d’Àustria, i per aquest motiu vaig tenir l’honor de rebre en part el favor de l’arxiduc en persona. No ho dic per vanitat, sinó per corroborar que les meves informacions en assumptes de transcendència no són de poc valor, i que s’entengui com em vaig assabentar de coses abans, i més sovint, que arribessin a coneixement d’altres.

Des de Gibraltar vam posar proa a la badia d’Altea, que no és gaire lluny de la ciutat de València, rumb a la qual vam continuar uns quants dies. Mentre hi érem, segons que em van dir persones de confiança, el comte de Peterborough va tenir un disgust, però ni jo ni ningú més, que jo sàpiga, no vam poder esbrinar-ne la causa, ja que el noble general no es mostrava tan afectat com els qui eren a prop seu em van assegurar que se sentia.

Sigui com sigui, mentre érem a la badia d’Altea, vam enviar dues canoneres i una petita esquadra a atacar Dénia, que tenia un petit castell més bonic que fort. Per això, després d’amenaçar-los amb els canons i preparar-nos per bombardejar-los, es van rendir i van reconèixer l’arxiduc com a legítim rei d’Espanya, i així el van proclamar. A partir d’aquest moment, doncs, en referir-me a l’arxiduc, ho faré amb el títol de rei. Va quedar al capdavant del castell el general Ramos, que després es va comportar de manera notabilíssima en la guerra al regne de València.

Encara que no s’havia adoptat cap decisió en ferm sobre les operacions de la campanya, abans que l’arxiduc salpés de Lisboa, el comte de Peterborough, que defensava sempre l’honor del seu país, havia ordit un altre pla que, si s’hagués complert, hauria posat fi a la guerra molt més aviat i ens hauria estalviat tots els problemes que tan durament vam patir durant el setge de Barcelona. El comte creia, amb molta raó i molt bon criteri, que no hi havia tropes al centre d’Espanya perquè les havien concentrat totes als extrems del regne, a la frontera amb Portugal o a la ciutat de Barcelona, de manera que a Madrid, amb el rei Felip i la família reial, només hi havia un contingent de cavalleria, i encara en males condicions, que feien de guàrdia reial i prou. Per tant, si tal com preveia, capturaven València o qualsevol port que permetés el desembarcament de les tropes, podria anar directament cap a Madrid, sense que res ni ningú no se’ls pogués oposar. Però ja tindré ocasió de parlar d’aquest tema d’aquí a unes pàgines, o sigui que de moment diré només que, si bé el seu pla hauria pogut donar lloc a una immediata i magnífica revolució, les seves ordres el van obligar a fer, en contra del seu criteri, coses que van contribuir molt més a augmentar la seva fama, ja que va haver de franquejar per força obstacles que qualsevol altre general hauria considerat insuperables.





València és una ciutat situada al centre del litoral espanyol, en un país ric i molt poblat, a només cinquanta llegües de Madrid. Hi abunden els cavalls i les mules gràcies a la gran fertilitat de les seves terres, que, per fortuna seva, poden regar tant i tan sovint com volen. La ciutat i el regne eren igual de favorables als interessos del rei Carles que Catalunya, i, així que vam aparèixer, una gran multitud es va acostar a la badia d’Altea no tan sols a oferir-nos els seus serveis, sinó carregats amb tota mena de provisions, i cridant ben fort: «¡Viva Carlos III, viva!». Ni a la ciutat ni a les poblacions veïnes no hi havia tropes regulars. Les més properes eren els soldats de cavalleria de Madrid, a cent cinquanta milles; i tampoc no hi havia cap infanteria situada més a prop que la de Barcelona o de la frontera amb Portugal.

Per contra, Barcelona és una de les ciutats més grans i amb més habitants d’Espanya, fortificada amb muralles. Per un costat, la protegeix el mar; de l’altre, un castell fort que es diu Montjuïc. La seva circumferència és tan gran que caldrien més de trenta mil homes per encerclar-ne les muralles. En una ocasió va resistir durant mesos el setge d’un exèrcit format per aquesta quantitat d’homes. I és més lluny d’Anglaterra que qualsevol població d’aquell regne.

Aquesta breu descripció de les dues ciutats sembla del tot imprescindible, perquè sense tenir-ne coneixement ningú no podria jutjar els plans que el comte de Peterborough es disposava a seguir quan va fer pujar l’arxiduc a bord de la flota. Però el comte va haver de renunciar als seus magnífics plans quan va rebre ordres d’Anglaterra, mentre es trobava a la badia d’Altea, que anés directament a Catalunya, com preferien tant l’arxiduc com la majoria dels oficials de la marina i la infanteria, començant pel príncep de Hesse.

En rebre les ordres esmentades, el comte de Peterborough va expressar la seva opinió que, en comptes d’intentar una cosa que creia un èxit probable, el condemnaven a emprendre’n una altra que era pràcticament impossible, perquè no hi havia res que li semblés tan forassenyat com atacar Barcelona, una ciutat que estava llunyíssim per trametre-hi tropes de reforç o d’auxili; l’única en què els espanyols tenien una guarnició amb tropes regulars que excedien en nombre l’exèrcit amb què havia de posar-los setge. Amb tot plegat n’hi havia prou per refredar l’ardor guerrer de qualsevol persona amb menys intel·ligència i punt d’honor dels que el comte havia demostrat fins aleshores. En canvi, el general, si hagués pogut seguir els seus plans i hagués emprès la marxa de seguida cap a Madrid, després d’emparar-se de València i dels pobles i viles de la rodalia, que estaven disposats a rendir-se al rei Carles i a acceptar-lo com a sobirà —o, en cas contrari, tampoc no els haurien pogut oferir gaire resistència—; i si a això hi sumem que hauria pogut aconseguir mules i cavalls allí mateix i tants com hagués volgut, junt amb els carros necessaris per al transport de l’artilleria, la impedimenta i la munició, en pocs dies hauria obligat a fugir de Madrid el rei Felip, que tan pocs efectius tenia per oposar-s’hi. I com que no hi havia res que pogués barrar-li el pas o dificultar-l’hi, costa imaginar quina alternativa hauria tingut el rei Felip, en aquesta situació extrema, sinó retirar-se cap a Portugal o Catalunya. En qualsevol dels dos casos, hauria deixat el centre d’Espanya a mercè de l’enemic, que així hauria pogut tallar les comunicacions entre els exèrcits situats als extrems del país, o sigui, a la frontera amb Portugal i a Barcelona, els únics llocs on, com he dit, hi havia tropes regulars.

D’altra banda, com que els efectius del comte de Peterborough eren més que suficients per a una ofensiva amb una oposició previsiblement tan escassa, si l’exèrcit del rei Felip situat a la frontera amb Portugal es retirava cap a l’interior, les tropes portugueses haurien pogut penetrar a Espanya sense obstacles; o, en el pitjor dels casos, suposant que el comte s’hagués vist obligat a retirar-se, hauria estat una retirada fàcil i segura gràcies al control assolit de les regions de València i Andalusia. A més, Gibraltar, la plaça més forta d’Espanya, si no del món, ja estava a les nostres mans, i disposàvem d’una gran flota per auxiliar-nos en qualsevol punt situat prop del mar. De tot plegat en resulta evident que, al cap de poc, hauríem pogut fer la guerra sense entrar al Mediterrani, amb la qual cosa hauríem tingut moltes més facilitats per aconseguir reforços i hauríem reduït moltíssim les despeses de transport de tropes i municions.

Però cap d’aquests arguments, encara que tots ells es fonamentaven en la lògica més absoluta, no van aconseguir alterar l’opinió general favorable a atacar Catalunya. El senyor Crow, representant de la reina a la zona, havia enviat a Anglaterra informes garantint categòricament que no ens faltaria de res un cop la nostra flota envaís Catalunya. També el príncep de Hesse oferia tota mena de propostes i garanties; i per tot plegat el nostre exèrcit va acabar anant a Catalunya, i el noble príncep de Hesse, al combat en què perdria la vida, amb l’oposició del nostre general, que ja preveia totes les dificultats que després es farien evidents als ulls de tothom i que, en adonar-se’n, provocarien els endarreriments i les negatives a atacar Barcelona que es van plantejar en tants consells de guerra.

Malgrat tot, fent cas de les instruccions d’Anglaterra, la voluntat repetidament expressada per l’arxiduc i les impertinències del príncep de Hesse, el nostre general va donar ordre de salpar d’Altea rumb a la badia de Barcelona, la capital de Catalunya. Però quan hi vam arribar, el comte de Peterborough es va oposar que desembarquessin les tropes fins que es va assegurar dels ajuts i reforços de què tant li havien presumit i que tan sovint li havien promès. En veure que no n’hi havia ni rastre, tret d’un reduït contingent de tropes mal armades i sense cavallers ni oficials que les comandessin, el comte de Peterborough va decidir que amb això no n’hi havia prou per llançar-se a una ofensiva que tenia tan poques perspectives d’èxit. Li van respondre que, fins que no hi hagués un desembarcament, no podíem esperar que se’ns presentessin gaires soldats ni que descobrissin el seu joc persones d’una certa categoria. Així, doncs, van decidir que les tropes desembarquessin.

D’aquesta manera van desembarcar els nostres homes i van acampar de seguida. Però els reforços amb prou feines augmentaven, i encara de tan mala manera com el primer contingent que havíem rebut. Els nouvinguts no eren fiables, sinó que anaven i venien al seu gust i aire, i no admetien cap mena de disciplina militar. Ens van argumentar que, fins que no veiessin que, a més de soldats, desembarcàvem l’artilleria, no es creurien que teníem veritablement intenció d’assetjar la ciutat. En conseqüència, el general es va veure en la necessitat de cedir també en això, tot i que resultés poc raonable, atès que l’opinió majoritària en els consells de guerra ho havia considerat inviable, i el comte de Peterborough tenia ordres estrictes d’actuar de conformitat amb la majoria.

Per acabar-ho d’adobar, el príncep de Hesse va considerar oportú que paguéssim aquelles tropes irregulars com si fossin oficials i soldats, amb l’argument que no podíem pretendre que els homes es juguessin la vida a canvi de res. En definitiva, que havíem anat a Catalunya atrets per promeses de tota mena d’ajuts, però, en arribar-hi, vam descobrir que no ens en donarien cap si no els pagàvem. I com que ens hi havien enviat sense tenir diners per pagar res, ens hauria resultat més pràctic ser en un país on haguéssim pogut agafar per la força el que no teníem altra manera d’aconseguir.

De totes maneres, i en honor dels miquelets, val a dir que, malgrat l’escàs nombre dels que rondaven per allí —que mai no van ser gaires més de mil cinc-cents, i sovint bastants menys— i malgrat que no acceptessin rebre cap mena d’ordres, sinó que anaven on i com volien, el cert és que ens van ajudar força en emparar-se de totes les masies i els convents que hi havia entre la serra i el pla de Barcelona, i així van impedir que l’enemic sortís de la ciutat, a la distància que fos.

I llavors van començar totes les dificultats que molt abans havia previst el general. Les tropes s’havien mantingut inactives durant tres setmanes, que havien passat enmig de discussions i enfrontaments entre nosaltres mateixos, i no amb l’enemic. En sis consells de guerra diferents, es va rebutjar per impossible el setge de Barcelona, en vista de les circumstàncies del moment. El comte de Peterborough i el general de brigada Stanhope (el futur comte de Stanhope) estaven d’acord que calia fer alguna cosa per respondre a les expectatives de tot el món, i no perquè tinguessin gaires esperances d’èxit. Però cap consell de guerra no els hi va autoritzar, i el general dels holandesos, en particular, va afirmar que no estava disposat a obeir les ordres ni tan sols del mateix comte de Peterborough si aquest li exigia, sense el suport d’un consell de guerra, que sacrifiqués d’una manera tan injustificable els homes que comandava.

Ara bé, els oficials que es negaven a assetjar Barcelona van accedir a endinsar-se en el país per atacar qualsevol altra població que no tingués una guarnició tan forta i nombrosa, donant per fet que no hi havia cap ciutat a Catalunya, amb l’excepció de Barcelona, que pogués oposar-nos gaire resistència, i que si les tropes de Barcelona sortien a perseguir-los, seria més avantatjós lluitar contra elles a camp obert que darrere les muralles d’una plaça tan forta. I és veritat que, si haguessin sortit així de Barcelona, la derrota d’aquestes tropes hauria fet caure la província de Catalunya, junt amb els regnes d’Aragó i València, a mans del rei Carles més fàcilment que la presa de Barcelona.

Ja que hi som, val la pena dir que, de les propostes dels oficials de l’exèrcit de terra als consells de guerra, és fàcil deduir-ne l’èxit de les nostres forces si haguessin anat directament de València a Madrid. En efecte, si dos mesos després d’haver alertat l’enemic, consideraven raonable i possible avançar a camp obert en comptes d’assetjar Barcelona, on un nombre igual o superior de tropes estaven disposades a perseguir-nos, què no hauríem pogut esperar si el nostre exèrcit hagués envaït el país quan i on s’enfrontessin a menys oposició? Però deixo de banda l’anàlisi del que podria haver estat i em centro a deixar constància amb la màxima exactitud dels fets més notables que van tenir lloc en la nostra ofensiva per alliberar Barcelona.

Les reiterades negatives dels consells de guerra a assetjar una plaça de la fortalesa de Barcelona, amb una guarnició tan nombrosa, i el fet que aquestes negatives estiguessin basades en raons tan contundents contra un pla tan arrauxat, tenien del tot desconcertat el general. La cort del rei Carles era un pou de lamentacions, on tothom es queixava de la desgràcia del príncep, que havia anat fins a Catalunya per tornar-se’n sense que ningú hagués lluitat per ell. En canvi, els nostres oficials i soldats estaven molt molestos perquè els retreien que no estiguessin disposats a entrar en un combat impossible. I és ben cert que el pla de setge en què insistia una vegada i una altra el príncep de Hesse a cada consell de guerra, sense cap altre objectiu que evitar la vergonya (per dir-ho en les seves paraules) d’haver anat fins allí com uns ximples i tornar-nos-en com uns covards, no hauria pogut acabar de cap altra manera que amb una retirada.

No li servia de gaire consol al comte de Peterborough el fet d’haver previst tots aquests obstacles, ni tampoc el fet de desfogar-se dient que no hauria permès mai que s’embarqués amb ell l’arxiduc ni li hauria donat cap esperança de recuperar el tron d’Espanya de mans del rei Felip si s’hagués arribat a imaginar que no seria lliure de seguir els seus plans i el seu criteri. Li devia resultar molt dur, a ell, que s’havia pres tantes molèsties, sense tenir instruccions del govern, i que, per tant, només podia justificar-se amb una victòria. Li devia resultar molt dur, dic (després de rebre el vistiplau d’Anglaterra a la seva empresa) veure’s dirigit d’aquesta manera, a distància, en funció dels informes d’un optimisme sense fonament del senyor Crow; i obligat, tot i ser el general de l’expedició, a cedir davant les opinions de tercers que o bé només vetllaven pels seus propis interessos o bé no els preocupaven gens les tropes que participaven en l’esmentada expedició.

Aquestes eren les incòmodes circumstàncies en què es trobava el comte de Peterborough acampat davant de Barcelona: amb propostes impossibles de complir, sense plans acceptables, amb els retrets de la cort, el rebuig dels consells de guerra i el general de les forces holandeses que li negava el suport dels homes que comandava. I, per acabar-ho d’adobar, sense cap esperança de posar fi a aquestes animositats i discòrdies amb algun acord tolerable. Però totes aquestes dificultats, en comptes de desanimar el comte, van treure a la llum les seves millors qualitats i, al final, li van proporcionar una feliç idea, a la qual van seguir uns fets extraordinaris i un èxit que va superar amb escreix les seves expectatives, fins al punt que, com diuen que va confessar el mateix general, hauria estat una insensatesa aspirar-hi. Certament, a primera vista, hauria semblat absurd proposar un atac per sorpresa a una ciutat gaire més forta que Barcelona. Però també és veritat que la seva única esperança de tenir èxit era que tothom pensés que un pla com aquest era inconcebible, i no hi ha dubte que el general havia dipositat les seves esperances en una possibilitat que es va convertir en fet: que el governador i la guarnició de Montjuïc es creguessin tan segurs que haguessin negligit les seves obligacions i no estiguessin alerta.

De totes maneres, per comprovar si això era així, va esperar una ocasió propícia i, sense que ho sabés ningú, tret d’un ajudant de camp que tenia al seu servei, va sortir a fer un reconeixement de les fortificacions. Com que al castell de Montjuïc no hi havia cavalleria i els miquelets controlaven totes les cases i els horts de la plana, el comte va poder inspeccionar-ho tot a pler, mentre recorria a peu la falda del turó. El resultat del seu reconeixement, la negligència i droperia de la guarnició i les incòmodes circumstàncies en què es trobaven els aliats van fer que el comte decidís posar en pràctica les seves idees, havent constatat que, gràcies al control del territori que s’estenia entre Montjuïc i les muralles de Barcelona, si ens apoderàvem del castell, es podria posar setge a la ciutat amb alguna perspectiva d’èxit.

Del que acabo de dir, algú en podria deduir que, de la mateixa manera que el setge va ser un triomf després d’atacar pel costat de Montjuïc, també hauríem pogut aconseguir la victòria si haguéssim atacat per l’extrem oriental de la ciutat, on havien acampat en un primer moment les nostres forces, i l’únic costat per on hauríem pogut emprendre l’atac sense tenir Montjuïc a les nostres mans. Però amb una breu explicació n’hi ha prou per convèncer qualsevol persona amb un mínim d’experiència que hauria estat del tot impossible aconseguir la victòria amb un atac a Barcelona per l’est, per molt que una colla d’esdeveniments gairebé miraculosos ens donessin el triomf quan vam apuntar les nostres bateries contra la part de ponent de la ciutat. El terreny situat a llevant és totalment pla, milles i milles, i això ens hauria obligat a avançar en camp obert, exposant els nostres homes al foc de la seva artilleria. A més, pel cantó est les fortificacions són molt més sòlides: hi ha un revellí protegint les muralles de la ciutat, flanquejat per panys de muralla i amb un bastió a banda i banda, i conquerir-lo ens hauria costat la meitat dels nostres homes, i això abans de poder muntar una bateria que apuntés a la muralla. O fins i tot suposant que haguéssim pogut obrir-hi una bretxa, quin sentit hauria tingut assaltar la ciutat tenint en contra nostre unes tropes regulars que ens doblaven en nombre?

En canvi, quan vam llançar l’atac per la banda de Montjuïc, la situació ens va ser tan favorable que vam obrir una bretxa a la muralla i vam capturar Barcelona sense necessitat de cavar trinxeres i sense que ens importunessin les sortides de l’enemic, perquè no en van fer ni una durant tot el setge. La nostra gran bateria, que constava de més de cinquanta canons pesants, procedents dels vaixells i manejats pels mariners, estava situada sobre una elevació prou gran per encabir-la, amb dues rases a banda i banda, en cada extrem de les quals vam construir una petita fortificació perquè els nostres homes estiguessin a cobert dels trets que els disparaven des de la ciutat. Aquestes fortificacions, on teníem algunes peces d’artilleria lleugera, flanquejaven la bateria i la protegien de qualsevol atac per sorpresa de l’enemic. Hi havia altres bateries semblants, però de menor calibre, als turons veïns, impedint el pas per aquests indrets, de tal manera que neutralitzaven l’artilleria de l’enemic, ja que els seus homes no la podien utilitzar sense exposar-se a un gravíssim perill, mentre que els nostres homes estaven segurs, i molt pocs en van resultar morts, i encara per culpa de bales perdudes.





Però tornant al general, obligat com estava a prendre una decisió dràstica, va arribar a la conclusió que la millor manera de sorprendre els seus enemics era evitant els aliats. Així, doncs, va convocar un consell de guerra a terra ferma amb la participació dels oficials de l’exèrcit, i un altre a bord, amb els almiralls i els oficials de l’armada. En tots dos consells es va decidir que el setge de Barcelona era inviable, i que calia reembarcar les tropes abans d’una data assenyalada per llançar una ofensiva contra el regne de Nàpols. Així, doncs, quan va arribar el dia fixat, van tornar a les naus l’artilleria pesada que havien desembarcat per al setge, i es van fer tots els preparatius per reembarcar. Mentrestant, el general va haver de suportar els retrets dels cortesans descontents i, encara pitjor per a ell, les murmuracions dels oficials de l’armada, que, tot i no estar qualificats com a jutges en matèria de setges, estaven unànimement a favor d’assetjar Barcelona, sobretot perquè l’estació ja estava massa avançada per comprometre la flota en qualsevol altra expedició. Sigui com sigui, tot va quedar tan ben dissimulat pels nostres aparents preparatius de retirada que, la mateixa nit que els nostres soldats es disposaven a atacar Montjuïc, s’organitzaven festes i celebracions públiques a Barcelona per l’aixecament del setge.

El príncep de Hesse s’havia excedit tant en les seves queixes sobre l’estratègia que havíem seguit davant de Barcelona que havia arribat a insinuar que, si bé el comte de Peterborough es mostrava favorable a atacar en públic, no exercia la seva autoritat sobre els altres oficials per obligar-los a seguir el seu criteri; i suggeria, a més, que de bon començament el general s’havia manifestat a favor d’altres operacions i en contra d’una intervenció a Catalunya, cosa que de fet era certa. Per la seva banda, el comte de Peterborough es queixava que l’auxili que tant li havien promès no havia arribat per enlloc i que, en vista de la seva absència, havia de sacrificar els seus soldats per complaure un estranger que no tenia autoritat i el coratge del qual era dubtós que estigués a l’altura del seu comportament. Aquests retrets mutus havien provocat tanta malvolença entre aquests dos grans homes que durant més de dues setmanes no es van intercanviar correspondència i ni tan sols es van parlar.

El comte, però, després d’haver traçat els seus plans i donat les seves ordres, va emprendre la marxa al vespre amb mil dos-cents soldats d’infanteria i dos-cents de cavalleria, que no van tenir més remei que passar per on tenia el seu quarter el príncep de Hesse, a qui van comunicar que el general l’havia anat a veure per parlar-hi. Quan es va reunir amb ell, el comte el va informar que finalment havia decidit llançar una ofensiva contra l’enemic, i va afegir que, si el príncep volia, ara podria jutjar el comportament dels seus oficials i soldats i comprovar si es mereixien els qualificatius que amb tanta irreflexió els havia dedicat. El príncep va respondre que ell sempre havia estat disposat a complir el seu deure, però que li costava de creure que marxant d’aquella manera es pogués atacar l’enemic de manera satisfactòria. Sigui com sigui, no va dir res més, sinó que va demanar el seu cavall.

Aquí es veu el pes que té la fortuna en els esdeveniments de més importància. Amb tota probabilitat, el comte de Peterborough no s’hauria llançat a una aventura tan perillosa a sang freda i sense provocació. I si s’hagués dut a terme una empresa semblant de manera ordinària, és molt probable que el comte n’hagués donat el comandament a algun dels seus oficials, ja que no és habitual ni, de fet, amb prou feines admissible que els comandants en cap participin personalment en aquesta mena d’accions. Però aquí veiem que tant el general com el príncep, a pesar de les seves desavinences recents, van participar junts en aquesta desesperada ofensiva.

El general de brigada Stanhope i el senyor Methuen (avui Sir Paul) eren amics íntims del general i les persones en qui ell més confiava i a qui més consultava. No obstant això, no va comunicar els seus propòsits a cap dels dos perquè no volia que s’involucressin en un pla tan perillós i amb tan poques perspectives d’èxit. En comptes d’això, va preferir reservar-los com les persones més capacitades per donar consell i ajut en la confusió, que ja era considerable, però que encara ho seria més si al comte li passava alguna cosa. I estic més que convençut que la raó per la qual el comte de Peterborough es va llançar de cap a aquesta empresa va ser per demostrar al príncep de Hesse i al món sencer que els seus escrúpols eren conseqüència de la preocupació que sentia per les tropes que li havien confiat, i no per la seva persona. D’altra banda. Les fortes personalitats dels dos cavallers que acabo d’esmentar són prou conegudes perquè resulti creïble que l’única manera en què el general els podia impedir que participessin en l’atac era amagant-los-el igual que l’havia amagat als ulls de tothom, fins i tot als de l’arxiduc en persona. Certament, no hi ha hagut mai una sorpresa tan general com quan l’endemà es va sentir que començaven els trets a Montjuïc.





Passo ara a descriure amb tota exactitud aquesta gran batalla, de què ningú encara, que jo sàpiga, no ha llegat a la posteritat els gloriosos detalls, tot i que la transcendència del fet, com es veurà, va ser tan gran i tan extraordinària que ningú que hagués pogut informar-se’n no s’hauria privat d’aquest plaer ni del goig de posar-la en coneixement de tothom.

Les tropes, que havien marxat tota la nit seguint la base dels turons, van arribar dues hores abans que sortís el sol al peu de Montjuïc, a menys d’un quart de milla de les fortificacions exteriors. Per això tothom creia que, fos quin fos el pla que hagués traçat el general, el posarien en pràctica abans de l’alba. Però el comte de Peterborough va informar els oficials del motiu pel qual preferia que es quedessin on eren fins que es fes de dia. Opinava que la victòria era impossible si l’enemic no sortia al fossat exterior, sota els bastions del segon recinte fortificat, però que si els deixaven arribar fins allí, com que no hi havia cap palissada, els nostres homes podrien saltar-los al damunt, després de rebre la primera descàrrega, i fer-los retrocedir cap al recinte superior i empaitar-los-hi, de manera que era probable que, enmig de la confusió, els obliguessin a entrar a les fortificacions interiors.

Aquest va ser el raonament del general, que, a continuació, va prometre generoses recompenses als qui complissin com cal amb el seu deure. Després va donar ordre a un tinent que avancés amb trenta homes cap al bastió situat més a prop de Barcelona, mentre que un capità, amb cinquanta homes, el cobria. Havien de saltar al fossar així que l’enemic els disparés, amb ordre de perseguir-los si es retiraven a les fortificacions superiors, però no més enllà de l’entrada del bastió, on havien d’atrinxerar-se, si l’enemic aconseguia refugiar-se a l’interior de la fortalesa.

Un tinent i un capità, amb el mateix nombre de soldats i les mateixes ordres, van marxar cap al semibastió situat a l’extrem de ponent de la fortalesa, que quedava fora de l’abast dels mosquets de les tropes del recinte interior. En aquest indret, la muralla, tallada a la roca, estava al descobert una trentena de passes, que és per on van penetrar els nostres homes, que van trobar-hi només tres canons muntats sobre una plataforma, sense gaires defensors.

Els qui van atacar el bastió del costat de Barcelona tenien el suport de dos-cents homes, entre els quals hi havia el general i el príncep en persona. El mateix nombre de tropes, comandades pel coronel Southwell, donaven cobertura a l’atac a la banda de ponent, mentre que prop de cinc-cents homes comandats pel coronel holandès tenien ordre d’acudir en auxili allí on, a criteri del coronel, fos més convenient, i per això es van situar entre els dos grups que van iniciar l’assalt. A mi em va tocar anar al costat del príncep i el comte, que va ser on vam tenir les úniques baixes provocades per la descàrrega inicial de l’enemic.

Els nostres homes, encara que avançaven al descobert i que el glacis de la fortalesa estava tallat en la roca viva, es van llançar a l’atac amb un coratge indomable, i després de la primera descàrrega de l’enemic, tots els qui no estaven morts o ferits se’ls van abraonar en tromba, de manera que l’enemic, en veure que l’atacàvem amb tanta fúria i que al darrere nostre en venien d’altres, es va retirar enmig d’una gran confusió, i tots els qui van poder van córrer cap a l’interior de la fortalesa.

Hi havia un gran portal al costat nord-est del bastió principal, amb un camí cobert per on el general i el príncep de Hesse van seguir els enemics que fugien, i així es van emparar del bastió. Vam tenir la sort que a l’entrada hi havia un munt de pedres de grans dimensions per reforçar-lo, amb les quals vam fer una mena de parapet abans que l’enemic s’hagués recuperat de la sorpresa i hagués obert foc contra nosaltres des del recinte interior de la fortalesa, que dominava la part superior del nostre bastió.

Després ens vam assabentar que el comandant de la ciutadella creia que només l’atacaríem per allí, i que per això havia ordenat que tots els homes de la banda de ponent del castell acudissin al costat que donava a Barcelona, i així els nostres van apoderar-se del semibastió de ponent, on es van emparar de tres canons pràcticament sense oposició i van poder alçar una barricada i utilitzar en la seva defensa els canons que havien capturat. En aquesta situació, l’enemic, que s’havia replegat al recinte interior del castell, va quedar exposat al foc des dels indrets que havíem conquerit, cas que intentessin fer una sortida o qualsevol altra maniobra en contra nostre. Així, nosaltres estàvem cada vegada més ben preparats per fer front al contraatac de la guarnició. I així com l’enemic no podia intentar-lo sense córrer un risc més que evident, a nosaltres no ens calia fer res més fins que ens portessin a les nostres posicions l’artilleria i els morters. Va ser aleshores que el general en cap va cridar els mil homes comandats pel general de brigada Stanhope i que havia situat en un convent, a mig camí entre les muralles de Barcelona i Montjuïc.

Es va produir un alto el foc gairebé total, amb els homes dels dos bàndols a cobert. El general era a la part de dalt del bastió, mentre que el príncep de Hesse era més avall, darrere un parapet, en un extrem del bastió des d’on només podia veure els caps dels enemics que sortien per sobre del parapet del recinte interior de la fortalesa. Poc després va passar un accident que li va costar al valent príncep la vida.

L’enemic tenia línies de comunicació entre Barcelona i Montjuïc. El governador de la ciutat, en sentir els trets des del castell, va enviar de seguida quatre-cents dragons a cavall, amb l’ordre que dos-cents anessin a reforçar la guarnició i els altres portessin els cavalls dels primers de tornada a la ciutat. Així, quan els dos-cents dragons van entrar a l’interior del castell, sense que els veiessin els nostres homes, els espanyols, agitant els barrets, es van posar a cridar una vegada i una altra: «¡Viva el rey, viva!». Aquests crits, el príncep de Hesse va tenir la desgràcia d’interpretar-los com un senyal que es rendien, i deixant-se portar per l’abrandament i la precipitació, va cridar als soldats que el seguissin, dient-los: «Es rendeixen! Es rendeixen!». Va avançar amb gairebé tres-cents soldats (que el van acompanyar sense que els ho hagués ordenat el seu general) al llarg de la cortina de muralla que portava al fossar del recinte interior. Els enemics van deixar que entressin al fossar i els van encerclar, de tal manera que en van capturar dos-cents i van tirar contra els altres, que fugien per on havien vingut. En sentir els trets, el comte de Peterborough va baixar de la part de dalt del bastió per veure què passava allí baix, i en arribar a la cantonada del bastió, va veure el príncep de Hesse que es retirava amb els homes als quals havia ordenat que avancessin amb tanta temeritat. Amb prou feines havien intercanviat algunes paraules el príncep i el comte de Peterborough quan, de resultes d’una segona descàrrega, el príncep va rebre un tret a l’artèria femoral que li va provocar la mort immediata, i va caure als peus del general, que de seguida va donar ordre que portessin el cos al convent més proper.

Gairebé en aquell mateix instant, va arribar un oficial per comunicar al comte de Peterborough que un gran contingent de tropes d’infanteria i cavalleria, d’un mínim de tres mil homes, avançava des de Barcelona cap a Montjuïc. La distància entre un lloc i l’altre és de prop d’una milla de terreny desigual, o sigui que l’enemic quedava al descobert o a cobert segons que avancés per turons o torrents. Però el general va muntar a cavall de seguida per examinar les forces que avançaven des de les altures del terreny que envoltava el castell, després de consolidar les posicions conquerides amb el nombre adequat d’oficials i soldats.

Però els fets demostren la importància que pot tenir en les ocasions transcendentals la presència o l’absència d’un home. En efecte, així que el comte va sortir de la fortalesa, el comandament de la qual havia confiat a Lord Charlemont (una persona de mèrits reconeguts i indiscutible valentia, però de caràcter massa tou), el pànic (tot i que el comte, com he dit, només havia sortit a observar les forces enemigues) es va apoderar dels nostres soldats, sense que Lord Charlemont, que els comandava, actués amb prou fermesa. I és ben cert, perquè vaig sentir que un oficial se’n volia aprofitar dient-li que cap de les posicions de què ens havíem apoderat eren defensables, i quedar-nos-hi hauria estat igual que oferir voluntàriament sacrificis humans a l’altar del caprici i la tossuderia, o picar de cap contra la paret per veure quin dels dos era més dur. Després de sentir aquesta demostració d’eloqüència i de comprovar, amb la resposta de Lord Charlemont, que aquest segurament li faria cas, sense que tot el que jo pogués dir servís de res, vaig sortir corrents tan ràpid com vaig poder per informar el general del perill imminent.

Mentre corria, em vaig adonar que el pànic anava creixent, ja que s’havia escampat el rumor que les tropes que havien sortit de Barcelona ens deixarien aïllats si no corríem de seguida cap als turons o cap a les cases que estaven en mans dels miquelets. Els oficials i els soldats, presos del pànic, van abandonar els seus llocs, i van marxar o, millor dit, van fugir a l’uníson (amb Lord Charlemont al capdavant) de la fortalesa, i ja havien baixat mitja muntanya quan el comte de Peterborough els va sortir a l’encontre. Quan li vaig comunicar els vergonyosos i sorprenents fets que s’havien produït, el comte no es va quedar impassible, sinó que va contestar amb gran vehemència: «Per l’amor de Déu! Com és possible?» i va córrer cap al castell tan de pressa com va poder.

No crec que m’hagi sentit mai tan content com en aquesta acció al servei del meu país. Confesso que, al meu parer, vaig tenir un paper una mica més que secundari en la gloriosa victòria que vam obtenir, perquè així que el vaig informar del que passava, el comte va pujar al galop per Montjuïc i, en arribar al davant de Lord Charlemont, va descavalcar, li va prendre la seva mitja pica i, girant-se cap als oficials i a la tropa, els va dir que si no volien fer mitja volta i seguir-lo, cauria sobre ells l’escàndol i l’eterna infàmia d’haver desertat dels seus llocs i abandonat el seu general.

Va ser increïble de veure la rapidesa i la valentia amb què tothom va girar cua i va seguir el comte de Peterborough. Al cap d’un moment ja havien oblidat les seves aprensions, i no hi ha dubte que, si s’haguessin trobat amb cap oposició, haurien actuat amb el màxim coratge. Però com que l’enemic no s’havia adonat dels moviments de les nostres tropes, aquestes van recuperar totes les seves posicions en menys de mitja hora i sense cap baixa. Això sí, només que les nostres forces haguessin arribat a mig tret de mosquet, l’enemic s’hauria adonat de la retirada, i la victòria que vam aconseguir en aquesta gloriosa ofensiva hauria quedat anorreada.

Un altre fet notable que es va produir en aquesta feliç empresa va ser el següent: als dos-cents homes que van caure en mans de l’enemic per culpa del desgraciat error del príncep de Hesse els van portar de seguida a Barcelona. El marquès de Risbourg, tinent general, que comandava els tres mil homes que havien sortit de la ciutat per auxiliar el castell de Montjuïc, va interrogar els presoners que duien a Barcelona, i com que tots coincidien a dir que el general i el príncep de Hesse en persona havien anat amb les tropes que havien atacat Montjuïc, el marquès va ordenar que es retiressin immediatament cap a la ciutat, imaginant-se que el príncep i el general comandaven el gruix de l’exèrcit i que, per tant, devien haver ordit algun parany per impedir-li la retirada si avançava gaire més en direcció de Montjuïc. I així fou com la desgràcia de perdre dos-cents homes es va convertir en una sort, ja que va frenar l’avanç de l’enemic, que hauria ocasionat al comte de Peterborough problemes molt i molt greus.

Amb l’arribada a Montjuïc del contingent de mil soldats que comandava el general de brigada Stanhope sense que l’enemic ens causés cap molèstia, la nostra situació al castell va resultar immillorable, mentre que el campament de l’altre costat de Barcelona estava fortificat de tal manera que l’enemic, durant el setge, no va fer cap temptativa d’atac. Mentrestant, havíem aconseguit establir unes comunicacions estables entre els dos campaments, encara que els nostres soldats estaven obligats a seguir una pesada ruta que els feia recórrer el peu dels turons cada vegada que el general creia necessari rellevar els qui estaven de servei a la zona d’atac amb tropes dels regiments que acampaven al costat de ponent de Barcelona.

L’endemà, així que el comte de Peterborough va haver consolidat la posició del primer campament del costat de llevant, va donar ordre als oficials de la flota que desembarquessin l’artilleria i les municions a ponent, al darrere del castell de Montjuïc. Immediatament després van muntar dos morters amb els quals vam bombardejar furiosament la fortalesa de Montjuïc. Però al tercer o quart dia, una de les nostres bales va tenir la sort de tocar el seu polvorí, que va volar, i amb l’explosió es va emportar el governador del castell, junt amb molts dels oficials de major graduació que dinaven amb ell. La mateixa explosió va abatre un costat d’un dels bastions secundaris. Els miquelets, que sempre estaven a l’aguait per aprofitar-se de qualsevol avantatge, així que ho van veure (ja que eren al peu del turó, molt a prop de la fortificació) hi van entrar corrents, aprofitant la confusió absoluta que regnava entre l’enemic. Si el comte, que estava tan amatent com els miquelets, no hagués entrat ell també al recinte amb algunes tropes regulars per posar-hi ordre, segur que els miquelets haurien passat per l’espasa la guarnició sencera. Però la presència del general no tan sols va contenir la fúria dels miquelets, sinó que va preservar la disciplina més estricta entre les nostres forces, de manera que, en bona hora per a l’aterrida guarnició, el general els va donar quarter i els va fer presoners de guerra.

Fins a quin punt va ser crític el moment en què el general es va trobar amb el comandant en qui havia delegat, que es retirava? Unes passes més i ens hauríem vist privats de la victòria, hauríem perdut tota la glòria que vam assolir. Pitjor encara: a la vergonya que hauria representat una retirada tan brusca de les nostres posicions de Montjuïc, s’hi hauria sumat la desgràcia de tornar deshonrats a bord dels vaixells que ens havien dut fins allí. Però la divina providència reservava al nostre general episodis memorables tant de glòria com de mortificació.

No puc deixar de referir-me a un fet singular que demostra la diferent manera de pensar dels homes, si no una cosa pitjor. Quan, molts anys més tard, davant d’un funcionari que no semblava prestar atenció a les meves queixes d’injustícia, cosa que m’irritava, vaig portar a col·lació aquest acte de servei amb què vaig fer que conservéssim no tan sols la posició, sinó també l’honor del meu país, el pixatinters, per frustrar les meves expectatives i desconcertar-me, amb una ganyota tan recargolada com la seva lògica, em va replicar que, al seu parer, el que jo considerava un servei a la nació havia estat ben flac, perquè el fet de perseverar en aquella empresa havia costat al govern més diners del que valien les nostres conquestes, suposant que les haguéssim pogut conservar. Si en són, d’estranyes, les idees de la gent, quan fins i tot les accions més nobles pot torçar-les una ment interessada!





La presa de la ciutadella de Montjuïc, en unes circumstàncies tan increïbles, va alimentar les fantasies dels nostres homes i en va atiar les esperances, ja que, de la mateixa manera que la victòria sempre empeny els esperits dèbils a empaitar la bona fortuna, encara que sovint els dugui a la perdició, també acostuma a esperonar els esperits més nobles a l’encontre de noves conquestes, arriscant amb un excés de temeritat tota la glòria que han guanyat abans. Així, tothom va començar a esforçar-se al màxim i a considerar-se uns dropos si no feien alguna cosa de profit pel setge de Barcelona, com ara la construcció de les bateries artilleres necessàries a tal fi. Però al capdavall, és just reconèixer que, malgrat la prodigiosa victòria que va coronar la seva empresa, les tropes de terra, sense l’ajut dels homes de la flota, no haurien pogut conquerir totes soles la ciutat. Els comandants i oficials de l’armada sempre s’havien mostrat a favor del pla d’atacar Barcelona. El que menys ganes tenien de fer era emprendre una nova expedició en aquelles altures de l’any, i no en volien ni sentir a parlar. Entusiasmats amb una ofensiva inicial tan reeixida, van ajudar amb més ganes del que hauria estat necessari o lògicament esperable. Els almiralls es van oblidar del seu element i van actuar com a oficials de terra: desembarcaven cada dia dels seus vaixells amb els homes formats en companyies, que seguien disciplinadament les ordres dels seus capitans i tinents. El capità Littleton, en particular, un dels més distingits de la flota, es va oferir voluntàriament a encarregar-se de desembarcar i transportar l’artilleria al front. I la seva energia va estar a la mateixa altura que el seu zel: en veure que era pràcticament impossible transportar els canons i morters per aquells barrancs amb cavalls o mules (suposant que n’hagués tingut), va ordenar que preparessin arnesos per a dos-cents homes, i així, amb penes i treballs prodigiosos, va transportar els canons i els morters necessaris per al setge fins a les mateixes bateries.

Així fou com va començar el setge, que es va portar a terme amb la mateixa diligència, ja que l’exèrcit assetjant era pràcticament igual en nombre que l’exèrcit assetjat, i es va fer d’una manera no del tot regular, ja que les nostres escasses forces no ens ho permetien, però sí amb prou regularitat per consolidar els nostres dos campaments i mantenir-los comunicats sense interrupcions de l’enemic. Aviat vam disposar de tres bateries amb què atacar la ciutat, totes a la part de ponent: una de nou canons, una altra, de dotze, i l’última, de més de trenta. I des de totes elles bombardejàvem Barcelona sense treva amb la màxima fúria imaginable, i amb totes alhora.

De totes maneres, van considerar més que aconsellable, necessari, muntar una altra bateria sobre un terreny una mica menys elevat, al peu d’un turó, que tenia més a tret la part de les muralles que crèiem més feble i que més podia inquietar els defensors de la ciutat. Com que la bateria només estava concebuda per a sis canons, havia de quedar enllestida ben aviat. Se’n va encarregar un enginyer francès, que, certament, de seguida la va tenir a punt. Però quan va arribar l’hora de portar-hi els canons, l’opinió majoritària va ser que era impossible perquè el terreny feia un pendent molt pronunciat, tot i que haurien pogut al·legar una altra raó més contundent, i potser més honesta, i és que el terreny quedava perillosament exposat al foc de l’enemic.

A causa de la reputació que m’havia guanyat durant l’assalt a Montjuïc, em van encarregar a mi resoldre aquest problema, més per enveja que per estimació, com alguns —i no precisament els meus enemics— van entendre. Però un cop vaig haver inspeccionat l’indret, a pesar de ser conscient de les dificultats, vaig centrar les meves objeccions en el termini que tenia per complir la missió, perquè eren les nou, quarts de deu, i havíem de tenir muntats els canons abans que es fes de dia. D’altra banda, jo no veia cap altra manera de fer el que esperaven de mi que baixant els canons barranc avall, fins al lloc on havíem aixecat la quarta bateria.

No hi va haver objeccions, i, pel que fa al problema del temps, em van assignar seixanta homes per facilitar al màxim la tasca, i vaig posar mans a l’obra. Tot just havia repartir les feines i donat ordre als meus homes que reculessin unes passes perquè el descens fos més gradual i, en conseqüència, factible, quan se’m va presentar el major Collier, que comandava el tren d’artilleria, i, en comprovar la dificultat de la missió, em va dir, molt inquiet, que estaven abusant de mi, i va prometre que aniria a veure el general de brigada Petit per informar-lo que la missió que m’havien confiat no tan sols era absurda, sinó impossible. Acabava de pronunciar aquestes paraules i de fer mitja volta per complir el que havia promès quan va tenir la desgràcia que un tret de mosquet el va ferir a l’espatlla i se’l van haver d’endur, de manera que ja no el vaig tornar a veure fins molt més tard.

Malgrat tot, gràcies a la soferta diligència de tots i als reforços que m’havien enviat, vaig aconseguir l’objectiu amb tanta fortuna que ens vam obrir pas i, amb l’ajut de feixines i altres recursos de menor complexitat, vam fer baixar els canons i els vam muntar sense contratemps. Així, la quarta bateria va obrir foc contra Barcelona a trenc d’alba i amb un èxit total.

Resumint, al cap de pocs dies ja havíem obert una bretxa practicable, i ho vam arranjar tot per a l’assalt general. Com que el governador de la ciutat, Don Velasco, n’era conscient, va demanar que parlamentéssim. El resultat de les converses va ser que la ciutat es rendiria abans de tres dies. I, per garantir-ho, ens van lliurar immediatament el bastió del portal de l’Àngel.

Però abans que expirés el termini de tres dies, es va produir un accident del tot inesperat que va precipitar la rendició. El virrei Velasco havia exercit el càrrec amb una gran arbitrarietat, i per aquest motiu s’havia guanyat l’animadversió no tan sols de molts barcelonins, sinó dels miquelets, que, per devoció al rei Carles, havien acudit d’arreu de Catalunya al setge de la capital i que, en el moment que es va signar la capitulació, havien trobat la manera d’introduir-se de nit a la ciutat, gràcies al coneixement que tenien dels seus viaranys més secrets. Així, l’endemà de la capitulació, van començar a saquejar les cases dels qui sabien que eren enemics del rei Carles o creien aliats del príncep rival.

El seu objectiu principal era el virrei Velasco, amb la vida i la integritat física del qual no hi ha dubte que, si hagués caigut a les seves mans, haurien saciat la seva set de venjança. Com que Velasco s’ho imaginava, es va amagar fins que el comte de Peterborough ho va tenir tot a punt perquè el traslladessin individualment i de manera segura a Alacant per mar.

No obstant això, la confusió regnava a Barcelona, i el comte de Peterborough, així que se’n va assabentar, va córrer a sufocar-la. Amb la seva celeritat habitual, va anar tot sol muntat a cavall fins al portal de l’Àngel, on per casualitat em trobava jo en aquells moments, i, en demanar que el deixessin entrar a la ciutat, l’oficial de guàrdia, espantat i sorprès, li va obrir la portella, per on va entrar el comte, i jo al darrere.

Amb prou feines havíem avançat cent passes quan vam veure una dama d’evident categoria i indiscutible bellesa presa d’una estranya però commovedora aflicció, fugint de la temible fúria dels miquelets; duia els preciosos cabells deixats anar damunt les espatlles, cosa que, sumada a la consternació en què es trobava, afegia encís a la seva extraordinària bellesa, en comptes de restar-n’hi. La dama, com és natural en una persona en dificultats, es va adreçar directament al comte, que als seus ulls era evident que sens dubte li brindaria la protecció que necessitava. I així que va ser prou a prop seu, amb uns gestos que revelaven la seva noblesa abans i tot de parlar, li va implorar protecció, dient-li, per aconseguir-la, qui era qui li ho demanava. Però el generós comte la va convèncer de seguida que no li calien presentacions, i abans i tot d’assabentar-se que era la duquessa de Popoli, l’havia agafat de la mà per fer-la sortir per la mateixa portella per on havíem entrat cap a un lloc segur fora de Barcelona.

Jo em vaig quedar enrere mentre el comte acompanyava l’angoixada comtessa al refugi que demanava, i crec que va trigar prop d’una hora a tornar. Però així que va ser de nou amb mi, ens vam dirigir cap al lloc on la confusió era més gran, guiant-nos per l’extraordinari rebombori, i que va resultar que era el pla situat davant del palau. Allí els miquelets feien tot el possible per capturar el causant de l’aldarull i objecte de la seva abrandada fúria: l’exgovernador Velasco.

Va ser aquí on el comte va salvar al virrei de la venjança furibunda, però segurament més que justificada, dels miquelets; i, com ja he dit, el va fer portar per mar a Alacant. I certament, no m’estranya ni em sorprèn la facilitat amb què ho va aconseguir, perquè jo mateix vaig presenciar que allí on es presentava el comte, la fúria del poble s’aplacava a l’instant, i totes i cadascuna de les ordres del general es complien amb absoluta conformitat i diligència. Velasco, abans d’embarcar-se, va donar ordre, en senyal de gratitud al seu salvador, que ens lliuressin totes les portes de la ciutat abans del termini acordat, i els nostres soldats en van prendre possessió així que el governador va ser a bord del vaixell que el portaria a Alacant.

Durant el setge de Barcelona, el general de brigada Stanhope havia ordenat que plantessin una tenda tan a prop de les trinxeres com ho permetés la seguretat, per rebre-hi no tan sols els oficials de servei sinó també nobles catalans que ens havien portat els miquelets per ajudar-nos. Recordo que hi vaig veure un ancià cavaller acompanyat pel seu únic fill, un jove senyor ben plantat d’uns vint anys, que havien vingut tots dos a la tenda a dinar amb el general Stanhope. Però, mentre dinaven, van disparar des del bastió de Sant Antoni un tret fatal que va volar el cap del fill. El pare es va alçar immediatament i, després de mirar el seu fill decapitat, va aixecar els ulls al cel, mentre li rodolaven galta avall les llàgrimes, i va dir tan sols: «Fiat voluntas tua» i es va comportar amb una paciència admirable. Va ser un espectacle tràgic, i encara avui, mentre escric això, em commou.

El comte de Peterborough, que durant un temps havia ocupat càrrecs administratius després de la revolució, va estar molt content de tornar a la vida militar, que sempre havia estat la seva vocació. El general de brigada Stanhope, que després va rebre amb tota justícia el títol de comte, era absolutament digne del seu lema: «Tam Marte quam Mercurio» [«Al servei tant de les armes com de l’administració»]; i és que durant tota la seva estada a Espanya, va actuar com si la seva conducta fos fruit de la divina inspiració, perquè ell va ser el pare únic de la victòria d’Almenara, i de la mateixa manera, a la batalla de Saragossa es va distingir per la seva valentia. No va ser culpa seva que no obtingués la victòria a Brihuega, perquè ningú no pot oposar-se al destí, i era voluntat divina que Felip conservés el tron d’Espanya i Carles fos emperador d’Alemanya. Tanmateix, tots dos monarques s’han mostrat desagraïts envers els instruments que el Totpoderós va fer servir perquè assolissin els seus trons, ja que l’un no hauria estat rei d’Espanya sense l’ajut de França, i l’altre no hauria estat emperador sense el d’Anglaterra.





Després que Barcelona, la capital de Catalunya, caigués a les nostres mans, i així que la guarnició, gairebé igual en nombre al nostre exèrcit, va haver marxat a toc de tambor i amb les banderes desplegades, com establia l’acord de capitulació, Carles III va fer la seva entrada oficial, el van proclamar rei i el van rebre entre aclamacions generals i totes les altres manifestacions d’alegria adequades a les grans ocasions.

Al cap d’uns dies, els ciutadans de Barcelona, encara insatisfets amb les seves primeres mostres de devoció, van enviar una sol·licitud al rei, amb els diputats corresponents a tal fi, demanant permís per expressar-li millor el seu afecte amb una cavalcada. El rei els ho va atorgar, i els barcelonins van fer els preparatius adients.

El dia assenyalat, el rei es va mostrar en un balcó de la casa on s’allotjava el comte de Peterborough, a punt de presenciar l’espectacle. La cerimònia, la veritat sigui dita, va ser molt bella i impressionant: els qui van desfilar en primer lloc anaven en perfecte ordre de marxa cavalcant uns magnífics cavalls, mentre que els següents, agrupats en cossos i companyies, desfilaven amb una serenor i una majestuositat innates, saludant el rei en passar al seu davant a la manera espanyola; salutació a què el sobirà corresponia portant-se la mà a la boca, ja que als reis d’Espanya no els està permès saludar ni tornar les salutacions amb cap moviment del barret o traient-se’l.

A continuació van desfilar diverses carrosses. La primera, estirada per mules, estava tota guarnida de magnífiques plomes i decorada amb campanetes. A dalt de tot hi havia un home disfressat de verd com si fos un drac. En aturar-se la carrossa al davant del balcó on era el rei, el representant dels dracs el va entretenir amb una gran varietat de balls, mentre el comte de Peterborough es dedicava a llançar doblers a grapats a la multitud, que els rebia entre aclamacions i amb crits de «¡Viva, viva Carlos III! ¡Viva la Casa de Austria!».

Després d’aquesta actuació, una altra carrossa estirada per mules com l’anterior es va aturar al davant del mateix balcó. Portava una gàbia molt gran, un aviari, que, gràcies a uns ressorts especials, es va obrir de sobte i va deixar que en sortís un sorprenent vol d’ocells de diversos colors, que, desconcertats pel seu brusc alliberament, que és el que em va semblar que simbolitzaven, es van quedar una llarga estona voletejant per l’indret on els havien alliberat, piulant, cantant i demostrant el seu goig irrefrenable en veure’s lliures d’una manera tan inesperada.

Hi va haver moltes altres carrosses, però no gaire notables, de manera que n’he oblidat els detalls. Totes elles, però, es van rebre amb els mateixos visques, i la celebració va acabar amb les fogueres i els focs artificials de costum en aquestes ocasions.

No puc deixar de banda un notabilíssim exemple de la devoció catòlica del príncep que vaig poder presenciar amb els meus propis ulls. Jo era al mercat de les fruites quan, mentre el rei passava per allí amb el seu carruatge, va sortir d’una gran església d’aquell indret (no sé si per casualitat o intencionadament) l’eucaristia, que portaven, segons em van informar, a una pobra dona malalta. En veure l’hòstia, el rei va baixar del seu carruatge i es va agenollar al carrer, que estava brutíssim, fins que el viàtic va haver passat; i a continuació, es va alçar i, agafant la torxa encesa d’un membre de la comitiva, va seguir el sacerdot per un carreró estret i va pujar dos pisos d’una llòbrega escala fins que va arribar a la cambra de la malalta. S’hi va quedar fins al final de la cerimònia i, en tornar a ser a la porta de l’església d’on havien sortit, va retornar sens falta la torxa encesa a la persona a qui l’havia agafada, enmig dels visques de la gent, adreçats, suposo, tant a la seva devoció com a la seva persona.

També he d’explicar un altre fet notable, de caire molt més exemplar, per fer justícia al tarannà serè, certament inimitable, d’aquest poble. Caminava jo un dia per un dels carrers més transitats de Barcelona quan em vaig trobar una insòlita multitud de persones de tota mena. I, creient que una gentada tan gran no es podia haver aplegat per qualsevol cosa, m’hi vaig afegir i, després d’obrir-m’hi pas amb moltes dificultats, vaig arribar al centre de la gernació. Però quina va ser la meva vergonya i la meva torbació quan vaig descobrir que un dels meus compatriotes, un granader borratxo, era el centre de l’atenció de tota aquella gentada i el blanc de les seves burles. És fàcil d’entendre que a algú del meu país li resulti sorprenent que un borratxo sigui un espectacle prodigiós, però les mofes i sarcasmes que vaig veure que tothom dirigia contra aquell insensat i, si no ho vaig entendre malament, també contra mi, eren tan punyents que em va semblar que el millor que podia fer era marxar d’allí cames ajudeu-me.





Així que Barcelona va caure en mans del rei Carles, les ciutats de Girona, Tarragona, Tortosa i Lleida es van afanyar a declarar-li la seva fidelitat. A totes elles, hi van enviar enginyers, i a mi em va tocar anar a Tortosa, situada a la riba de l’Ebre, que travessa un magnífic i famós pont de pontons. Les aigües del riu tenen sempre un color vermellós brut més amarronat que el dels nostres aiguamolls, però és l’única aigua que beuen els seus habitants, i a totes les cases tenen cisternes per guardar-la, on, al cap d’unes hores, per decantació, es torna tan transparent com la més neta de les aigües minerals, i tan dolça com la llet. En resum, per la seva blanor, transparència i gust, els natius la prefereixen a totes les altres aigües del món, i confesso que sóc del mateix parer, ja que no n’he tastat mai cap que m’hagi agradat tant.

Tortosa era de la màxima importància per al nostre exèrcit, ja que ens franquejava el pas al regne de València, d’una banda, i al d’Aragó, de l’altra. I tot i que per la seva situació era relativament fàcil de defensar, valia la pena dedicar una mica de cura i esforços a arranjar i millorar-ne les defenses. Aquesta va ser la tasca que em van confiar i que em va mantenir ocupat fins a l’arribada del comte de Peterborough amb el seu reduït exèrcit, que es dirigia a València, la capital de la regió. El comte va deixar a la guarnició de Tortosa el regiment del coronel Hans Hamilton, tot i que l’autoritat en la plaça va continuar en mans del governador espanyol nomenat pel rei Carles.

Mentre el comte passava a Tortosa uns quants dies a l’espera dels reforços que li havien promès de Barcelona, va rebre una lletra del rei en persona plena d’excuses, en comptes de les tropes. No obstant això, la mateixa carta, paradoxalment, li ordenava que acudís en auxili, a tota costa, de Sant Mateu del Maestrat, on el coronel Jones estava al comandament, assetjat pel comte de las Torres (segons s’informava) amb més de tres mil homes. El comte de Peterborough no disposava de més de mil soldats d’infanteria i uns dos-cents de cavalleria, un contingent molt petit per a una empresa d’aquesta mena contra un enemic superior en forces. Però la valentia del comte (com encara es podrà comprovar en alguns altres passatges d’aquestes memòries) no atorgava gaire importància als nombres, i confiava obtenir la victòria gràcies a algun estratagema. És veritat que la mateixa carta insinuava, per animar-lo i reconfortar-lo, que milers i milers de pagesos de la comarca havien pres les armes a favor del rei Carles, i només els faltaven oficials que els comandessin perquè l’empresa es pogués dur a terme amb facilitat i sense gaire perill. Però un cop va fer les indagacions pertinents, el comte va comprovar que aquella multitud de pagesos no era més que fum, i que l’exèrcit del comte de las Torres, en realitat, era molt més fort del que comentava la carta.





Sant Mateu del Maestrat era una plaça d’importància reconeguda a causa de la seva situació, que li permetia tallar totes les comunicacions entre Catalunya i València; i, per tant, si queia en mans de l’enemic, els plans del comte pel que fa a València s’haurien vist ajornats sine die. És cert que les ordres d’intentar aixecar el setge eren contundents i peremptòries, però el comte s’adonava perfectament que, sense els reforços promesos, els seus oficials no aprovarien un combat tan extremament desigual, i en efecte, aquests aviat van expressar l’opinió que el comte havia previst amb el seu raonament. Per això va abordar el tema amb els oficials d’una altra manera: els va demanar que es mantinguessin passius i el deixessin fer. Així, el comte va buscar i llogar dos espies espanyols i, després d’haver-se assegurat que li fossin fidels (com sempre feia, per precaució extrema), els va enviar amb una carta per al coronel Jones, governador de Sant Mateu, on li expressava el seu desig i la seva disposició per alliberar-lo i, sobretot, l’exhortava a tenir a punt els miquelets que hi havia a la vila perquè fessin una sortida així que veiessin les seves tropes i que perseguissin i pillessin el campament enemic: això era tot el que necessitava de part seva. Els espies van sortir i, seguint les instruccions que els havien donat, l’un va delatar l’altre, que era el qui portava la carta per al coronel Jones. El comte, mentrestant, per dur a terme el seu estratagema, va dividir les seves tropes i, avançant en secret per les muntanyes, les va reagrupar de tal manera que fessin la seva aparició al capdamunt d’un turó situat a poc més d’un tret de canó del campament de l’enemic. En veure corroborat així el que li havien dit els espies, el comte (que, malgrat tot, era un bon general) es va retirar precipitadament amb el seu exèrcit, deixant el camp lliure perquè els mil dos-cents homes del comte entressin sense cap obstacle a Sant Mateu. No voldria passar per alt una cosa que va fer el coronel Jones poc abans que el comte forcés l’aixecament del setge: el comte de las Torres, que no disposava d’artilleria, havia posat a treballar els seus sapadors, i el coronel, en comprovar el perill que comportava el seu avanç, va desviar el curs d’un rierol que travessava la vila perquè els caigués al damunt, i així els va fer abandonar una sapa que ja creien a punt d’acabar.

Després de l’alliberament de Sant Mateu del Maestrat, com ja he dit, el comte, tot i que havia assolit el seu objectiu, no volia deixar fugir l’enemic sense cap mena de persecució, procurant, però, que, si l’enemic s’assabentava de la seva debilitat, les tropes del comte tinguessin la possibilitat de retrocedir fins a Sant Mateu o fins a Vinaròs, a la costa, o fins on els anés millor. Però després d’assabentar-se que havien tornat a cancel·lar els reforços que esperaven i que el duc d’Anjou havia augmentat el nombre de les seves tropes fins a dotze mil homes, els oficials, que no estaven prou animats pels seus èxits com per aventurar-se a més experiments, van decidir en consell de guerra recomanar al comte, que acabava de rebre uns fons per al seu ús discrecional, en comptes de tropes, que organitzés les seves forces de manera que, en cas de necessitat, pogués acudir en auxili del rei en persona o marxar en defensa de Catalunya.





En compliment de la resolució del consell de guerra, el comte de Peterborough, tot i que no havia renunciat a la seva expedició a València (seguint les ordres que li havien tornat a enviar, tot i la negativa a enviar-li subministraments), va fer passar les muntanyes a la seva infanteria, que es trobava en pèssimes condicions, marxant de dia i de nit, fins a Vinaròs, mentre ell, amb els seus dos-cents soldats de cavalleria, seguia el seu pla de perseguir l’enemic en fuga, decidit a apoderar-se de València per desesperades que semblessin les circumstàncies.

Amb aquest objectiu, el comte, amb el seu reduït contingent de cavalleria, va seguir hostilitzant l’enemic fins a arribar al peu de les muralles de Nules, una vila fortificada amb excel·lents muralles i torres ben fetes i més ben conservades que les de qualsevol altre indret del regne. Però també aquí, en aparèixer els temeraris (perquè en aquella època a tots els esqueia aquest qualificatiu) del comte, l’enemic va abandonar aquesta important ciutat, presa del pànic, i hi van deixar només mil defensors locals, ben armats. No es podia esperar que el comte, amb els seus dos-cents soldats de cavalleria, aconseguís entrar-hi ni tampoc, en vista de les circumstàncies, que ho intentés. Però per temerària que fos l’empresa, l’acompanyava la seva bona estrella, que rarament li fallava. La vigília havien dit al comte que l’enemic, després de sortir de Nules, s’havia apoderat de Vila-real, on havien passat a tothom per l’espasa. Això, que hauria aterrit qualsevol altre, va inspirar a sa senyoria una idea tan afortunada com eficaç. El comte va anar a cavall fins a les portes mateixes de la ciutat, al capdavant del seu destacament, i va exigir que li enviessin immediatament l’autoritat civil o religiosa, o si no, els passaria a tots per l’espasa, com havia fet l’enemic a Vila-real un o dos dies abans. Els soldats, en marxar de Nules, havien deixat al seu darrere més por que defensors, i això i les peremptòries exigències del comte van fer que de seguida se li presentessin alguns sacerdots. En vista de la seva disposició a obeir, el comte va imaginar que era la por el que els empenyia, i per augmentar-la, els va donar només sis minuts per deliberar si es rendien i els va dir que, si no, així que la seva artilleria arribés, els sotmetria als patiments més extrems. Els sacerdots van tornar a la vila amb aquest terrible missatge, i al cap de molt poc van obrir les portes de bat a bat. El comte, en entrar-hi, s’hi va trobar dos-cents cavalls, amb els quals sa senyoria va formar el regiment de cavalleria que més endavant seria la salvació de València.

La notícia de la presa de Nules aviar va arribar a oïda de l’enemic en fuga, que encara es va espantar més, fins al punt que van reprendre la marxa aquell mateix dia. Més els hauria valgut no haver de carregar amb tot el que havien robat. Però el comte estava tan satisfet de la seva victòria que va deixar que fugissin del seu propi terror i es va desviar una mica cap a Castelló de la Plana, una ciutat important però sense muralla, on sa senyoria va obtenir quatre-cents cavalls més. Tenia la seguretat que les seves tropes obligaven l’enemic a marxar del regne. Va ordenar al regiment que comandava el coronel Pierce a Vinaròs que es reunís amb ell a Orpesa, no gaire lluny d’allí. En arribar-hi es van emportar una grata sorpresa perquè Orpesa es trobava en perfecte ordre i proveïda de tota mena de subministraments. A continuació, l’incansable general va donar les ordres oportunes i, així que va tenir situades les seves tropes en poblacions murallades on només l’artilleria les pogués hostilitzar, va continuar el seu camí cap a Tortosa.





En arribar a Vinaròs, el comte es va assabentar que s’havia format la milícia espanyola del regne de València i que hi havia penetrat fins a un dia de marxa. Així, doncs, després d’aplegar tan de pressa com va poder les forces disponibles, que no devien ser més de sis-cents soldats de cavalleria i dos mil d’infanteria, va decidir anar de seguida cap a València.

Però abans calia atacar i dominar un pas sobre el riu situat al peu de les muralles de Morvedre, que estava molt fortament protegit. El comte dels Arcos, comandant de les tropes del duc d’Anjou al regne de València, n’havia confiat la defensa al general de brigada Mahoni. Morvedre, malgrat que no és una vila gaire forta, té muralla i molts habitants. A més d’una guarnició de vuit-cents soldats, albergava la majoria dels dragons del regiment de Mahoni. La ciutat ocupa el cim d’un turó bastant alt, al capdamunt del qual es poden veure les ruïnes de la que antigament fou la famosa ciutat romana. Famosa, certament, mentre es conservin tots els escrits que ens en parlen, gràcies a la seva fidelitat absoluta a un aliat indigne i davant d’un enemic implacable. Els arcs mig enderrocats i les muralles i torres desiguals de la que fou cèlebre ciutat encara es conserven com a impressionants vestigis d’èpoques passades. Jo no podia contemplar-los sinó amb menyspreu envers el seu enemic Aníbal i desdeny envers els seus increïblement i inexplicablement indiferents aliats, els romans, però amb veneració pel record del gloriós poble que, abans que veure’s acusat de faltar a la confiança deguda o titllat de covard, va optar per sacrificar-se, amb dones i nens i tot el que estimaven entre les flames de la seva ciutat agonitzant.

A Morvedre, com ja he dit, Mahoni disposava de vuit-cents homes, a més de la població local. Això, sumat a la nostra pobra artilleria, va fer que els oficials que estaven a les ordres del comte de Peterborough consideressin i declaressin que l’empresa era insuperable. El comte, però, en comptes de compartir el seu desànim, els va infondre esperances que allò que no es podia aconseguir per força fos possible amb astúcia. A tal fi, va demanar entrevistar-se amb Mahoni; i va enviar un oficial amb un corneta per transmetre-li el seu desig, que li fou concedit. Així, el comte, després de situar les seves tropes en una posició avantatjosa i amb l’artilleria a la distància adequada, amb ordres d’avançar a marxa lenta de manera que els veiessin aparèixer pel flanc del turó mentre se celebrava l’entrevista, va acudir a la cita, acompanyat només, com s’havia acordat, per un escamot de cavalleria. Un cop reunits, el comte va començar intentant que Mahoni es passés al bàndol del rei Carles, fent-li uns oferiments tan generosos (segons que el mateix Mahoni em va explicar al cap d’un temps) que haurien fet trontollar la fe d’un catòlic. Però fou en va: Mahoni es va mostrar inflexible, i això va obligar el comte a adoptar noves mesures.

Llavors el comte va dir amb franquesa a Mahoni que no podia sinó apreciar la confiança que havia dipositat en ell i que, en correspondència, ell estava disposat a deixar a les seves mans la possibilitat d’evitar les barbaritats que s’havien comès feia poc a Vila-real.

—L’afecte que us tinc —va continuar el general— m’inclina a deixar indemne la ciutat que està al vostre comandament. Ja veieu que les meves tropes són ben a prop, i no tinc gairebé cap dubte que aviat ens apoderarem de la ciutat. Així, doncs, el que us ofereixo és la capitulació, de manera que les meves inclinacions es vegin satisfetes alhora que el meu honor. Les atrocitats, per molt justificades que estiguin pels precedents, em repugnen del tot i són contràries al meu tarannà. I el motiu principal d’aquesta entrevista era manifestar-vos-ho, així com també la meva bona voluntat envers la vostra persona.

Aquesta sinceritat va impressionar tant Mahoni que aquest va accedir a enviar la seva resposta al cap de mitja hora. I, passat aquest termini, un oficial espanyol va portar-la i es va pactar la capitulació. El comte també va intentar que l’oficial esmentat es passés al bàndol del rei Carles, fent servir uns arguments semblants als que havia utilitzat amb Mahoni. Però com que els seus esforços van ser igual d’estèrils, en retreure-li tàcitament la seva falta de consideració a l’hora de seguir l’exemple del seu comandant, o per la raó que fos, el cas és que va despertar en l’oficial una desconfiança envers Mahoni que a la llarga li seria molt útil en els seus plans.

Per dur-los a bon port, el comte va triar immediatament dos dragons, als quals va prometre un ascens, perquè anessin a espiar el duc d’Arcos, les tropes del qual acampaven a poca distància, a l’altra punta d’una extensa plana per on el comte havia de passar inevitablement i que també indefectiblement estaria plena de perills gairebé insuperables si els atacaven amb unes tropes molt superiors en nombre. Els espies, seguint les instruccions, havien de revelar al duc que havien sentit per casualitat l’entrevista entre el comte i Mahoni; i que havien vist que el comte lliurava a Mahoni una gran quantitat de diners i que els dos s’havien intercanviat tota mena de promeses. Però sobretot, que el comte havia insistit a Mahoni que procurés que el comte se situés a la plana que s’estenia entre els dos. Els espies van marxar i van complir la seva missió tal com estava establert, reblant-la amb la petició al duc que no els recompensés, sinó que els castigués si Mahoni no enviava al duc un missatge demanant-li que avancés per la plana per posar en marxa la seva maquinació. Poc després d’aquestes falses revelacions, Mahoni va enviar un oficial al duc demanant-li que fes avançar les seves tropes per la plana, amb l’únic i veritable objectiu de barrar el pas al comte de Peterborough, ja que sabia que havia de passar forçosament per allí. Però el duc, enganyat pels espies i pel que li havien insinuat els oficials espanyols fugitius de Morvedre, va interpretar les coses a la seva manera, i així que Mahoni, que va haver d’avançar a marxes forçades per la plana per arribar abans que el comte de Peterborough, es va presentar al campament del duc, aquest el va fer arrestar i el va enviar a Madrid. El duc, doncs, que s’havia empassat l’esquer i pres del pànic, va aixecar el campament enmig de la confusió i va seguir una ruta diferent de la que tenia prevista en un principi i va deixar la temible plana en mans del comte, sense cap enemic que li barrés el pas. Així que va arribar a Madrid, Mahoni va demostrar la seva innocència i el van ascendir a general, mentre que al duc d’Arcos el van degradar.





L’endemà vam arribar a la bella ciutat de València, que ens va obrir les portes amb les màximes demostracions d’alegria. He dit que és una bella ciutat, però el cert és que es mereixeria un qualificatiu molt més esplèndid, ja que els espanyols solen dir que els encants de València farien oblidar Jerusalem a un jueu. La seva situació és incomparable, en una magnífica plana i a mitja llegua del mar Mediterrani. No hi falta cap dels perfums de la natura i sempre té alguna cosa amb què atreure la mirada dels més curiosos. La bellesa de les seves dones és proverbial, però també ho és la mala jeia dels bravos, els acompanyants habituals de les dones públiques d’aquesta terra. Aquests poca-vergonyes estan tan endurits que matarien per un dobler, encara que després haguessin de fugir del país. No és que a la resta del territori estiguin lliures d’aquesta mena de bèsties, però aquí n’hi ha tants que, si es fes un cens dels que viuen a la resta del país, potser es descobriria que nou de cada deu han nascut en aquesta província.

Però continuem. Per bé que la gent de tota mena de la ciutat manifestés repetidament la seva alegria en veure’ns entrar d’una manera tan inesperada, quan no creien que la nostra empresa pogués fer realitat els seus desitjos, al comte, en el fons del seu cor, el rosegava el dubte, tot i que es veiés obligat a dissimular-ho. Sabia que disposava de menys de quatre mil soldats a València, i no tenia ni pólvora ni municions per a tots, ni provisions en cas de setge. L’enemic, en canvi, tenia més de set mil homes, amb quatre mil més a quinze llegües, encara no, que avançaven per reunir-s’hi. A més, el mariscal de Thesse era a Madrid, a molt pocs dies de marxa de València, una distància ben curta, certament, per al comte (que, com s’ha dit, no tenia cap mena de provisions en cas de setge, i aquest semblava l’objectiu de la vinguda del mariscal). Però l’enginy infal·lible del comte va tornar a intentar resoldre amb l’astúcia el que li era del tot impossible aconseguir per la força. I en primer lloc, en assabentar-se pels seus serveis d’intel·ligència que l’enemic havia desembarcat a Alacant setze canons de vint-i-quatre lliures, juntament amb les provisions i municions necessàries per a un setge, el comte va ordir un pla de seguida, i va tenir l’èxit acostumat en interceptar tots aquests subministraments, que va utilitzar en benefici de les nostres forces i a expenses de l’enemic.

El següent problema que calia resoldre eren els quatre mil homes que es disposaven a reforçar les tropes que hi havia a prop de València; però hic labor, hoc opus: no hi havia res a fer, ja que el gruix de l’exèrcit, comandat pel comte de las Torres (que havia estat restituït en el seu càrrec, junt amb Mahoni) s’interposava entre el comte i les tropes que calia dispersar. I per fer-ho encara més difícil, calia travessar el riu Xúquer gairebé davant per davant de l’enemic. Però per grans que fossin les dificultats, no van desanimar el comte, que va enviar de nit quatre-cents soldats de cavalleria i vuit-cents d’infanteria, que van avançar tan de pressa i sigil·losos que van agafar per sorpresa el gruix de l’exèrcit enemic, el van desfer i es van emportar a València sis-cents presoners sans i estalvis, tot i que, de nit, havien hagut de passar molt a prop d’un destacament enemic de tres mil soldats de cavalleria. La victòria va ser tan prodigiosa que ningú a València se l’hauria creguda si no hi haguessin portat els presoners com a testimonis vius de l’acció i del seu èxit. El comte de las Torres, després d’aquesta segona derrota, es va retirar a una distància prudencial i va deixar respirar amb més tranquil·litat al comte al seu nou quarter general.

El comte de Peterborough va establir a València el seu domicili durant un temps. L’estimaven moltíssim pel seu tarannà afable, i tenia tan bones relacions amb el clero i les dames que era sempre dels primers a estar assabentat de tot el que passava, cosa gens menyspreable en la vida civil, i encara més necessària i convenient per a un general amb un exèrcit tan reduït, en peu de guerra i al cor mateix del territori enemic.





Al cap de poc temps, però, el comte es va assabentar que el rei Felip avançava cap a Barcelona amb un exèrcit de més de vint-i-cinc mil homes, comandat per un mariscal de França, i va decidir emprendre la marxa cap a Catalunya amb totes les tropes que va poder reunir, mentre deixava a València un petit contingent d’infanteria, el mínim necessari en aquella situació. Les tropes que va aconseguir aplegar sumaven poc més de dos mil soldats d’infanteria i sis-cents de cavalleria, però va emprendre amb elles la marxa amb decisió cap a Barcelona, i així que hi va ser a la vora, va situar-se amb el seu migrat exèrcit a les muntanyes que envolten la ciutat, on no tan sols estava protegit de l’enemic sinó que el podia hostilitzar indefinidament. El mariscal, amb el seu gran exèrcit, era incapaç de correspondre a les accions del comte, que canviava de posició les seves tropes cada sis o vuit hores, de manera que, com més afany posaven a combatre’l, més difícil els resultava d’atrapar. Així fou com el general va perseguir cruelment les tropes enemigues i va infondre un pànic permanent entre els qui assetjaven Barcelona. Però no va ser aquesta l’única manera en què va combatre l’enemic: les precaucions que havia pres i les mesures que havia adoptat en altres indrets per impedir-ne el retorn a Madrid van contribuir, per molt que els envejosos hagin volgut enterrar-ho en l’oblit, a expulsar dels dominis d’Espanya el mariscal de França i sa catòlica majestat.

Però continuem amb el setge: les bretxes que havia provocat a les muralles el setge del comte de Peterborough s’havien reparat prou bé, però les de Montjuïc, en canvi, havien quedat del tot desateses. No obstant això, la guarnició del castell, amb una bateria de no menys de cinquanta canons, va resistir durant vint-i-tres dies, quan, havent infligit unes pèrdues a l’enemic de més de tres mil homes (el doble de soldats amb què el comte havia pres Montjuïc), es van veure obligats a rendir-se sense condicions. I no voldria passar per alt el fet que una fortalesa que el general anglès va capturar en poc més d’una hora, i amb poquíssimes baixes, es va resistir al mariscal de França durant vint-i-tres dies.

Després de la captura de Montjuïc, el mariscal de Thesse va donar ordre immediata que n’apuntessin les bateries contra Barcelona. Les seves ordres es van obeir amb la màxima celeritat. Al mateix temps, els seus homes es van atrinxerar amb unes fortificacions que haurien fet estralls en el reduït exèrcit del comte de Peterborough si haguessin estat llestes la vegada anterior, i no parlem ja del contingent encara més migrat de què disposava ara el comte. No obstant això, era evident la por que els inspirava el general que planava sobre els seus caps des de dalt de les muntanyes. El mariscal va centrar els seus esforços a obrir una bretxa entre el portal de Sant Antoni i la bretxa que havien obert les nostres forces l’any anterior, i amb aquest objectiu la bombardejaven sense parar amb els canons i morters, de manera que, al cap d’uns dies, van aconseguir fer-hi una bretxa apta per a l’assalt. Però van ajornar per precaució l’atac, temorosos que el comte els ataqués per la rereguarda quan ho intentessin, cosa que demostra que el consideraven capaç de posar-los en perill.

I de fet, el comte de Peterborough va decidir posar en pràctica un pla que feia temps que havia ordit en secret. Uns nou o deu dies abans de començar el setge, havia rebut un missatge del general de brigada Stanhope (que anava amb la flota que comandava Sir John Leake, amb la missió d’auxiliar Barcelona amb reforços procedents d’Anglaterra) informant al comte que havia fet tot el que havia pogut per convèncer l’almirall que accelerés al màxim la travessia cap a Barcelona. Però l’almirall, en canvi, estava absolutament decidit a no enfrontar-se a l’esquadra francesa, que es trobava al davant de la ciutat, a les ordres del comte de Tolosa, fins que no se li afegissin les naus que esperaven d’Irlanda, comandades per Sir George Bing. És cert que la flota de l’almirall Leake era tan forta com la francesa, però Leake no es refiava dels informes que havia rebut, i creia que la gent que es troba en un mal pas sol descriure les coses des d’una perspectiva massa favorable. Així, doncs, per prudència, se sentia obligat a no posar en perill les naus de la reina ja que esperava que, en qüestió de dies, li arribessin reforços segurs i nombrosos.

Aquestes desgraciades circumstàncies (a pesar de les seves glorioses victòries anteriors) havien portat el comte al límit de la desesperació. I a sobre, el rei, que es trobava assetjat a Barcelona, li enviava cada dia ordre que sacrifiqués les seves forces per ínfimes que fossin les possibilitats de tenir èxit. Tot conspirava per obligar-lo a atacar la ciutat quan era evident, als ulls de qualsevol, que ningú no podia intentar-ho i esperar sobreviure. Els francesos s’havien fet forts al peu dels turons situats a dues milles de Barcelona, i els camins que, des d’allí, travessaven la plana, havien estat fortificats i els controlaven grans destacaments de l’exèrcit enemic. Per tot plegat, era claríssim que no es podia llançar cap atac sense donar temps a l’enemic de concentrar totes les tropes d’infanteria que volgués. O fins i tot en el cas que, en aquelles difícils circumstàncies, una part de les tropes aconseguís obrir-se pas, els supervivents que haguessin tingut la sort de salvar-se de la infanteria s’haurien vist exposats en camp obert a l’atac de quatre mil soldats de cavalleria, inclosos els dragons, al llarg d’un trajecte de dues milles. En aquesta situació, els soldats més valents del món haurien considerat que el millor era rendir-se com a presoners de guerra.

Ara bé, el general de brigada Stanhope, al missatge que va enviar al comte de Peterborough que acabo d’esmentar, li assegurava que faria tot el possible per informar-lo de seguida, per terra o per mar, així que les dues esquadres s’haguessin reunit, ja que això era l’únic que havien d’esperar. I afegia que, si el comte rebia una carta o missatge sense destinatari i amb cap altre contingut que mig full de paper tallat per la meitat, això seria el senyal segur que les dues flotes s’havien ajuntat i posaven proa a Barcelona. Com es pot entendre, el missatger havia d’estar molt ben pagat, i convençut que no corria pràcticament cap risc pel fet de portar un full en blanc, el va portar i, per sort, va arribar amb el missatge quan el comte estava tan abatut i desesperat que hauria pogut adoptar una resolució funesta. El missatger, però, no sabia res de la conjunció de les flotes ni del que volia dir el missatge.

La nit mateixa que el comte de Peterborough va rebre aquesta feliç notícia del general de brigada Stanhope, va emprendre la marxa, amb el seu petit exèrcit, cap a una població situada a la vora del mar anomenada Sitges. Ningú no sabia el motiu de la marxa ni les seves intencions. Els oficials, com sempre, van obeir sense preguntar, perquè havien obtingut la victòria en circumstàncies tan diverses que la confiança ja era una cosa natural en ells, tant si eren oficials com soldats.





La vila de Sitges és a unes set llegües a ponent de Barcelona, i així que el comte hi va arribar amb les seves tropes, es va fer amb totes les barques de pesca, faluques i sageties, i, en definitiva, amb totes les naus que poguessin transportar els seus homes. I així, en dos dies ja en tenia prou per traslladar tota la seva infanteria.

Però un o dos dies abans de l’arribada de la flota anglesa davant de Sitges, els oficials del comte van quedar desconcertats per una decisió que havia pres el seu general. Aquest, impacient pel retard de la flota, i tement que els passés de llarg sense assabentar-se’n, els va convocar cap al tard per revelar-los que considerava el seu deure intentar abordar la flota anglesa, si podia ser, abans que els guaites francesos s’adonessin de les seves dimensions. Creia que ja no els seria de cap utilitat tenir-lo amb ells a terra, un cop preses les precaucions necessàries per al seu transport i seguretat, de manera que només els calia seguir les seves ordres i avançar cap a Barcelona en les embarcacions que els havia proporcionat. Podrien fer-ho amb una seguretat absoluta quan veiessin passar la flota anglesa o, si s’enfrontaven amb els francesos, havien de passar de nit i esperar les instruccions oportunes sobre el que havien de fer a continuació.

Aquesta informació, en lloc de satisfer-los, va intrigar encara més els oficials. Però quan van veure que el seu comandant estava disposat a passar la nit al mar en una barca, amb l’única companyia d’un oficial, i que tenia intenció de remar cinc o sis llegües mar endins a bord de la seva faluca, la sorpresa i la preocupació generals van ser indescriptibles. El senyor Crow, agent de la reina, i altres, es van mostrar particularment disgustats i incòmodes. Però tot plegat va ser inútil perquè el comte ja hi estava decidit. Així, aquella nit es va fer a la mar en la seva faluca, amb la qual s’hi va endinsar fins a cinc llegües de la riba, acompanyat només per un capità i els remers.

L’endemà al matí, enmig de la satisfacció general, dels oficials i la resta de la tropa, el comte va tornar a terra i, tot seguit, va fer que els seus homes s’embarquessin a les diferents naus que tenien a punt al port. Però, en fer-se de nit, va tornar el desconcert quan van descobrir que el general es disposava a posar en pràctica la seva decisió, en la mateixa nau i amb els mateixos acompanyants. D’aquesta manera, va tornar a la seva faluca, i ja no el van veure fins que van desembarcar als molls de Barcelona.

Quan el comte de Peterborough es va embarcar en l’expedició a Espanya, va proposar a la reina i als seus ministres que nomenessin l’almirall Shovel comandant de la flota conjuntament amb ell mateix. Però aquell any, quan va haver travessat l’estret de Gibraltar la flota que comandava el vicealmirall Leake, la reina els va enviar una ordre que n’atorgava el comandament suprem al comte de Peterborough sempre que es trobés a bord. Per això el general volia abordar la flota de nit, a tota costa, perquè temia —i després es va veure que amb raó de sobres— que l’almirall Leake es presentés amb tota la flota, que gairebé duplicava en nombre de vaixells la flota enemiga, de manera que el comte de Tolosa, així que els guaites francesos l’informessin de la magnitud de les nostres forces, llevaria àncores i es faria a la mar per defugir un enfrontament. Per altra banda, el comte estava segur que, si una part dels seus vaixells giraven cua, els francesos es creurien superiors en nombre. Més encara, si posaven proa de nit cap a l’Àfrica, i l’endemà es presentaven de cop i volta a llevant de Barcelona, la batalla seria inevitable, i la victòria, igual de segura, ja que l’enemic, temptat de combatre, hauria vist com li tallaven la retirada i l’encerclaven amb una flota que el duplicava en nombre, sense deixar-li cap escapatòria.

Per tant, quan el comte de Peterborough es va fer a la mar la segona nit, temorós de perdre una ocasió tan gloriosa i impacient per abordar la flota i poder donar les ordres oportunes, va manar als remers que anessin a la mateixa posició que la nit abans per localitzar la flota anglesa. I tot va anar com ell volia; però, per desgràcia, la nit estava tan entrada que li va resultar impossible posar en pràctica el seu projecte. El capità Price, un cavaller de Gal·les que comandava un navili de tercera, va ser la primera persona amb qui es va trobar quan va abordar la flota, i que es va quedar bocabadat en veure que en aquella faluca en mar obert hi anava el comandant suprem de la flota. Tan bon punt va pujar al vaixell, el comte va enviar una xalupa amb cartes per a l’almirall Leake en què li exposava les seves ordres i intencions, i al general de brigada Stanhope, notificant-li que havia arribat sa i estalvi. Però la fosca de la nit va impedir que la xalupa arribés a l’almirall fins al cap de molta estona. Quan es va fer de dia, tota la flota es va quedar astorada en veure la bandera de la Unió onejant al pal major. Ningú no donava crèdit als seus ulls ni entenia el que allò volia dir fins que els van explicar aquell cas tan singular i extraordinari.

Quan érem a cosa de sis llegües de Barcelona, el port on ens dirigíem, un dels guaites francesos va donar l’alarma, i el qui la va rebre la va transmetre a un tercer, i així successivament, com vam descobrir amb gran consternació i tal com es temia el comte: informat així l’almirall francès de les dimensions de la nostra flota, va hissar les veles i es va allunyar de nosaltres tan de pressa com va poder, sia perquè aquestes eren les ordres que tenia, sia per una retirada del tot excusable.

Després de perdre aquesta oportunitat tan favorable, poca cosa es podia fer tret de desembarcar les tropes amb la màxima celeritat. I així es va fer. Els primers que van arribar a la ciutat van ser els regiments que el comte de Peterborough havia fet embarcar la nit anterior. El lector es pot imaginar el goig que aquell espectacle va suscitar en els barcelonins, que havien quedat reduïts a la necessitat més extrema. En aquestes condicions, veient que la flota enemiga es retirava per deixar pas a una que portava reforços d’Anglaterra, i que el mar es cobria a l’instant de petites embarcacions plenes d’ajuda, què hauria faltat per completar el gloriós panorama, sinó el que havia previst el comte de Peterborough, o sigui, una batalla naval davant mateix de les muralles de la ciutat assetjada, en què les naus enemigues s’enfonsarien o caurien presoneres dels victoriosos anglesos? Però la nit i unes quantes hores van desbaratar aquesta part d’un paisatge tan ben dibuixat.

El rei Felip i el mariscal de França no havien deixat de posar totes les seves forces en el setge, però la retirada del comte de Tolosa i la notícia de l’arribada dels reforços van canviar de sobte el panorama. Els ànims dels assetjants van decaure en la mateixa mesura que s’exaltaven els dels assetjats. En aquestes circumstàncies, es va convocar un consell de guerra que va decidir per unanimitat aixecar el setge. I així, l’endemà, l’1 de maig de 1706, mentre es produïa un eclipsi total de sol, i enmig de la confusió i les presses imaginables, se’n van anar, deixant enrere la majoria dels seus canons i morters, a més d’una enorme quantitat de municions i provisions, sense aturar-se a mirar enrere fins que van haver passat el límit dels territoris en disputa.

El rei Carles va quedar novament complagut per la feliç intervenció dels seus antics alliberadors. El captiveri és un estat gens desitjable per a ningú, per valent o humil que sigui, però per al rei, que estava a dos dies de caure en mans del seu rival, veure’s lliure d’una manera tan oportuna com inesperada va donar lloc, com es pot imaginar, a una alegria general entre tots nosaltres tan gran que no es pot descriure ni imaginar per als qui no la van compartir. El rei va donar tot seguit ordre que encunyessin una medalla commemorativa, una de les quals, orlada de diamants, la va lliurar a Sir John Leake, l’almirall anglès. A continuació va ordenar que retoquessin tots els canons de bronze abandonats per l’enemic i que hi gravessin al damunt un sol eclipsat amb aquesta divisa: Magna parvis obscurantur, «El petit fa ombra al gran».





M’ha estranyat sovint que ningú, que jo sàpiga, tingués la curiositat d’esbrinar quins motius podia tenir el rei d’Espanya per abandonar els seus dominis un cop aixecat el setge. El cert és que tenia un exèrcit magnífic, comandat per un mariscal de França, que no havia patit pèrdues importants ni en combat ni per desercions, i tot això hauria d’haver provocat estranyesa en comptes d’indiferència. La meva opinió és que tothom s’ho preguntava, però que evitaven expressament dir-ho perquè tenien por que amb una resposta sincera haurien donat més importància al comte de Peterborough de la que estaven disposats a atorgar-li. A primera vista, pot semblar una paradoxa, però si el lector té en compte que la virtut sempre ha tingut qui ha volgut enfosquir-la o calumniar-la, li serà fàcil resoldre-la, reconeixent alhora per força que els qui no havien pogut impedir que el general en cap prestés un gran servei estaven disposats a fer tot el possible, de manera més subtil, per esborrar-lo amb el silenci i l’ocultació.

Que això no és una mera hipòtesi ho podem comprovar comparant les forces dels dos bàndols en aquell moment. Els francesos, en començar el setge, disposaven de cinc mil soldats i dragons de cavalleria i vint-i-cinc mil d’infanteria. Suposant que entre els morts, ferits i malalts als hospitals en sumessin cinc mil, però amb la seva cavalleria intacta i en les millors condicions, la resta de l’exèrcit eren almenys vint-i-cinc mil homes. En el bàndol contrari, totes les tropes que hi havia a Barcelona, incloent-hi els reforços, no arribaven a més de set mil soldats d’infanteria i quatre-cents de cavalleria. Per què, doncs, quan l’exèrcit francès va aixecar el setge, no va tornar a l’interior d’Espanya, amb un exèrcit que era tan superior? O, si més no, a la capital? Només hi pot haver una resposta: perquè el comte de Peterborough havia adoptat tantes precaucions per assegurar-se el control del territori que no podien tornar. El general s’adonava que la capital de Catalunya acabaria caient en mans de l’enemic tret que una flota superior provoqués la retirada de la del comte de Tolosa i auxiliés la ciutat a temps. I com que això no depenia d’ell, sinó d’altres, va posar la màxima atenció i cura a prevenir les desgràcies a les quals sabia per experiència habitual que podia tornar a estar exposat; i per això recorria a la vigilància i la cautela que tan sovint l’havien tret d’algun mal pas en circumstàncies que per a algú altre haurien estat del tot desesperades.

Els homes en general, i els francesos en particular, opinaven que la presa de Barcelona seria un cop decisiu que posaria punt final a la guerra a Espanya. En aquells moments, jo mateix m’inclinava a creure que el general s’equivocava en pensar que podíem fer prou mal a l’enemic, encara que la ciutat caigués en mans del rei Felip. Però les sàvies mesures que va adoptar em van obligar a reconèixer que tenia raó, com van confirmar els esdeveniments posteriors. I és que el comte havia pres tantes precaucions que l’enemic, un cop derrotat, es va veure obligat a sortir d’Espanya. I encara que haguessin capturat Barcelona, haurien patit les mateixes dificultats: els francesos no podien continuar amb el setge sense la flota, que els proveïa d’artilleria, municions i queviures, ja que s’havien vist obligats a deixar al seu darrere les places fortes de Tortosa, Lleida i Tarragona. El comte, que semblava envigorit i animat per les constants dificultats, va inspeccionar personalment tot el territori que s’estenia entre l’Ebre i Barcelona, i va concloure, raonablement satisfet, que es podia impedir que l’enemic tornés a l’interior d’Espanya, tingués èxit o no el setge en què tant s’escarrassaven.

Només podien retirar-se per tres rutes. La primera era per la costa, de Tarragona a Tortosa, el país més estèril i, per tant, impracticable de l’univers a l’hora de mantenir un exèrcit, uns obstacles naturals a què se sumaven els obstacles artificials ideats pel comte, de tal manera que era impossible que cap exèrcit pogués sobreviure a una marxa per aquesta ruta.

El camí del mig passava per un territori millor, però només gràcies als esforços que s’havien dedicat a fer-ne practicables els camins. I fins i tot aquí era necessari passar per un camí de dues milles tallat a pic al flanc d’una muntanya amb immenses penes i treballs, i que, amb una mica de treball també per la seva part, el comte va tornar impracticable. A tal fi, va recórrer a milers de pagesos de la zona, dirigits per alguns del seus oficials i soldats, que van tallar el camí en vint llocs diferents i hi van obrir precipicis tan verticals com parets, de manera que no hi hauria passat ningú amb dos dits de front —i encara menys, un exèrcit. A més, un grapat d’homes situats dalt dels cingles haurien pogut destruir l’exèrcit amb les úniques armes que els proporcionava la natura, és a dir, fent caure rocs i pedres sobre l’enemic al seu pas.

L’última ruta anava per dalt, a través de les muntanyes de l’interior de Catalunya, en direcció a l’Ebre, passant per Lleida, la més forta de totes les places que teníem a Espanya, i dotada d’una guarnició excel·lent. Al llarg d’aquest camí hi havia moltíssims castells antics i pobles de muntanya, protegits pel seu emplaçament, que no tan sols haurien oposat resistència, sinó que haurien entretingut l’enemic amb tota mena d’obstacles, i encara més tenint en compte que el comte havia donat ordre que portessin a un lloc segur, a les muntanyes o prop d’allí, tot el bestiar i tot el que pogués servir de proveïment a un exèrcit. Un cop controlats els tres camins amb les precaucions esmentades, de què s’havia de preocupar el comte, sinó de la seguretat de l’arxiduc, que, si va córrer algun perill, no va ser per culpa del comte, sinó del setge?

Recordo molt bé que, una vegada que va arribar un missatge del duc de Savoia (un dels molts que solia enviar preguntant pels assumptes d’Espanya), em van ensenyar una carta que havia escrit més o menys en aquella època el comte de Peterborough al duc, que em va aixecar els ànims, força decaiguts en aquells moments. Era massa extraordinària per oblidar-la i, en resum, deia que sa altesa ducal podia tenir la seguretat que ell (el comte) es trobava en una situació molt millor del que es pensaven, i que els oficials francesos, que no coneixien gens el país, se sentirien profundament frustrats i que, si aixecaven el setge, haurien d’abandonar Espanya per força o, si Barcelona queia, es veurien acorralats en aquesta part de Catalunya, sense cap possibilitat de tornar al centre ni per Aragó ni per València; que d’aquesta manera tot Espanya, fins a l’Ebre, quedaria expedita per a Lord Galway, que així podria marxar sobre Madrid, o qualsevol altre lloc, sense trobar cap resistència. Que l’únic que l’incomodava o l’amoïnava era la persona de l’arxiduc, a qui havia demanat de totes passades que no es quedés a Barcelona a la mínima possibilitat de setge.

Alliberada Barcelona, i expulsat d’Espanya el rei, gràcies a les cautes mesures adoptades pel comte de Peterborough, abans que ens n’anem amb ell a València, cal dir que va convocar un consell de guerra, tal i com era el seu costum sempre que les necessitats del servei l’obligaven a separar-se de l’arxiduc, per decidir quines mesures s’havien d’adoptar, amb l’assistència de tots els generals i els més alts càrrecs de la cort. S’hi van debatre i resoldre tots els assumptes amb la màxima solemnitat. Es van establir les guarnicions de cada plaça forta i se’n van nomenar els governadors. Però la resolució més important va ser que el rei Carles s’havia de traslladar immediatament a Madrid via València. El motiu que es va al·legar va ser que, com que tenia el regne en el seu poder, no podien sorgir obstacles que li barressin el pas si sa majestat seguia la ruta esmentada. També es va acordar en el mateix consell que el comte de Peterborough embarqués tota la infanteria que no estigués destinada a cap guarnició per traslladar-la de la manera més ràpida i fàcil possible a València. El mateix consell de guerra va acordar que es reagrupés tota la cavalleria del regne per garantir el compliment de les mesures adoptades per obrir i facilitar el pas de sa majestat cap a Madrid.

Per tant, en compliment d’aquestes resolucions, el comte de Peterborough va fer embarcar les seves tropes i va anar per mar fins a València, on va ser doblement ben rebut per tothom, primer per haver arribat sa i estalvi, i segon per les notícies que portava. Per l’alegria que manifestaven, hauríeu cregut que els importava tant que el general s’hagués salvat com si hagués estat el rei; i, de fet, si hagués arribat a València amb el rei en persona, els més lleials i devots no haurien sabut com expressar la seva satisfacció de manera més ostensible.





Poc després de desembarcar, amb la seva vivacitat habitual, el comte es va dedicar a implementar les resolucions adoptades en els consells de guerra de Barcelona; i amb algunes millores, com ara la creació de tot un regiment de dragons, per al qual va comprar cavalls, els va proporcionar uniformes, armes i material, de manera que al cap de sis mesos ja estaven a punt per entrar en acció, una proesa difícil d’igualar, si bé amb prou feines digna d’esment entre les seves múltiples nobles accions. Ara bé, sí que esdevé rellevant si el comparem amb el comte de Galway, el general francès que feia quatre mesos que era a Madrid, sense haver augmentat el nombre dels seus efectius ni proveir-se ni enviar un sol missatge per acordar mesures amb el comte de Peterborough, sinó que s’havia estat del tot inactiu, o pitjor encara, ocupat amb l’infaust projecte de portar el rei Carles a Madrid per la ruta més llarga i mal concertada d’Aragó; un projecte que no tan sols contradeia les resolucions solemnes del consell de guerra, sinó que va ser la causa de totes les nostres posteriors desventures. I tot per la maleïda vanitat de presentar-se com el responsable d’haver dut el rei a la seva capital. Però de seguida es veurà l’ínfima responsabilitat que va tenir-hi, si pensem que havia estat un altre general qui havia facilitat el camí al rei en expulsar d’Espanya els seus enemics, i que el comte de Galway només es va quedar a Madrid fins que van tornar les tropes que havien estat foragitades.

Aquest projecte insensat va consumir quatre preciosos mesos de negociacions, que sens dubte hauria estat molt millor dedicar a fer impossible que l’enemic tornés a entrar a Espanya; cosa que no hauria estat gaire difícil, ben al contrari, si el general de Madrid hagués cregut oportú unir les seves tropes a les del comte de Peterborough i avançar directament sobre Pamplona o cap a la frontera amb França. Això és el que va demanar el comte de Peterborough al rei i a tots els qui tenia al seu voltant. Els va demanar, pregar i suplicar que apliquessin sense perdre-hi més temps les mesures acordades a Barcelona. Un consell de guerra celebrat a València va insistir-hi també, però en va: la seva derrota estava assegurada quan li van ordenar que es reunís amb sa majestat a la frontera amb Aragó. Allí va ser on el comte es va trobar amb el rei; i el general francès amb un exèrcit que, per culpa dels seus ineptes serveis d’intel·ligència, no va veure ni sentir fins que va haver de fugir-ne a corre-cuita dirigint-se cap al seu campament de Guadalajara. La confusió en aquest fatal campament va ser indescriptible: el rei, procedent d’Aragó, el comte de Peterborough, de València, van arribar el mateix dia i gairebé a la mateixa hora que el comte de Galway, que es retirava precipitadament davant l’exèrcit francès.

Però tornem a l’ordre cronològic dels fets, que el meu afany de justícia m’ha fet alterar lleugerament. Quan encara feia poc que el comte de Peterborough havia arribat a València, va donar ordres al general de divisió Windham que avancés amb totes les seves tropes, que no devien ser més de dos mil homes, per assetjar Requena, una població situada a unes deu llegües de València, en el camí de Madrid. La vila no era gaire forta ni gran, però tenia unes fortificacions d’allò més peculiars. Les cases, unides en un cercle, constituïen la muralla; i els defensors de la vila, en comptes de disparar des d’hornabecs, contraescarpes i bastions, tiraven des de les finestres de casa seva.

Malgrat tot, el general Windham va trobar molta més resistència del que s’havia esperat, i en veure que faria curt de municions, les va demanar al comte de Peterborough, al·legant la inesperada fermesa de la ciutat. Així que el comte va rebre la carta, em va fer cridar i em va dir que me n’anés a Requena perquè necessitaven un enginyer, i que estigués a punt de marxa l’endemà perquè posarien al meu servei un tinent amb trenta soldats i dos auxiliars d’artilleria amb la pólvora necessària per a la missió. Així, doncs, vam sortir l’endemà, i el tinent que comandava el comboi era un holandès conegut meu.

En arribar a Sant Jaume, un poblet situat a mig camí entre València i Requena, l’oficial va decidir fer parada just passat el poble, i va ordenar que descarreguessin les mules. Van apilar la pólvora, que anava en quaranta-cinc barrils, formant un cercle, i el van cobrir amb una lona impermeabilitzada per protegir-la de la intempèrie. I encara que havíem quedat de sopar plegats al meu allotjament del poble, el tinent estava molt cansat i va ordenar que li preparessin el llit de campanya prop de la pólvora, i s’hi va estirar a fer una becaina. No feia ni una hora que jo era al meu allotjament quan una explosió va sacsejar de sobte la casa amb tanta violència que en va arrencar teules, finestres i xemeneies, entre altres coses. De seguida em vaig imaginar el que havia passat, i els meus temors van resultar fundats: vaig córrer cap a la porta, des d’on vaig veure un núvol que s’elevava allí on havia deixat la pólvora apilada. Em vaig afanyar a arribar-hi, però de la pólvora, no en quedava sinó la marca en forma de cercle al lloc on havia estat. El llit de campanya s’havia desintegrat i el pobre tinent estava fet a miques, amb les extremitats escampades a una gran distància les unes de les altres. Concretament, vam trobar un braç amb un anell en un dit. Els auxiliars d’artilleria estaven encara més destrossats, si és possible, malferits i desfigurats. Tots els soldats que estaven drets en el moment de l’explosió i tots els qui eren a la vora, eren morts. Només se’n van salvar els que dormien ajaguts a terra, i un d’ells em va assegurar que l’explosió el va fer saltar fins a algunes passes de distància. En indagar sobre les causes d’aquest tràgic desastre, això és el que vaig esbrinar: que s’havia escapat un porc del poble, i els soldats havien intentat impedir que hi tornés; però que la bèstia havia anat cap als auxiliars d’artilleria, i un d’aquests, que no volia que caigués en mans dels soldats, li va disparar un tret amb la seva pistola que va ser el causant de la catàstrofe. El tinent portava una bossa amb monedes per pagar l’allotjament de la tropa, i la gent de l’indret i els soldats supervivents en van trobar moltes, però escampades per l’explosió a una distància increïble.

Amb els pocs soldats supervivents, vaig continuar, d’acord amb les meves ordres, fins a Requena; i, en arribar-hi, vaig informar al general Windham del desastre que havia passat a Sant Jaume, que el va commoure, en bona part a causa de la pèrdua de la pólvora. Però, per intentar salvar els mobles, va donar ordre que excavéssim una mina sota una antiga torre que formava part de la muralla. Ens hi vam posar de seguida, més per por que no perquè creguéssim que la mina havia de servir de res. Però jo amb prou feines havia començat a apuntalar el forn de la mina quan els de Requena van decidir capitular. Tenint en compte que havíem perdut la pólvora a Sant Jaume (i que no ens n’havia arribat gens ni mica per compensar la seva pèrdua), això era el millor que podíem esperar, de manera que ens vam avenir a fer tractes, en virtut dels quals una part de la guarnició, formada per nobles castellans, va quedar lliure per anar on volgués, mentre que als altres els vam fer presoners de guerra. Sotmesa Requena així a l’obediència al rei Carles III, hi vam deixar com a guarnició un dels regiments d’espanyols que s’acabaven de formar, amb el coronel com a governador. I després que, per fi, arribés sense novetat un carregament de pólvora, el general Windham va avançar amb el seu reduït exèrcit cap a Conca.





Conca és una ciutat important i seu episcopal; per això, pretendre assetjar-la amb aquella partida d’irregulars que érem, més que no pas un exèrcit, ho hem d’atribuir a la influència de la feliç actuació del comte de Peterborough. Als afores de Conca hi havia un antic castell, des d’on ens van començar a bombardejar amb fúria així que ens hi vam acostar. Però vam situar de seguida els nostres dos canons i vam respondre al seu foc amb tanta fortuna que aviat els vam obligar a retirar-se a l’interior de la ciutat. Com que van rebutjar la nostra exigència que reconeguessin el rei Carles, vam muntar una bateria de dotze canons apuntant a la ciutat. I mentre m’hi dirigia des de l’antic castell que acabàvem de conquerir, em va tocar un tret a la punta d’una sabata i me la va volar, però sense fer-me mal.

Quan vaig arribar a la bateria, els vam bombardejar de valent amb ella i amb tres morters durant tres dies i tres nits. En veure que en un dels edificis hi havia molt de moviment, que sempre s’hi amuntegava gent que hi entrava i en sortia, i que des d’una de les finestres del pis de dalt ens disparaven sense parar, vaig decidir que havíem d’apuntar cap a aquella finestra i ho vaig indicar als oficials que m’acompanyaven. És veritat que l’edifici era tan lluny que era difícil encertar-lo, però com que la provatura només ens costaria una bala, ho vaig intentar. I així que es va dissipar el fum del meu canó, vam observar que sortien núvols de pols de la finestra esmentada, i això i la gent que s’apinyava a la porta de l’edifici per sortir-ne van convèncer els oficials amb els quals havia parlat que jo no era pas mal tirador.

Més tard, ens van enviar dos sacerdots amb unes propostes d’acord tan ridícules que, només de sentir-les, el general va ordenar que responguéssim amb una nova descàrrega de canons i morters. Això va crear tanta destrucció i mortaldat que aviat es van avenir a raons i van tornar a enviar els religiosos, aquest cop amb unes demandes més moderades, que vam acceptar després que el general les esmenés una mica. D’acord amb la capitulació, l’endemà la ciutat va quedar a les nostres mans. El regiment del comte de Duncannon es va situar a totes les portes i van fer la proclamació formal del rei Carles com a sobirà.

El comte de Peterborough, mentrestant, havia sortir de València i havia arribat al campament de Milord Galway a Guadalajara, que, per desgràcia per als confederats, sobretot per al rei Carles, havia rebut des de Portugal l’ordre de rellevar en el comandament un general que fins aleshores havia estat gairebé miraculosament invicte i que, amb les seves gestes, havia aplanat el camí al seu successor. Però fins i tot en aquestes nefastes circumstàncies, el comte de Peterborough va plantejar algunes propostes que, si li haguessin fet cas, ben segur que haurien evitat que Madrid caigués en mans enemigues. Però, ben al contrari, Lord Galway i tots els seus oficials portuguesos es van mostrar a favor de presentar batalla a l’enemic l’endemà. El comte de Peterborough va ser gairebé l’únic que s’hi va oposar, i allí mateix va declarar sense embuts que era impossible entaular combat, cosa que, per desgràcia, tothom va poder comprovar l’endemà, quan a les nostres forces, que començaven a avançar cap al riu que havien de travessar per entrar en batalla, les bateries enemigues les van rebre amb un bé de Déu de canonades i amb trets de fusell, que van obligar els nostres regiments a retirar-se en desordre fins al seu campament. La derrota va fer que tothom deixés de banda les fantasies heroiques per estudiar la millor manera de retirar-se cap a València.

Un cop decidida la retirada, i mentre l’excés de generals feia que les nostres circumstàncies anessin de mal en pitjor, el comte de Peterborough va tenir un feliç respir gràcies a la sol·licitud de la reina, els desitjos de la qual eren ordres, demanant-li que anés a ajudar el duc de Savoia amb les tropes que havien deixat a Catalunya. Sens dubte el general es devia alegrar d’allunyar-se d’aquest escenari de confusió, massa evident fins i tot per a ulls menys perspicaços que els seus. De totes maneres, com que els desitjos de sa majestat no eren urgents, va retardar-ne els preparatius fins que va obtenir l’aprovació unànime d’un consell de guerra, en què van estar presents el rei i tots els generals i ministres. Es va decidir que era necessari que el comte de Peterborough, durant l’hivern, satisfés els desitjos de sa majestat i anés a Itàlia, ja que podia tornar des d’allí abans de començar la campanya, si calia. I sí que va tornar abans, i amb cent mil lliures de Gènova, amb gran consol i alegria de les nostres forces, que no tenien diners ni crèdit. Però un cop retornat, el noble comte va comprovar que Lord Galway havia obtingut quasi tantes victòries en els seus enfrontaments amb ell com derrotes a mans de l’enemic. Per això van obligar el comte de Peterborough a cedir el seu lloc a un general nefast que, al cap d’un any, es va deixar entabanar a la fatídica batalla d’Almansa.

El comte de Peterborough, en marxar de València, havia ordenat que portessin al campament de Guadalajara el seu equipatge, que va arribar sense novetat al nostre petit campament, camí de l’indret esmentat. Crec que estava format per set carros, que el general Windham va donar ordre que anessin acompanyats d’una petita escorta, amb la qual van prosseguir el trajecte. Però a unes vuit llegües de Conca, en un poble molt bonic anomenat Huete, un escamot de l’exèrcit del duc de Berwick, que duia branques als barrets per aparentar que no eren d’ell (ja que les branques al barret són el distintiu dels anglesos, de la mateixa manera que els papers en blanc són els dels francesos), va arribar al poble cridant tota l’estona: «¡Viva Carlos III! ¡Viva!». Amb aquests crits, van avançar fins als carros i allí van atacar els escortes, que s’havien deixat enganyar per les aparences, els van reduir i a continuació van saquejar tot el que hi havia de valor i van fugir.

La notícia va arribar de seguida a oïdes del comte de Peterborough a Guadalajara. Després d’haver sortit del campament de Lord Galway per complir les decisions del consell de guerra, amb una patrulla de només vuitanta dragons de Killigrew, es va trobar el petit exèrcit del general Windham a una llegua d’Huete, on havien saquejat el seu equipatge. El comte tenia fundades sospites que la gent del poble havia passat informació a l’enemic, i, com és ben natural, deixant-se portar per la ira, va decidir reduir a cendres el poble. Però quan va ser-ne més a la vora, el clero i els magistrats li van assegurar de genolls que eren innocents de tot càrrec, i al final no els va costar gaire convèncer el comte, gràcies al seu tarannà bondadós i franc, que perdonés la vila o, almenys, que no la incendiés.

Vam entrar a Huete i aquella nit ens hi vam allotjar. Els magistrats, temorosos de la nostra venjança, van preocupar-se que no ens manqués res. Però quan es van assabentar del valor de les pèrdues que havia patit el comte —que, tirant curt, pujaven a un mínim de setze mil escuts—, es van presentar voluntàriament al seu davant l’endemà i es van oferir a compensar sa senyoria, segons les seves pròpies paraules, «de contado», o sigui, «en efectiu». Al comte no li va desagradar l’oferiment, però va respondre amb generositat que acabava d’arribar del campament de Lord Galway a Chinchón, on estava convençut que anaven escassos de pa; i com que imaginava que els resultaria més fàcil reunir la xifra indicada en gra més que no pas en moneda, si volien enviar-ne l’equivalent en gra al campament de Lord Galway, ell es donaria per satisfet. Van estar encantats amb la proposta i la van complir immediatament.

Tinc motius per creure que el segle passat (i em temo que, en això, el present no serà millor) no pot oferir un exemple paral·lel de generositat i de veritable civisme. Tothom hi estarà d’acord després que ho corrobori amb un altre fet que va passar al cap d’uns anys. La comissió encarregada de determinar les quantitats que es devien a l’exèrcit es reunia cada dia a la seva seu de Darby Court, a Channel Row. Allí vaig parlar amb el senyor Read, un cavaller que estava al servei de sa senyoria, de la justíssima i honorable reclamació al govern dels diners que havia avançat el comte per a l’exèrcit. Però al cap de poc el senyor Read em va dir que ho havia comentat a sa senyoria, i que el comte no li havia fet cas, sinó que s’havia limitat a rebutjar-ho amb un generós gest de desdeny.





Mentre érem a Huete va passar una cosa que em va divertir molt. El comte, que sempre havia tingut bones relacions amb el bell sexe, es va assabentar per boca d’un dels sacerdots que, quan s’havia produït l’alarma pel possible incendi de la vila, una de les dames més belles d’Espanya s’havia refugiat en un convent local, i la va voler conèixer.

El convent estava situat al capdamunt d’un turó, dins mateix de la ciutat, i, per aconseguir el seu objectiu, el comte va idear el següent estratagema. Em va demanar a mi, com a enginyer, que l’assessorés sobre com construir una fortificació al mateix indret, però davant del convent. Vaig acompanyar-hi sa senyoria, i després d’indicar el motiu de la nostra visita i exposar-ne les raons amb tot convenciment, el truc va funcionar, i de seguida se’ns van presentar l’abadessa i la bella dama per intercedir davant del comte, pregant-li que abandonés els seus plans. La divina oratòria de la primera i la bellesa de la segona van triomfar, i sa senyoria va deixar la construcció de la fortificació a les generacions futures.

Des d’Huete, el comte de Peterborough va prosseguir cap a València, només amb els vuitanta dragons que l’acompanyaven des de Chinchón, deixant que el general Windham seguís les seves ordres d’unir les seves forces a les de l’exèrcit comandat ara per Lord Galway. Però en aturar-se a Campillo, un poble que ens venia de pas, sa senyoria es va assabentar d’una atrocitat comesa aquell mateix matí pels espanyols contra uns soldats anglesos en un llogarret situat a una llegua de distància.

Un capità dels guàrdies anglesos (de qui he oblidat el nom, tot i que el coneixia molt bé), que anava a reunir-se amb el batalló de guàrdies del general Windham amb alguns dels seus soldats que havien estat en un hospital, va fer nit en aquell llogarret. Però l’endemà, quan ja se n’anaven, van matar l’oficial d’un tret per l’esquena. I, com si s’haguessin posat d’acord per endavant, tots els espanyols del poblet es van abraonar sobre els pobres i febles soldats, i en van matar uns quants, sense compadir-se tampoc de les seves dones. Però això no va ser més que un preludi a la seva barbàrie, perquè això havia despertat la seva brutal crueltat, però no l’havia saciada. Van agafar els pocs supervivents i els van portar a empentes i rodolons fins a un turó que hi havia a tocar del poble, al capdamunt del qual hi havia un clot semblant a la boca d’una de les nostres mines de carbó, i allí hi van precipitar alguns dels presoners, que, entre crits i gemecs espantosos, que encara ho resultaven més a causa de l’eco que ressonava en l’abisme, hi van perdre la vida.

Això és el que van explicar al comte de Peterborough mentre estava allotjat a Campillo, i de seguida va donar ordre que toquessin a ensellar. Al principi ens va sorprendre, però aviat ens va satisfer l’explicació que es tractava d’obtenir venjança o, millor, de fer justícia per una atrocitat tan vil.

Així que vam entrar al llogarret vam comprovar que la majoria d’habitants, sobretot els principals culpables, s’havien retirat en veure’ns venir. Però vam trobar la roba de molts dels soldats difunts, que havien dut a l’església per amagar-la. Després que es trobessin proves sòlides per acusar un eclesiàstic d’haver participat activament en la barbaritat espantosa que havien comès al turó, el comte va manar que el pengessin de la balda de la porta.

Després d’aquest acte de justícia militar, ens van portar al fatídic pou o avenc per on havien precipitat molts dels nostres homes, i encara hi vam trobar amb vida un pobre soldat, que, en el moment en què el llançaven, s’havia aferrat a uns matolls i s’havia pogut refugiar en un sortint de l’abisme. En sentir que parlàvem en anglès, ens va cridar i, amb l’ajut de cordes, al cap de poc el vam pujar i ens va explicar amb tota mena de detalls la vil atrocitat. Entre altres coses, recordo que em va dir que s’havia salvat pels pèls en aquell tenebrós amagatall perquè una pobra dona, muller d’un soldat, a qui van estimbar després d’ell, s’hi va resistir i va cridar tant que, ni amb totes les seves forces, la van poder llançar pel centre de l’obertura, de manera que, en caure per un costat, va estar a punt d’arrossegar-lo a ell.

En acabar la seva narració el soldat a qui acabàvem de rescatar, sa senyoria va donar ordre que calessin foc immediatament al poble, cosa que es va complir amb la deguda severitat. Tot seguit, el comte va retornar al seu allotjament de Campillo, i d’allí, al cap de dos dies, vam arribar a València, on el primer que es va trobar el noble senyor van ser tots els documents que li havien pres del seu equipatge, i que el duc de Berwick havia tingut la generositat de trametre-li sense fer-los malbé ni obrir-los.





Amb l’arribada del comte a València es va posar de manifest que el canvi en el comandament de les forces angleses, que fins aleshores s’havia considerat un simple rumor, estava més fonamentat del que molts dels amics del comte a la ciutat no haurien volgut. Sa senyoria s’havia guanyat l’afecte de tothom amb mil favors, i ni tan sols els seus galantejos, que no havien fet mal a ningú, no l’havien afectat. I encara que feia tot el que podia per dissimular el seu abatiment, els seus simpatitzants li van revelar coses que haurien desanimat algú que fos el doble d’assenyat que ell. L’havien vist impertèrrit davant de victòries tan inexplicables que, fins i tot en un país menys supersticiós que Espanya, les haurien tingut per miraculoses; sabien perfectament que només aquesta successió de triomfs havia aplanat el camí del general que l’havia de rellevar, en eliminar tots els obstacles perquè pogués anar de Portugal a Madrid; sabien que el comte era el més veterà dels dos generals; però com que ignoraven que a la cort d’on ell venia les intrigues són el que determina els mèrits, no podien sinó meravellar-se d’un relleu sobre el qual el comte no volia manifestar-se.

Per tot plegat, el comte va seguir oferint balls en honor de les dames, com abans, i per obsequiar també els senyors, va organitzar una cursa de braus, un espectacle públic que a Espanya és més popular que cap altre. Però com que els toros que van portar a València no eren de la raça adequada ni estaven iniciats en els misteris de les curses, no ho van fer gens bé i, per tant, no van oferir l’espectacle ni la satisfacció que s’esperava. Per això no descriuré ara aquesta cursa de braus, sinó que demanaré al lector que mantingui en suspens la seva curiositat fins que arribi a unes altres que, des del punt de vista dels espanyols, van resultar molt més entretingudes, o sigui, molt més arriscades i perilloses.





Com ja he dit, els galantejos del general eren sobretot amables i del tot inofensius, però un episodi galant que va passar a València en aquella època va causar al comte una gran contrarietat i irritació, ja que les seves conseqüències haurien pogut ser fatals per als interessos del rei Carles, i fins i tot per a la nació anglesa en general. L’explicaré sobretot per alliçonar els oficials joves i d’altres i mostrar-los els perills, per no dir la bogeria, de comprometre’s de manera imprudent i precipitada, enduts per una passió sense fre.

Ja he apuntat que València és famosa per la bellesa de les seves dones, i certament, de dones belles n’hi ha moltes. Entre elles, un gran nombre de cortesanes de bellesa no inferior a ningú. No obstant això, dos oficials anglesos a qui no els interessava seguir els camins habituals, però segurs, van decidir llançar-se a aigües més profundes, tot i que molt més perilloses. L’amor, un pecat habitual en aquesta formosa ciutat, va ser el causant de l’incident, i dues monges, les víctimes. És un costum propi del país que el jovent passi pels locutoris dels convents per distreure’s ells i també les monges fent petar la xerrada una estona de manera agradable i inofensiva. I encara que m’han reproduït un munt de fragments repugnants de converses d’aquestes, confesso que jo no hi vaig veure ni sentir mai res d’impropi, o sigui que cada vegada que m’han vingut a explicar romanços sobre aquest assumpte, no els he atorgat gens de crèdit.

Els nostres dos oficials freqüentaven el locutori d’un convent de València i, havent fet amistat amb dues monges, es van posar a fer-los la cort amb tant d’ardor que, en poc temps, se’n van guanyar els cors, sense tenir en compte els perills que corrien ells i les joves. S’havien conjurat i havien convençut les seves delicades naturaleses perquè sortissin del convent i anessin amb els seus amants. Per aconseguir-ho, van traçar un pla, i es van posar d’acord en els mitjans, l’hora i tota la resta.

En aquell convent, igual que en molts d’altres, les monges acostumaven a fer torns per guardar les claus de totes les portes. Les dues dames enamorades van avisar els seus amants al locutori que era el torn d’una d’elles, i van fixar una nit i una hora, cita a la qual els oficials van acudir puntualment, i es van endur les seves preses sense dificultats ni interrupcions de cap mena.

Però l’endemà, quan es van adonar que faltaven les monges, quin escàndol que es va produir a tot València! Les dames eren nobles, de manera que els primers a assabentar-se’n van ser els seus parents, que van rebre la notícia amb juraments de venjança; i, com sol passar en aquest país, van agafar les armes per complir la seva promesa. No van haver de buscar gaire per descobrir els culpables: els oficials havien freqüentat massa sovint la companyia de les monges sense dissimular-ho gens perquè hi pogués haver cap dubte. Així, doncs, els van denunciar i van anar a buscar-los, però ells, que per fi havien entès la temeritat del seu comportament, amb penes i treballs, van aconseguir escapar-se.

No van tenir tanta sort les dues belles monges, a qui els seus amants, amb tantes presses, havien abandonat, i les pobres colometes no sabien on volar. En aquesta desgraciada situació, les van capturar i, com es fa en aquests casos, les van condemnar a ser emparedades. Quin càstig més terrible hi pot haver en aquest món que veure’s confinat entre quatre estretes parets, amb una sola obertura al capdamunt, per on les condemnades reben només pa i aigua fins que de mica en mica s’acaben morint de gana?

El comte de Peterborough, per bé que exasperat pel comportament dels seus oficials, es va compadir de les dissortades noies, i va voler intercedir per elles amb la màxima discreció. Sabia perfectament que no hi havia res que pogués predisposar més els espanyols en contra seu que la tolerància envers una acció semblant, i per això va llançar tota mena d’invectives contra els oficials, alhora que demanava clemència per les dames. Però fou tot en va; a la seva caritativa intercessió, van respondre que les monges havien trencat els seus vots i, en fer-ho, havien violat les lleis del convent i de la religió, i el resultat no podia ser cap altre que el càstig a què les havien condemnades. El pitjor de tot és que els parents més propers de les noies van ser els qui més contraris es van mostrar a la generosa mediació del comte: ells, que segons l’ordre natural de les coses, haurien hagut d’agrair-li els seus esforços per rescatar-les d’un perill imminent, es mostraven cada vegada més enrabiats perquè el comte s’oposava als seus cruels plans de venjança.

Malgrat tot, el comte hi va insistir, i després de molts esforços, va aconseguir primer que suspenguessin l’aplicació de la pena i, poc després, a canvi d’una considerable suma de diners (un poderosíssim argument, que triomfa en tots els tribunals), va salvar les pobres monges de ser emparedades i, al final, tot i que amb grans reticències, va fer que les tornessin a acceptar al convent. Pel que fa als seus aguerrits amants, l’un va morir un any més tard a la batalla d’Almansa, i l’altre viu encara i és general de brigada.





Mentre el comte de Peterborough va ser a València amb el seu petit exèrcit de grans heretges, ni els religiosos ni el poble van manifestar tan obertament les seves extravagants supersticions com jo els havia vist fer altres vegades. Per això em prendré aquí la llibertat de saltar-me l’ordre cronològic de la narració per avançar certes observacions que vaig fer un temps després de la marxa del comte. Com que pràcticament no he comès fins ara aquesta mena de transgressió, confio que em serà excusada i que no perjudicarà les meves memòries si trenco el fil del meu diari.

València és una ciutat magnífica i seu episcopal, notable no tan sols per la seva agradable situació i per la bellesa de les seves dames, sinó també per un fet que de vegades, i en certes ocasions, els resulta més valuós que la suma de les dues circumstàncies anteriors: és el lloc on va néixer sant Vicent, el seu sant patró, i, a més, on es va educar sant Domènec, fundador de l’orde dels dominics. Aquí, en honor d’aquest ultim, hi ha un enorme i esplèndid convent dels dominics. Passant pel seu costat, vaig veure-hi un dia a la porta l’estàtua de pedra d’un home que tenia a la vora un gos amb una torxa encesa a la boca. Vaig creure, amb raó, que la imatge corresponia al sant, però en demanar a un dominic que hi havia a la porta què representaven les altres figures, el frare em va demanar gentilment que entrés i a continuació em va obsequiar amb el relat següent:

—Quan la mare de sant Domènec —va dir el religiós— estava prenyada del futur sant, va tenir un malson que la va amoïnar moltíssim. Va somiar que sentia bordar un gos al seu ventre, i en preguntar el sentit del seu somni (no em van dir a quin oracle), li van contestar que el nen bordaria l’Evangeli (perdoneu-me per la grolleria de l’expressió, que potser sona millor en castellà, però, si no ho recordo malament, Erasme fa servir una fórmula molt semblant en llatí), que des d’aleshores brillaria tant com una torxa encesa. Per això sempre que veieu la imatge del sant, se’l representa amb un gos amb una torxa encesa al costat.

També em va dir aleshores que hi havia hagut més papes i cardenals d’aquell orde que de qualsevol altre o de la suma de tots els altres. Per corroborar-ho, em va portar a una àmplia galeria a banda i banda de la qual hi havia retrats de tots els papes i cardenals que havien estat dominics. D’entre ells, em va cridar sobretot l’atenció el del cardenal Howard, oncle avi de l’actual duc de Norfolk. Però després dels múltiples elogis del seu orde amb què va amanir el discurs, en va afegir un que a mi no em va semblar gaire positiu: que ells tenien la responsabilitat i cura exclusives de la Inquisició.

Veient-me més atent o no tan refractari com sol ser propi del caràcter anglès, em va fer passar després a un bonic i espaiós claustre al qual vam fer la volta diverses vegades. Era un indret massa agradable per cansar-se’n, encara que la conversa no hauria estat tan mesurada i cortesa com la que manteníem. Al mig del claustre hi havia un bancal petit, però preciós, amb tarongers i llimoners carregats de fruites madures i verdes i flors, tot en un mateix arbre. I els seus fruits eren tan grans i perfectes, les seves flors, tan perfumades, que tot el que havia vist de semblant a Anglaterra no era al seu costat més que un pàl·lid reflex o una còpia en cera. Una munió d’encantadors ocellets, amb els seus alegres cants, contribuïen encara més al meu goig. En resum, en tota la meva vida no han estat gratificats tres dels meus sentits alhora d’una manera tan exquisida.

No gaire lluny d’aquest convent hi havia una capella consagrada a sant Vicent, el patró de la ciutat, com ja he dit. Un cop l’any li reten culte amb una sumptuosa processó, amb els carrers coberts de flors i les cases guarnides amb els tapissos més rics, de manera que tothom s’esforça per superar els seus veïns a l’hora de distingir-se en la seva devoció pel sant. I els qui més s’esforcen en aquesta ocasió, als ulls dels religiosos, són els millors catòlics i els millors ciutadans.

La processó comença amb una desfilada de tots els frares de tots els convents de la ciutat i de la rodalia, que caminen de dos en dos, de braços plegats i amb els ulls clavats al terra, amb el posat més humil que es pugui imaginar, i ni les belles dames que omplen els finestrals ni els magnífics tapissos que decoren els balcons no els tempten prou per atreure les seves mirades cap amunt, tal com vaig poder observar.

Després dels frares, ve una imatge del sant de plata massissa i de grandària natural, que carreguen a les espatlles una vintena d’homes o més. El sant seu en un gran tron també de plata, i les barres que el sostenen i amb què l’aguanten són del mateix metall. El conjunt és una obra d’orfebreria caríssima i extraordinària, com mai no havia vist ni he tornat a veure.

Els magistrats van a continuació de la imatge i dels seus portadors, vestits amb les seves millors robes, que en aquest dia i per a l’ocasió són particularment sumptuoses i distingides. Així transporten la imatge amb tota esplendor i l’acompanyen per la bella ciutat fins que al final la porten de nou al lloc d’on havia sortit, amb què posen fi a la cerimònia anual.

Els valencians, a l’hora de manifestar la seva religiositat, són els més devots de tot Espanya, encara que en la vida diària són igual d’enamoradissos, galants i alegres que tothom; però en les ocasions solemnes brilla en ells un esperit que els converteix en els més fanàtics de tots. I, per demostrar-ho, aportaré algunes observacions que vaig tenir temps de fer sobre els valencians durant les dues Quaresmes que vaig viure entre ells.

La setmana abans de l’inici de la Quaresma, que se sol anomenar Carnaval, tot València es transforma en una immensa fira com la de St. Bartholomew a Londres: els carrers estan plens, i les cases, buides, i és impossible passejar sense que et clavin empentes o et gastin alguna broma o altra. Tingueu la certesa que us tiraran a la cara o a la roba tinta, aigua i de vegades immundícies, i, si poseu mala cara o us enfadeu, se n’alegraran i ho celebraran encara més com més us disgustin, perquè no hi ha ressentiments que valguin en aquesta època de l’any, encara que, durant la resta, no trobaríeu persones al món més rancunioses i susceptibles.

Els joves de la noblesa expressen la seva galanteria amb closques d’ou plenes de taronjada o alguna altra beguda refrescant, que llancen a les dames que passen en cotxe o a totes les representants del bell sexe que es troben pel carrer.

Però, al capdavall, si en aquestes dates els considereu extravagants perquè infringeixen les normes elementals de cortesia i no respecten la decència en els tractes ni les obligacions amb l’Omnipotent, quan arriba el Dimecres de Cendra, encara us estranyarà més la seva conducta, pels excessos amb què manifesten la seva humilitat i el seu penediment. En veureu algun de descalç, amb la creu a l’espatlla, una càrrega més adequada per a una criatura de quatre potes, i que a aquest desgraciat, que camina amb dues, pràcticament l’esclafa, però l’infeliç la porta a coll, suant, i sua mentre la porta a coll, pensant-se que és un mèrit fer la feina d’un ruc.

En veureu d’altres nus de cintura cap amunt, que es fuetegen amb flagells fets per a l’ocasió fins que els surt sang amb cada cop, i tothom en pot seguir el recorregut pel rastre de sang que van deixant en el seu foll deambular. A alguns, que tenen la pell massa gruixuda o que, per la raó que sigui, no sagnen en flagel·lar-se, els segueixen cirurgians armats amb llancetes que, a cada cop, les utilitzen per posar de manifest la seva devoció i paciència per mitjà de la seva extrema follia. Mentrestant, d’altres, barrejant amor amb fervor, procuren fer-se veure lacerats davant les finestres on hi ha les seves dames, i fins en aquest estat, no contents amb les barbaritats que s’han fet, tenen a prop els seus metges perquè demostrin la intensitat del seu amor amb el nombre de talls i ferides que s’han fet, suposant que, com més sang perdin, més amor demostren i mereixen. Aquests devots solen pertànyer a la noblesa, però és una creença generalitzada que qui més sang vessa és el més devot.

Acabades les manifestacions públiques amb els seus ostentosos càstigs, aquests botxins de si mateixos es dirigeixen a la catedral, com més ensangonats millor, i allí es llancen als peus de la imatge de la Verge Maria, en un estat indigne dels ulls d’una dama. I jo desafio a tota la seva casta de sacerdots, inclòs el seu infal·lible pontífex, que em mostrin en quina autoritat es basa la creença que Maria va veure mai de bon grat aquests sanguinaris sacrificis.

Durant tota la Quaresma, veureu pels carrers sacerdots o frares que, enfilats a una cadira o tamboret, prediquen al poble que es penedeixi, mentre es colpegen violentament el pit, tot cridant: «Mea culpa, mea maxima culpa», fins que aconsegueixen que el seu públic els correspongui fent el mateix sobre els seus pits.

En arribar el Divendres Sant, el celebren amb les més profundes demostracions de reverència i religiositat, tant al carrer com a les esglésies. Aquestes en concret, solen deixar-les de sobte a les fosques a les dotze en punt, en tenebres, per recordar l’eclipsi de sol que va passar aquell dia. I per evocar com es va esquinçar el vel del Temple, fan en aquell moment un estrany soroll que us deixa glaçats.

Però el dia de Pasqua veureu que és un dia de festa en tots els sentits. Perquè, si bé a ells l’abstinència de carn no els mortifica tant com als catòlics d’altres països, ja que els valencians mai no en consumeixen gaire, els seus ulls traspuen una satisfacció que demostra la seva alegria interior en alliberar-se de la fixació per maltractar el cos. Tots els qui et trobes et saluden amb un «Resurrexit Jesus», que seria una bona imitació dels cristians primitius si fos un acte de devoció sincera. I amb tota mena de músiques de les millors (perquè a València es fa la millor música d’Espanya) s’acomiaden amb els més bons desitjos dels dies passats d’aflicció superficial i de supersticions estúpides. Però deixem-ho estar i passem a temes de més importància.





Mentre érem a València, sota la protecció i autoritat de l’infatigable comte, ens va arribar la notícia que el general Gorge assetjava per terra Alacant, mentre que una esquadra de vaixells de guerra la bombardejava des del mar. I els uns i els altres van fer tan bé el seu paper i van bombardejar amb tanta intensitat la població que al cap de poc van obrir una bretxa més o menys practicable a la muralla.

Mahoni, que havia estat rehabilitat i absolt de les acusacions polítiques que ja hem comentat, semblava decidit a confirmar la seva innocència per mitjà d’una decidida defensa. Però en veure que tots els preparatius de l’enemic estaven encaminats a l’assalt, i plenament conscient de la feblesa de la ciutat, va fer que la seva guarnició es retirés a la ciutadella, deixant la defensa de la ciutat als seus habitants.

Mentrestant, els mariners, que no eren gaire entesos en setges i no sempre eren capaços de reflexionar mantenint el cap fred, amb el seu coratge consubstancial, van assaltar les muralles de la banda del mar, on no van trobar gaire resistència (perquè la gent de la ciutat creia que aquest era el lloc menys perillós) i aviat van entrar a la ciutat i es van posar a saquejar-la. Això va obligar els alacantins, per estar més segurs, a obrir les portes de la ciutat i refugiar-se a l’empara d’un enemic i protegir-se de la ira d’un altre.

El general Gorge, així que va entrar a Alacant, mostrant aparentment una gran clemència, va posar fre al pillatge dels mariners i va donar ordre que es llegís un ban arreu de la ciutat perquè tots els habitants portessin de seguida las seves pertinences de més valor a la catedral per a més seguretat. El poble, enganyat, va complir de bona gana l’ordre, sense que ningú no la discutís en un sentit o un altre ni qüestionés les seves intencions. Així, la catedral es va omplir de tresors de tota mena i de totes les grandàries. Però després de tenir-los-hi un temps, els van treure i se’ls van repartir uns que hi tenien tan poc dret com els mariners de qui figura que els havien salvat.

El comte de Peterborough, en rebre la notícia del setge, va marxar de València per mar i va posar proa a Alacant, on va arribar poc després de la rendició de la ciutat i de l’escàndol de les pertinences dels alacantins. En arribar el comte, Mahoni, que estava bloquejat al castell i havia patit la seva infatigable diligència, anava curt de provisions i tenia poques esperances que els auxiliessin, va optar per capitular. El comte li va oferir unes condicions honorables, i a continuació Mahoni va lliurar el castell i Gorge va esdevenir governador.





Quan sa senyoria es va embarcar a València, vaig tenir l’oportunitat de marxar amb els dragons que l’havien escortat en la seva ruta des de Castella, i que havien rebut ordre de marxar sobre Múrcia. La primera nit ens vam allotjar a Alzira, una ciutat que el riu Xúquer pràcticament encercla, circumstància que en fa una plaça fortíssima, encara que avui sigui de poca importància.

La nit següent la vam passar a Xàtiva, una vila famosa per la seva fidelitat al rei Carles. Quan el general Basset, un espanyol, n’era el governador, l’havien assetjada les forces del rei Felip; però després d’una noble resistència, l’enemic va caure derrotat i es va aixecar el setge. Se suposa que és per aquest coratge que, en retirar-se a l’estranger el rei Carles, li van treure el seu antic nom de Xàtiva, que van substituir pel de Sant Felip, tot i que, a dia d’avui, la població local es nega a la pràctica a fer servir la nova denominació.

L’endemà ens vam dirigir a Montesa, la ciutat que dóna el seu nom al famós orde de cavallers. En aquella època el governador de la vila era el coronel O’Guaza [sic], un irlandès assetjat per la població local, que era partidària del rei Carles, però sense èxit, ja que mai no va canviar de monarca. Aquella nit ens vam allotjar a Fuente de la Higuera, a una llegua d’Almansa, on l’any següent tingué lloc una fatal i desastrosa batalla, que descriuré en el moment oportú, i sota el comandament de Lord Galway.

El quart dia de marxa ens vam veure obligats a passar per Villena, on hi havia una guarnició enemiga, que estava integrada per una part dels dragons de Mahoni, comandats per un oficial irlandès, el major O’Rourke, que sempre va tenir fama de bon soldat i valent cavaller.

Durant el trajecte havia pogut comprovar que el capità Matthews, que comandava els dragons amb qui jo marxava, era una persona de més valentia que seny; i en aquesta ocasió, es va mostrar igual d’imprudent que sempre, a pesar que avançàvem sota la mirada de l’enemic. Com que ja ens teníem molta confiança, em vaig dirigir cap a ell per exposar-li el perill que, al meu parer, comportava la nostra marxa. Li vaig assenyalar un turó, poc abans de Villena, als peus del qual havíem de passar per força, i m’inquietava que en un revolt, en deixar-lo enrere, l’enemic ens sorprengués amb una emboscada o de qualsevol altra manera. Per això li vaig pregar que esperéssim fins que arribés la nostra rereguarda o que almenys avancéssim una mica més a poc a poc i amb cautela. Però el capità no va fer cas de res del que li havia dit, i va continuar avançant. En veure-ho, vaig esperonar la meva mula, que era molt bona, perquè corregués tant com li ho permetessin les seves potes fins que vaig arribar al capdamunt del turó. Un cop allí, es van confirmar tant els meus pressentiments com els meus temors, perquè vaig poder divisar amb molta claredat tres esquadrons enemics en formació, esperant-nos a la sortida d’un revolt, a l’altra banda del turó.

Vaig córrer de seguida al costat del capità amb la mateixa celeritat i li vaig comunicar el que havia descobert. Però ell va prosseguir la marxa, i no va ser sinó amb moltes dificultats que finalment vaig aconseguir que s’aturés fins que ens atrapessin els vint homes que integraven la nostra rereguarda. Però un cop es van reunir amb nosaltres els de la rereguarda, en aparèixer al davant nostre un contingent de dragons espanyols que havia sortit al darrere nostre aquell matí, el nostre capità, com si tingués por que tots ells l’haguessin de privar de la seva glòria, en acabar de fer la volta al turó, es va llançar al galop, espasa en mà, cap a l’enemic. Aquest va mantenir les seves posicions fins que ens vam haver situat a dues-centes iardes d’ells, moment en què es van retirar en desordre cap a la ciutat de Villena.

En la seva fugida, havien de passar un pont molt estret, massa per a tanta colla i amb tanta pressa: s’hi van apilar de tal manera que es van bloquejar la retirada, i a tots els qui no van aconseguir passar, els van abandonar a la mercè de les nostres espases, que no van tenir compassió de ningú. Per estret que fos el pont, el capità Matthews estava decidit a travessar-lo en persecució de l’enemic. Els qui ja havien passat, però, van fer alto i es van esperar que la gent de la ciutat, i fins i tot els sacerdots, sortissin a auxiliar-los amb armes de foc. En veure tanta gentada, al capità Matthews no li va semblar aconsellable continuar avançant i, després d’apoderar-se d’un gran ramat d’ovelles que pasturaven al peu de la muralla, va continuar la marxa en direcció a Elda. En aquest combat vam perdre el capità Topham i tres dragons.

Recordo que no ens havíem allunyat gaire de l’indret on havia tingut lloc aquesta topada quan un dragó irlandès es va presentar al capità amb un missatge de cortesia del major O’Rourke, que li pregava que es fes una mala opinió d’ell per com havia organitzat la defensa, ja que si hagués aconseguit que els espanyols es mantinguessin ferms en les seves posicions, li hauria donat motius per fer-se’n una de millor. El capità va tenir una resposta elogiosa i vam continuar. El tal major O’Rourke, o O’Roork, va morir l’any següent a Alcoi, una pèrdua molt sentida, ja que pel seu valor i el seu capteniment el tenien per un dels millors oficials irlandesos al servei dels espanyols. També em van informar que era descendent d’un dels antics reis d’Irlanda. La mare de l’honorable coronel Paget, un dels ajudants de cambra de l’actual monarca, era parent propera d’aquest valent cavaller.

Una cosa notable que vaig veure en aquell combat, que em va afectar i sorprendre, va ser un dragó escocès de talla mitjana que, amb la seva gran espasa, va tallar el cap a un espanyol d’un sol cop, amb la mateixa facilitat aparent amb què algú tallaria el cap d’una rosella.

Quan vam arribar a Elda (una ciutat que tenia molta importància per al rei Carles, i famosa per la bellesa del seu emplaçament i perquè s’hi feien els raïms més grossos d’Espanya), els habitants ens van dispensar una rebuda tan bonica com singular: drets a l’entrada de casa seva, amb torxes enceses, cosa que, tenint en compte l’hora a què vam entrar a la ciutat, distava molt de ser un espectacle inoportú o desagradable.

L’endemà alguns homes es van oferir a portar la notícia del que havia passat a Villena al comte de Peterborough a Alacant, però el capità els va contestar que, tenint en compte la meva participació en els esdeveniments del dia, no podia permetre que ningú més, sinó jo, portés la nova. Així, doncs, em va donar les seves cartes per al comte, que li vaig lliurar l’endemà a Alacant. En el moment de l’entrega, en presència del coronel Killigrew (del seu batalló de dragons), es va mostrar molt satisfet pel relat, i sa senyoria es va dignar a nomenar-me enginyer únic del castell d’Alacant.





Poc després, el victoriós general es va embarcar cap a Gènova, en compliment dels acords del consell de guerra de Guadalajara, amb una comissió especial de la reina d’Anglaterra, una altra del rei Carles d’Espanya i l’encàrrec del marquès de las Minas, general de les forces portugueses, de negociar un emprèstit de cent mil lliures per a les seves tropes. En tot va tenir el mateix èxit de sempre, però es pot dir sense exagerar que la seva marxa, en bona part, va ser determinant per a la victòria de les forces confederades a Espanya. És veritat que el general va tornar amb els magnífics resultats d’aquestes negociacions, però ja no va actuar mai més en la seva antiga esfera. Per tant, com que estic a punt d’acomiadar-me d’aquest afortunat general, deixeu que li faci justícia proclamant al món la diligència amb què va complir les seves obligacions, que no té equivalent (almenys avui en dia), i en empreses d’allò més variades, de totes les quals va sortir victoriós i que van despertar l’admiració de tot Europa. Aquests serveis, que van donar lloc a celebracions solemnes d’acció de gràcies a les nostres esglésies i que van rebre l’aprovació més entusiasta de la corona i del Parlament, ens els representa amb tota claredat una carta escrita pel rei d’Espanya del seu puny i lletra i adreçada a la reina d’Anglaterra i comunicada a totes dues cambres del Parlament tal com segueix:

Senyora i germana meva,

No hauria trigat tant a tenir l’honor de reiterar-vos els meus sincers respectes si no hagués esperat l’ocasió propícia de què ara us informo: que la ciutat de Barcelona ha capitulat i s’ha rendit a mi. No dubto que rebreu aquesta gran notícia amb plena satisfacció, tant perquè aquesta feliç victòria és obra del vostre exèrcit sempre gloriós, com per la pura bondat i afecte maternal que sentiu per mi i per tot el que pugui contribuir a afavorir els meus interessos.

He de fer justícia a tots els oficials i soldats, i en particular a Milord Peterborough, que ha fet exhibició durant tota la campanya d’una constància, una valentia i un capteniment dignes de la confiança que li heu fet. No em podria haver satisfet més del que ho ha fet, gràcies al seu zel i devoció pels meus interessos i en el servei a la meva persona. Dec el mateix reconeixement al general de brigada Stanhope, per l’extrem zel, vigilància i assenyadíssima conducta que ha demostrat en tota ocasió, així com a tots els oficials de la flota, sobretot al vostre digne almirall Shovel: us asseguro, majestat, que m’ha ajudat en aquesta empresa amb una diligència i una aplicació inconcebibles, i que cap almirall no em podria haver satisfet més que ell. Durant el setge de Barcelona, alguns dels vaixells de la vostra majestat, amb l’ajut de les tropes locals, van conquerir la ciutat de Tarragona, els oficials de la qual van quedar presoners de guerra. També per aquestes dates, les tropes locals van capturar per sorpresa la ciutat de Girona, i Lleida i Tortosa, a la riba de l’Ebre, es van rendir, de manera que ara tenim totes les places fortes de Catalunya, menys Roses. Algunes ciutats d’Aragó properes a Saragossa s’han passat al meu costat, i la guarnició del castell de Dénia, a València, ha mantingut les posicions i ha repel·lit l’enemic. 400 soldats de la cavalleria enemiga s’han posat al nostre servei, i un nombre encara més gran de soldats d’infanteria han desertat.

Aquesta, senyora, és la situació en què els vostres exèrcits i la voluntat del poble han deixat la meva causa. No cal que us digui que el que detura el progrés d’aquestes conquestes no són les estacions de l’any ni l’enemic, que no són obstacles per a les vostres tropes, desitjoses només de combatre sota el guiatge que la vostra majestat els ha proporcionat. La conquesta de Barcelona amb un exèrcit tan reduït és un fet notabilíssim, i el que s’ha fet durant el setge no té pràcticament cap paral·lel: que amb set o vuit mil homes dels vostres i dos-cents miquelets haguem encerclat i assetjat una ciutat i que trenta mil francesos no hagin aconseguit mantenir-la.

Després d’una marxa de tretze hores, les tropes van escalar per roques i penya-segats per atacar un castell encara més fortificat que la ciutat, i del qual el comte de Peterborough us n’ha enviat un plànol; dos generals, amb els granaders, la van atacar espasa en mà, una acció en què va morir gloriosament el príncep de Hesse, després de tants altres actes de valentia. Espero que el seu germà i la seva família gaudeixin sempre de la protecció de la vostra majestat. Amb vuit-cents homes, es van obrir pas pel camí cobert i per totes les trinxeres i fortificacions, un darrere l’altre, fins que van arribar al recinte interior i el van encerclar: s’enfrontaven a cinc-cents soldats regulars que defensaven el castell, amb l’afegitó dels reforços que havien rebut; però al cap de tres dies, ens vam apoderar de la fortalesa. A continuació, vam atacar la ciutat des del castell. Vam tornar a desembarcar els nostres canons i la resta de l’artilleria amb unes dificultats inimaginables i vam formar dos campaments, a una distància de tres llegües l’un de l’altre, contra una guarnició que era gairebé tan nombrosa com el nostre exèrcit i una cavalleria que duplicava en efectius la nostra. El primer campament estava tan ben protegit per les trinxeres que el defensaven només dos mil homes, a més dels dragons, mentre que la resta de tropes atacaven la ciutat. Un cop vam obrir una bretxa a la muralla, vam llançar un assalt general amb tot l’exèrcit. Aquestes són, senyora, les circumstàncies que potser distingeixen aquesta acció de totes les altres.

Es va produir llavors un accident imprevist. La crueltat de l’aleshores virrei i els rumors que circulaven que s’enduria els presoners, contravenint l’acord de capitulació, va provocar que els barcelonins i alguns forans s’alcessin en armes contra la guarnició mentre aquesta estava ocupada fent l’equipatge per marxar l’endemà, de manera que tot feia preveure que hi hauria una carnisseria. Però les tropes de la vostra majestat van entrar a Barcelona encapçalades pel comte de Peterborough i, en comptes de llançar-se al pillatge, com s’estila en aquestes ocasions, van sufocar l’aldarull i van salvar la ciutat i fins i tot les vides dels seus enemics amb una disciplina i una generositat sense precedents.

Només em falta reiterar-vos el meu agraïment més sincer per haver enviat una flota tan nombrosa i unes tropes tan bones i valentes per ajudar-me. Després d’un començament tan afortunat, m’ha semblat oportú, d’acord amb les opinions dels vostres generals i almiralls, refermar amb la meva presència les conquestes que hem fet, i demostrar als meus súbdits, tan afectes a la meva persona, que no els puc abandonar. Rebo tant d’auxili de la vostra majestat i de la vostra generosa nació que m’aclapara la vostra bondat, i m’inquieta considerablement pensar que el manteniment dels meus interessos es faci a un cost elevadíssim. Però, senyora, jo sacrifico la meva persona, i els meus súbdits de Catalunya arrisquen també les seves vides i fortunes, per la confiança que tenim en la generosa protecció de la vostra majestat. La vostra majestat i el vostre govern saben millor que nosaltres el que cal fer per mantenir-nos. Per tant, esperarem l’ajut de la vostra majestat confiant plenament en la vostra bondat i saviesa. Necessitem reforços: tenim prou ocupats els francesos, que sens dubte faran tot el que puguin contra mi al més aviat possible, però estic segur que els meus aliats faran els mateixos esforços per defensar-me. La vostra bondat, senyora, us mou, i la vostra autoritat us ho permet, a socórrer tots aquells a qui oprimeix la tirania de França. Tot el que puc insinuar a la vostra saviesa, i a la dels vostres aliats, és que les forces utilitzades en aquest país no seran inútils per al bé comú, i que tindran l’obligació i la necessitat d’actuar amb la màxima energia contra l’enemic. Resto,

amb un afecte i un respecte indestructibles

i un sincer agraïment,

senyora i germana,

el vostre dilectíssim

germà,

CARLES



I tanmateix, al final, no tan sols van fer que es retirés el noble general, sinó que li van arrabassar el comandament de la flota i van atorgar a Lord Galway el de l’exèrcit, sense cap altre motiu que les falsedats de tota mena que s’afanyaven a escampar no tan sols per tacar la seva reputació tant com fos possible, sinó per fer-lo arrestar amb pèrfides acusacions. Suposo que no cal dir que al final el comte va demostrar la falsedat de totes aquestes vanes calúmnies i malèvols rumors, ni esmentar els elogis solemnes que va rebre dels representants del seu país després d’haver examinat amb tota cura la seva actuació a la Cambra dels Lords. Però és massa conegut per passar per alt el fet que a tots els oficials que tornaven d’Espanya els interceptaven abans d’arribar a Londres per interrogar-los exhaustivament sobre les falòrnies que circulaven per deshonrar el comte de Peterborough. I com que tots els oficials (tret d’algun llepa o dos) van corroborar la falsedat d’aquestes invencions, de manera que al final resultava impossible acusar de res el general, els deien que anessin amb compte de no dir res de bo de la conducta de sa senyoria, si no volien ser màrtirs de la seva causa —cosa difícil de creure fins i tot en un país papista. Però els miserables que van acusar Escipió (com observa amb agudesa el meu autor) només han passat a la posteritat per la seva estúpida acusació.

El lector em perdonarà aquest melancòlic comentari, a manera de trist comiat, abans de passar a una nova escena. Que penós li ha de resultar a un anglès, després d’haver-se alegrat amb la narració de tantes victòries, i tan sorprenents, dels exèrcits de sa majestat comandats pel comte de Peterborough; victòries que ens parlen de la conquesta de províncies i reialmes, de la presa o l’auxili de ciutats i fortaleses, amb tot un seguit de feliços esdeveniments, fruit del seny, la vigilància, la cautela i la previsió, que havien servit per esquivar perills que semblaven, a primera vista, segurs i insuperables, i canviar aquest gloriós panorama, dic, per un del tot diferent, en què les nostres tropes, tot i ser igual de nombroses que les de l’enemic, i millor proveïdes, eren humiliades i vençudes constantment, i fugien davant l’enemic fins a la seva ruïna definitiva a la batalla d’Almansa: que penós ha de ser per a qualsevol que s’estimi la pàtria! Però continuo amb les meves memòries.





Alacant és el principal centre del comerç del regne de València, i te un castell fort al cim d’una muntanya des d’on es domina tant la ciutat com el port. Aquí m’hi vaig estar tot un any. Però poc després de la meva arribada, el major Collier (a qui havien ferit a l’esquena durant el setge de Barcelona, com ja he explicat) es va assabentar de la meva presència i em va venir a buscar al meu allotjament. Després de preguntar-me pel desenllaç de la difícil missió que m’havia encomanat, com que totes les meves respostes li van resultar satisfactòries (i li van provocar una visible alegria), va posar sobre la taula una bossa de monedes, que jo vaig rebutjar. I llavors, amb la màxima gentilesa, em va dir que només podríem continuar sent amics si jo l’acceptava.

Després d’haver efectuat algunes reparacions molt necessàries, i d’acord amb les ordres que havia rebut del comte de Peterborough, vaig passar a aixecar una nova bateria entre el castell i la ciutat. Era una tasca plena de dificultats no pas petites ni escasses, ja que l’emplaçament era en un terreny amb un pendent molt fort, de manera que la feina era complicada i insegura. No obstant això, vaig tenir la sort d’acabar-la molt abans del que estava previst, i li van donar el nom de bateria de Gorge, en honor del qui era aleshores governador de la ciutat, que, en un acte d’insòlita generositat, va remullar l’acudit amb un bol d’excel·lent ponx. El general de brigada Bougard, en veure la bateria al cap d’un temps, es va dignar a mostrar una singular admiració i aprovació per com s’havia acabat, a pesar de totes les dificultats.

Aquesta obra i el setge de Cartagena, que llavors estava en el nostre poder, per les tropes del duc de Berwick, van fer que Lord Galway es desplacés a Alacant, que es troba a tan poca distància de Cartagena que, des del castell, on jo m’estava, podíem sentir perfectament els canons que bombardejaven la ciutat. Recordo que Lord Galway, el quart dia del setge, em va cridar per si podia aportar alguna observació d’utilitat per resoldre la situació, i jo li vaig respondre que, al meu parer, la ciutat s’havia rendit, perquè tot d’una s’havien deixat de sentir les canonades, un fet que ens van confirmar l’endemà les notícies que ens van arribar de Cartagena. Aquesta ciutat és un port de Múrcia, petit però tan bo que, quan van preguntar al famós almirall Doria quins eren els ports més segurs del Mediterrani, va contestar: «Juny, juliol i Cartagena».

Després de la rendició de Cartagena, el governador va enviar un destacament d’infanteria, acompanyat per alguns dragons, a Elx, però com que la plaça estava molt poc fortificada, de seguida els van fer presoners de guerra.

Acabat el setge de Cartagena, Lord Galway va tornar al seu campament. I quan Lord Duncannon va morir a Alacant, les primeres canonades que es van disparar des de la bateria de Gorge van ser les salves del seu funeral. El seu regiment va passar a Lord Montandre, que el va perdre quan encara no havia arribat a prendre’n possessió, en un combat tan absurd com vergonyós.

El regiment esmentat havia rebut ordre de dirigir-se al campament de Lord Galway, comandat pel tinent coronel Bateman, un individu que tenia fama de bon oficial, tot i que la seva conducta en el cas que ens ocupa va donar raons de sobres a la gent, i no precisament als envejosos, per discutir-la-hi. Durant la marxa, es va mostrar tan descurat i negligent (tot i que sabia que avançava per territori hostil i que havia de passar per un bosc on sovint es veien grans quantitats d’enemics) que els seus soldats marxaven amb els mosquets a l’esquena i en fila l’un darrere l’altre (com ens havíem vist obligats a fer a Escòcia) amb Bateman el primer, en el seu carruatge, però molt avançat a la resta.

Va passar que un capità de l’exèrcit del duc de Berwick havia sortit amb seixanta dragons per interceptar una tramesa de diners enviats des d’Alacant a l’exèrcit de Lord Galway. El destacament tornava a casa desconsolat, sense haver pogut fer la feina, perquè la presa se’ls havia escapat, quan el capità va observar la despreocupació i el desordre amb què avançaven els esmentats anglesos, i va tenir l’audaç idea d’atacar-los quan fossin al bosc. A tal fi, va amagar el seu destacament darrere un gran cobert, i així que els va haver passat pel costat la meitat del regiment anglès, se’ls va tirar a sobre pel mig amb els seus dragons, ventant-los cops d’espasa amb una violència tal que de seguida va provocar la desbandada del regiment, que allí va deixar molts dels seus homes ferits i morts. Es van apoderar de la bandera tricolor i del brau tinent coronel, a qui van fer baixar del carruatge i se’l van endur presoner junt amb molts d’altres; per la seva banda només hi va morir un oficial, un portaestendard que va cometre la imprudència de complir el seu deure.

El tinent que comandava els granaders va rebre l’alarma amb prou temps per portar els seus homes a una casa que hi havia al camí, on es van defensar durant molta estona, però quan el van matar, els altres es van rendir de seguida. El relat d’aquest enfrontament me’l va fer el comandant del destacament enemic en persona, al cap d’un temps, durant el meu captiveri. I el capità Mahoni, que hi era present quan va arribar la notícia que un grapat de dragons espanyols havien derrotat un regiment d’anglesos, que era el de Bateman, em va assegurar que el duc de Berwick va empal·lidir en sentir el relat, i quan li van dir si volia que li portessin la bandera enemiga, va preferir no veure-la. Una mica abans que el duc se n’anés a sopar, van dur Bateman a la seva presència, però el duc li va donar l’esquena sense fer-ne cas, dient només fredament que tenia entès que l’havien capturat d’una manera molt estranya. Els bromistes de l’exèrcit enemic en van fer una pila d’acudits, dient que la seva conducta com a militar estava a l’altura del seu comportament com a marit, ja que dos dies abans havia enviat la seva jove i bella esposa a Anglaterra, custodiada pel jove capellà del regiment.





El 15 d’abril de 1707, Dilluns de Pasqua, vam rebre a Alacant una nota urgent dient-nos que el dia abans s’havia lliurat una batalla a Almansa entre l’exèrcit comandat pel duc de Berwick i les tropes angleses, dirigides per Lord Galway, que havia estat completament derrotat. Al principi no ens ho vam creure, però, ai las, de seguida ens vam convèncer de la veracitat de la informació per la multitud de fugitius de l’avanç enemic que ens arribaven. I així ens vam informar d’una realitat massa difícil de creure. Però com que jo no vaig presenciar la desastrosa batalla, la narraré tal com me la va explicar un oficial de l’exèrcit del duc.

Per atreure Lord Galway al combat a l’indret que li resultés més avantatjós, el duc va recórrer al següent estratagema. Va ordenar a dos irlandesos, oficials tots dos, que es passessin a l’enemic fingint-se desertors i que els diguessin que el duc d’Orleans avançava a marxes forçades amb dotze mil homes per reunir-se amb el duc de Berwick, que estava previst que es trobessin al cap de dos dies i que llavors anirien a buscar Lord Galway per obligar-lo a lluitar fos on fos.

Lord Galway, que en aquells moments era al davant de Villena, en rebre aquesta informació dels ben alliçonats desertors, va aixecar el setge immediatament i va emprendre la marxa a corre-cuita, decidit a obligar l’enemic a presentar batalla abans que les forces del duc d’Orleans poguessin unir-se a les de Berwick. Així, doncs, després d’una àrdua marxa de tres llegües espanyoles ben bones a l’hora de més calor, es va presentar al davant de l’enemic poc abans de migdia, amb les seves fatigades tropes. El duc de Berwick, feliç i content en veure que el seu pla havia tingut èxit, per rebre millor l’enemic, disposà el seu exèrcit en forma de mitja lluna, amb tres regiments avançats al centre, amb ordre expressa de retirar-se a la primera càrrega de l’enemic. Les seves instruccions es van seguir al peu de la lletra, i el resultat va ser el que desitjava, ja que els tres regiments es van fer enrere així que els van atacar, fent veure que fugien cap al seu campament. Els anglesos els van empaitar a la seva manera habitual, amb crits i udols. Tan bon punt el duc de Berwick va comprovar que la seva trampa havia funcionat, va ordenar a les seves ales esquerra i dreta que es tanquessin, de manera que així va aïllar de la resta de l’exèrcit els qui s’havien llançat a l’exaltada persecució dels falsos fugitius. En resum, la derrota va ser completa, el cop més mortal mai sofert pels anglesos durant tota la guerra d’Espanya. I hi ha qui creu, segurament no sense raó, que les tropes que es van retirar cap als turons, comandades pel general Shrimpton, no haurien tingut més sort que les de la plana si els espanyols haguessin estat a les ordres d’un general diferent del duc de Berwick, el qual, compadint-se dels seus compatriotes anglesos, va frenar l’ardor guerrer de l’enemic victoriós. Així pensaven els espanyols després de la batalla. I així demostrava la seva veracitat la noble màxima que, per als esperits generosos, la victòria no és sinó una invitació a moderar-se.

L’endemà d’aquesta fatídica batalla (que va donar origen a un acudit dels espanyols, que deien que el general anglès havia derrotat el francès), el duc d’Orleans va arribar al campament, però només amb un seguici de catorze acompanyants.





Les fatals conseqüències de la batalla aviat es van fer visibles, sobretot per als qui érem a Alacant. L’enemic ens hostilitzava cada dia més. Els seus escamots ens atacaven amb més atreviment que mai. I sovint ens rondaven de tan a prop que amb prou feines aconseguíem mantenir-los a ratlla a canonades. Van cridar a Anglaterra el governador Gorge, i el rei Carles va nomenar per substituir-lo el general de divisió Richards. Aquest era catòlic, i per això els alacantins se l’estimaven molt, tot i que, per ser justos, es comportava molt bé en tots els sentits. Va ser aleshores que es va produir un atac per sorpresa contra Guardamar, una petita localitat portuària de Múrcia, però el cardenal Belluga, bisbe convertit en soldat (que excel·lia literalment tam Marte, quam Mercurio, entre moltes altres qualitats), ho va impedir amb la seva oportuna intervenció.

El governador Richards, com que jo seguia destinat al castell d’Alacant, m’havia enviat encàrrec que l’avisés de qualsevol moviment de les tropes enemigues que observés. Un matí vaig descobrir una partida considerable de cavalleria cap a la banda d’Elx i, en compliment de les meves ordres, vaig baixar a la ciutat per informar el governador del que havia vist. Immediatament, em va donar ordre que m’acompanyessin un capità i seixanta homes fins a una casa vella que hi havia a mitja milla de distància. De seguida que hi vam haver arribat, em vaig posar a tapar-ne totes les obertures i entrades, i vaig situar els homes en posició de rebre l’enemic així que es presentés. El capità va ordenar que alguns dels seus homes es col·loquessin sobre una elevació del terreny que hi havia davant la casa, a tall d’esquer. Però va ser com pescar balenes amb canya, perquè l’enemic es va empassar l’esquer i, en veure els homes que havíem situat al turonet, va enviar un escamot a interceptar-los abans que poguessin arribar a la ciutat. Però el que va passar a continuació va ser que havíem subestimat el nombre d’enemics, que era molt més gran del que ens pensàvem. Malgrat tot, els nostres esquers, per dir-ne d’alguna manera, van entrar sans i estalvis a la casa, i quan es va presentar l’escamot, els vam disparar una descàrrega que va deixar morts a l’acte tres homes i un cavall. En sentir-ho, la resta de la partida es va dirigir cap a la casa, però es va quedar al turonet, fora de l’abast de les nostres armes. En veure’n el nombre, ens vam adonar del perill que corríem. Per sort per a nosaltres, l’amatent governador se’n va apercebre al mateix temps que nosaltres. En veure’ns encerclats per un enemic molt superior, va sortir ell en persona amb bona part de la guarnició per auxiliar-nos. L’enemic va mantenir les posicions una estona, com si volgués enfrontar-s’hi, però després de pensar-s’ho millor, es va retirar, i, amb gran alegria per part nostra, vam quedar lliures per tornar a casa i reintegrar-nos a la guarnició.

Pràcticament no passava dia que no tinguéssim visites i escaramusses d’aquesta mena, fins al punt que a les patrulles petites els era quasi impossible moure’s amb seguretat, i sempre a poca distància. A menys d’una milla d’Alacant hi havia una antiga vinya envoltada d’un mur de pedra seca. Un altre oficial i jo vam decidir arribar-nos-hi a cavall per passejar. Així ho vam fer, i quan ja feia una estona que anàvem plegats, se’m va acudir donar un ensurt a l’oficial. I aquesta mala idea que vaig tenir ens va resultar providencial. Vaig fingir que havia vist una patrulla enemiga que venia cap a nosaltres i vaig donar la veu d’alarma, vaig esperonar el cavall i el vaig llançar al galop, a tota velocitat. L’oficial no es va quedar enrere en velocitat, i encara no havíem sortit de la vinya quan vam descobrir que la meva broma anava de veres, i dotze genets enemics ens van perseguir fins a les portes de la ciutat. Ja no vaig poder convèncer mai més el meu company d’excursió que devia la seva salvació a una broma més que no pas a la seva velocitat.





Poc després d’acabar la meva feina amb les fortificacions, vaig rebre permís del governador per absentar-me quinze dies per assumptes propis a València. A la tornada, en un poble que es diu Benissa, em vaig trobar dos oficials d’un regiment anglès que anaven a l’indret d’on jo venia. Després de saludar-nos, em van dir que havien deixat el major Boyd en un poble anomenat Calp, on havia llogat una altra mula perquè la que havia muntat fins allí estava rebentada, i em van demanar que, si el veia, li digués que l’estaven esperant. Jo anava acompanyat d’un altre cavaller, i amb prou feines havíem avançat una llegua quan ens va sorprendre a tots dos veure, a poca distància, una estampa que semblava desafiar la imaginació i massa extraordinària per ser obra de la natura. Era una forma vermella que es movia, però tan a poc a poc que, si no ens hi haguéssim acostat nosaltres, hauria passat tot un dia abans que hi arribéssim. El meu acompanyant estava tan desconcertat com jo. I, de fet, com més ens hi acostàvem, més monstruós semblava allò, que no recordava en absolut una persona, ni a peu, ni a cavall, ni de cap altra manera. Al final, quan vam tenir al costat aquest estrany ésser viu (perquè, del fet que fos viu, no en teníem cap dubte), mai no hauríeu dit què o qui va resultar que era? El major Boyd! Era una persona de corpulència més que notable, i muntat a cavall d’un pobre ruquet que duia a sobre tots els seus pertrets de guerra, feia una fila gairebé tan estranya com la dels antics centaures. La sella de cuiro que cobria el ruc ja hauria estat prou feixuga per a la bèstia sense el seu amo, i l’afegitó de les armes de foc amb les seves fundes encara feien més pesada la càrrega. A sobre, l’ase tenia el caparró cobert per uns arreus enormes, mentre que un capot vermell tan llarg que penjava fins al terra tapava les botes, el ruc, el seu amo i tot alhora. Resumint, el meu acompanyant i jo, després d’haver comprovat que allò era un home, vam coincidir que no havíem vist mai de la vida una figura tan còmica. Després de saludar entre rialles el nostre major (perquè ni un cínic no s’hauria pogut aguantar el riure), es va justificar tan bé com va poder al·legant que no havia aconseguit cap altra bèstia. A continuació, li vaig donar el missatge dels seus companys i el condol per la seva muntura i, després de desitjar-li millor sort al poble on s’havia d’allotjar, vam posar-nos en ruta cap a les nostres destinacions respectives i ens vam separar.

Aquella nit vam dormir a Altea, famosa perquè els vaixells es poden proveir d’aigua a la seva badia. S’alça sobre una muntanya i està adornada, no defensada, per un antic fortí.

D’allí vam anar a Alacant, on ja feia tot un any que m’estava, i com que ja hi havia fet tot el que calia, vaig obtenir del governador permís per fer un altre viatge. Lord Galway era a Tàrrega, mentre el duc d’Orleans assetjava Lleida, i com que, durant la meva estada a Alacant, m’havien donat certes esperances, vaig decidir presentar almenys senyals de vida. El governador va tenir la gentilesa de lliurar-me cartes força elogioses, i em vaig embarcar cap a Barcelona. Quan tot just entràvem a port, ens vam trobar amb la flota anglesa, que tornava de l’expedició a Toló que havia capitanejat Sir Cloudsley Shovel.

Em vaig quedar pocs dies a Barcelona, i d’allí vaig emprendre viatge a Tàrrega. En arribar-hi, vaig lliurar les meves credencials a Lord Galway, que em va rebre molt amablement, i, encara més, em va comunicar que el governador d’Alacant li havia parlat molt favorablement de mi. Tot i que era públic i notori que un dels trets del caràcter del noble senyor era que les primeres impressions són les que compten, aviat vaig tenir motius per estar més d’acord amb una altra dita igual de certa: que no hi ha regles sense excepció. Durant la meva estada a Tàrrega vam rebre la notícia de la pèrdua de Lleida, per bé que el príncep de Hesse (germà del coratjós príncep que va perdre la vida a Montjuïc) es va retirar amb la guarnició a l’interior del castell, i encara el va defensar amb valentia durant molt de temps.

Mentre jo era amb Lord Galway, aquest va rebre informes que l’enemic es disposava a assetjar Dénia, per la qual cosa em va donar ordre de dirigir-m’hi en qualitat d’enginyer. Després d’haver rebut aquesta missió i d’acomiadar-me de sa senyoria, vaig emprendre la marxa i vaig decidir que, com que havien deixat a la meva elecció el camí a seguir, aniria a Barcelona, i d’allí m’embarcaria cap a la meva destinació. Així estalviaria prou temps per tenir oportunitat de visitar Montserrat, un lloc de què havia sentit a parlar molt, i això m’havia fet entrar un desig ardent d’anar-hi. Amb franquesa, m’havien explicat coses tan estrafolàries de Montserrat que almenys la meitat les atribuïa a les fantasies dels espanyols, entre els quals està massa estès el vici de l’exageració.





Montserrat és una alterosa muntanya que es dreça al bell mig d’una ampla plana del principat de Catalunya, a unes set llegües al nord-oest de Barcelona. Ja a primera vista, la seva estranya silueta promet alguna cosa d’extraordinari, i des de lluny és una estampa grandiosa: centenars de piràmides que es mostren als ulls tot d’una, com una mena de bosc petrificat, per dir-ho d’alguna manera, o més aviat com les ruïnes imponents d’algun immens edifici, obra de venerable antigor. Com més t’hi acostes, més t’impressiona, però fins que no hi ets ben a prop no et pots afigurar res que s’assembli de debò al que t’hi acabes trobant. I llavors la veus com una perfecta muntanya d’agulles barrejades amb arbres colossals, i tan bella que no et cansaries mai d’admirar-la ni deixaria d’intrigar-te. Tot això ho vaig comprovar en acostar-m’hi, i no va ser res comparat amb el que em vaig trobar en arribar a l’indret.

Aquell prodigiós massís de piràmides em va afectar com no ho havia fet mai res. I en veure les roques unides per bosquets verdejants, amb la pinzellada esporàdica d’alguns arbres notables, però solitaris, la meva admiració no va minvar, sinó que va augmentar el meu entusiasme. Els arbres que he qualificat de solitaris, aïllats en comptes de formar part d’algun dels nombrosos bosquets, de vegetació compacta i frondosa (tal com vaig constatar en anar a veure algunes ermites), solen brotar de les escletxes de la roca, sense cap altre sòl que els alimenti que un llit de roca. Però, si bé alguns naturalistes afirmen que el salnitre de les roques pot constituir un aliment suficient per a les plantes i els arbres, al meu parer, els de Montserrat eren massa bells i la seva escorça, fullam i flors eren massa saludables perquè tot plegat es degués únicament a la pedra i el rocam.

En aquesta muntanya, o, si ho preferiu, bosc de pedra, hi ha tretze ermites, l’última de les quals es troba molt a prop del cim. El camí que va de l’una a l’altra serpenteja en el seu gradual ascens, que no seria practicable de cap altra manera a causa del pendent del terreny. Però encara que hi hagi un camí que, com he dit, porti d’una ermita a l’altra, desafio al foraster més observador a visitar-les totes en el degut ordre sense haver pres la precaució de seguir el pobre ruc que, amb les alforges penjades a banda i banda, puja diàriament a cada ermita. El sistema és el següent:

Les alforges estan dividides en tretze parts, una per ermita. A l’hora assenyalada, després que un servent hagi posat les alforges a l’esquena de l’ase, aquest se’n va tot sol fins a l’entrada del convent que hi ha al peu de la muntanya, on omplen les diferents parts de les alforges amb queviures i vi. I així que està carregat, sense més espera ni cap guia, el ruc s’enfila cap a les ermites, on es va aturant, fins a arribar a dalt de tot. Un cop complert el seu deure, baixa pel mateix camí, alleugerit del pes de la càrrega que ha pujat. Tot això, el pobre animal ho fa sense falta, de dia i de nit, a les hores establertes.

Dos senyors amb qui jo havia coincidit pel camí, també empesos per la curiositat, van semblar igual de complaguts que jo en arribar a un final de trajecte tan magnífic. El seu rostre traspuava una satisfacció que, si no era igual que la meva, almenys la corroborava, coincidint amb mi que els reverends ermitans eren veritablement feliços. M’ho van semblar aleshores, i després d’haver-hi reflexionat mil vegades, he desitjat per a mi una felicitat com la seva, deixant de banda els seus errors i supersticions: què els pot faltar per ser feliços si no s’han d’amoïnar per satisfer totes les seves necessitats? Si poden passar els dies gratament, sense angoixes ni neguits, amb una pila d’activitats innocents, diverses i agradables, sense que els interrompin el son i el repòs amb res de més pertorbador que el murmuri de les fonts, els salts d’aigua o el variat refilar dels seus petits escolanets emplomallats.

Però la seva gentilesa envers els forasters no és menys captivadora que la seva solitud. En general, la vida d’ermità converteix els seus practicants en taciturns, amb un orgull farisaic que els amarga el caràcter i una opinió equivocada dels seus propis mèrits que massa sovint els porta a menysprear els altres. En canvi, aquella bona gent (perquè em va semblar que ho eren) resultaven als meus ulls el paradigma de la innocència, tan atents amb els altres que semblava que ho consideressin el seu deure, com es podia comprovar amb l’afabilitat i el goig amb què exhibeixen les peculiaritats de les seves ermites, on, perquè no se t’escapi res que sigui digne d’atenció, t’animen a preguntar amb la mateixa promptitud amb què ells et responen tots els interrogants que han suscitat en la teva curiositat.

Recordo un d’aquests reverends ancians en particular, que, quan ens acomiadàvem, a la porta de la seva ermita, fins on havia tingut la gentilesa d’acompanyar-nos, en observar per l’expressió de les nostres cares que ens ho havíem passat molt bé, ens va voler proporcionar un nou entreteniment, i, avançant unes passes més enllà de la porta, va fer un xiulet i un vol sorprenent de preciosos ocellets, de colors vius i variats, es va congregar de seguida al seu voltant. Els hauríeu d’haver vist, alguns, posant-se-li a les espatlles; d’altres, a la seva impressionant barba, mentre que d’altres s’aixoplugaven en la seva testa nevada i molts més menjaven o intentaven menjar el que ell els oferia amb la boca. I tots semblaven igual de continguts i innocents en la millor expressió de l’amor i el respecte que sentien pel seu complagudíssim amo.

No es trobava a faltar a les altres ermites cap singularitat: totes elles tenien algun tret peculiar que les diferenciava de manera tan agradable com amena. A totes hi havia fonts cristal·lines que brollaven de la roca, des de les més altes a les més baixes, i la majoria tenien petites aixetes de llautó de les quals, un cop obertes, en rajava un doll d’aigua pura i excel·lent, de la màxima frescor. Però el que més em va fascinar, i que vaig observar en diverses ermites, van ser les cascades naturals del mateix element transparent, que en caure d’una roca a una altra, en aquell clima càlid o, més ben dit, calorós, no tan sols resultaven agradables i meravelloses a la vista, sinó refrescants per a la persona. Els rierols a què donaven origen atenuaven l’estrèpit de la caiguda per convertir-se en un agradable murmuri gràcies a la distància, els boscos i les roques veïnes, de manera que era impossible veure’ls o sentir-los sense quedar encisat.

Els boscos esmentats no són tan sols agradables per la seva bella verdor, sinó que la natura els ha fet delitosos en carregar-los de baies d’un viu color escarlata que, en formar una combinació tan bella amb el verd, resulten encara més plaents a la vista. En resum, a una persona del gust més refinat li costaria distingir o determinar què li resultava més digne d’admiració, si la pulcritud de l’interior de les cel·les o la diversitat de la bellesa exterior. Afavoreix encara més el conjunt, a parer meu, la freqüent presència d’aquests pilars piramidals que, com vençuts pel seu propi pes, cerquen el suport dels que tenen al seu voltant.

En referir-me a la bellesa del paisatge que envolta les ermites, es podria pensar que m’he descuidat d’esmentar les glorioses perspectives que des de totes elles s’ofereixen a la vista, sobretot des de la que es troba més a prop del cim. El panorama, gràcies a la puresa de l’aire, és tan extens i tan amè que, si es descrivís amb detall a algú que mai no l’hagués vist, provocaríem la seva incredulitat, i representar-lo de manera fidedigna posaria a prova la inventiva de qualsevol. Així, doncs, diré només que, per la banda que dóna a la Mediterrània, el panorama abasta un nombre tal de llegües que exigirien els aparells òptics més potents, i encara que Barcelona marqui el límit terrestre de la mirada, aquesta es pot complaure amb les delícies del paisatge que hi ha entremig, en què la bellesa de la natura no tan sols ens somriu, sinó que esclata en tota la seva esplendor, de tal manera que s’ha de ser molt curt de vista o de mires per no quedar immediatament satisfet.

Després de contemplar totes les seves fonts refrescants, els agradables boscos i les ombres solitàries dels arbres singulars, la presència dels quals demostrava que fins i tot les roques eren fèrtils, i després d’haver gaudit dels diversos plaers que ens oferien les seves precioses ermites, voltades d’horts i jardins no menys pulcres i igual de fragants i bells, vam tornar a baixar cap al monestir, que, encara que estigui situat sobre una petita elevació, es troba molt a prop del peu d’aquest paradís terrenal, per visitar-ne la seva sumptuosa entrada, la seva església, molt més sumptuosa, i les dependències adjacents, i recrear la vista amb meravelles d’una mena molt diferent, però tan delitoses com qualsevol de les que havíem vist.

Així que vam haver arribat a baix, sens va presentar un sacerdot a la porta del monestir, disposat a ensenyar-nos-en les seves curiositats ocultes. I encara que, segons vaig entendre, gairebé no passa cap dia sense que els visitin forasters per satisfer la seva curiositat amb les meravelles de l’indret, tot i així, es congrega en cadascuna d’aquestes ocasions un grup encara més nombrós de gent del país disposada a tornar a veure, per simple fanatisme o superstició, el que ja deuen haver vist cent vegades. No vaig poder evitar fixar-me, però, que el sacerdot tractava els visitants assidus amb molta menys cerimònia o, si ho preferiu, amb més familiaritat, que als forasters de la nació que fossin, i, de fet, semblava esforçar-se tant a mostrar-se desagradable amb els natius com a complaure’ns a nosaltres.

L’entrada del monestir era gran, pulcra i majestuosa, però austera i amb uns ornaments que no passaven de discrets, com correspon a l’orde religiós, de manera que m’afanyo a descriure la resta.

Tan bon punt vam haver entrat a l’església, ens va cridar l’atenció la imatge de la Mare de Déu de Montserrat (com l’anomenen) que hi ha al retaule. És de grandària gairebé natural, però d’un color negre brillant com si fos d’ivori. La majoria de la gent diria que està feta d’aquesta fusta, però els seus devots i adoradors no hi estan gens d’acord. Al contrari, la tradició —que, entre aquesta gent, de vegades, és més important encara que la religió— assegura, i ells ho expliquen com si fos un fet provat, que el seu color actual, per dir-ho d’alguna manera, es deu al fet d’haver estat amagada, en temps dels moros, entre les dues roques que constitueixen els fonaments de l’església, i que el llarg temps que es va estar amagada en aquest indret tenebrós va fer que la seva preciosa blancor original es convertís en el negre d’avui. No podrien replicar els descreguts que és una llàstima que una imatge que té uns poders miraculosos tan grans no fos capaç de conservar millor el seu propi color? Si no és que aquest comentari —i en això, fins i tot els bons catòlics hi coincidirien— servís també de retret a les belles dames del país per la seva antinatural i exagerada tendència a alterar, o desfigurar i tot, les seves precioses cares amb un nefast abús del carmí.

Tal com és costum del lloc (i que es considera una atenció singular envers els forasters), en acostar-nos a la Verge negra (que, us ho hauria d’haver dit, té als braços el seu Fill, tot i que, si aquest és negre o mulat per part de mare, és una cosa que no vaig intentar esbrinar), el sacerdot, molt gentilment, us en presenta el braç perquè el beseu. En aquesta situació, jo, que sóc protestant de soca-rel, vaig mal interpretar les seves indicacions, i vaig cometre l’error de besar la Verge a la cara. La cara de disgust del religiós (perquè es va ofendre més ell que no pas la Mare de Déu) de seguida em va demostrar que m’havia equivocat. Però, com a prova de gentilesa, el sacerdot, que no havia deixat passar cap espanyol amb els meus acompanyants i amb mi, ho va deixar córrer, i va manifestar amb les seves atencions que estava disposat a curar-me de la meva ignorància a còpia d’amabilitat.

Com a prova d’aquesta, en dir-li jo que tenia un rosari que volia que em beneís, em va complaure de seguida i de bon grat. I després de penjar-se el rosari del braç durant una mica més de mig minut, va tornar amb l’enfilall de grans sagrat amb gran cerimònia i una satisfacció més que evident. El lector es pot ben admirar de la meva curiosa superstició, però li he de dir que fins i tot els protestants més estrictes, en aquest país, consideren prudent actuar així; i després de fer beneir els rosaris, els porten a sobre, al cos o a la butxaca. I és que l’experiència ens ha convençut de la necessitat de prendre aquesta precaució tan catòlica, ja que a tots els que han trobat la seva fi en aquest país, viatjant o com fos, per accident, malaltia o qualsevol altra causa natural, sense portar amb ells aquesta penyora de santedat, els han negat cristiana sepultura, a causa de la superstició que els cadàvers dels heretges infecten tot el que tenen a prop.

Tinc constància de dos casos d’aquesta mena, l’un d’abans de la meva anada a Montserrat, i l’altre de després. El primer és el d’un tal Slunt, que havia estat artiller a Montjuïc, però que va morir a Campillo, i un sacerdot amb qui vaig parlar del tema em va dir que si l’enterràvem prop d’un camp de blat, no tan sols desenterrarien el seu cos, sinó que el profanarien, com a venjança per haver fet malbé tot el blat que la gent no estaria disposada ni a tocar. I per això el vam sepultar en una tomba molt profunda i en un indret del tot erm. L’altre va ser el d’un tal capità Bush, a qui van fer presoner igual que a mi quan es va rendir Dénia, i que va morir després que el traslladessin, igual que a mi, a San Clemente de la Mancha. Allí, segons que em van informar, encara que el van enterrar en secret i de nit, en un camp de blat, aquella gent supersticiosa el va desenterrar així que van descobrir el lloc on havien dipositat el cadàver. Però tornem al monestir de Montserrat.

Fora de l’església, darrere de l’altar major, vam baixar fins a una espaiosa estança on es guarden les grans ofrenes a la Mare de Déu. Aquí, encara que a l’església ja m’havia semblat veure tots els tresors de l’univers, vaig descobrir-hi una quantitat prodigiosa dels obsequis més cars, el tribut supersticiós de la majoria de prínceps catòlics d’Europa. Entre moltes altres coses, em van ensenyar una espasa tatxonada de diamants, oferta per Carles III, llavors rei d’Espanya, i avui emperador d’Alemanya. De totes maneres, he de reconèixer que, com a heretge que sóc, em resulta molt més fàcil imaginar un motiu pel qual una noble senyora hauria d’obsequiar una espasa així al rei d’Espanya que no pas una raó per què el rei d’Espanya hagués de regalar-la a una noble senyora. Però per la divisa que hi havia gravada, Pulchra tamen nigra («Negra, però bella»), era evident que el rei pensava d’una altra manera. El monarca estava tan encantat amb els atractius d’aquest meravellós indret que s’hi passava tant de temps com podia, igual que jo, encara que cap dels dos no ens hi vam poder estar tant com hauríem volgut.

També hi havia una altra ofrena del rei de Portugal, igual de costosa i magnífica, però em va semblar que més adient i més fàcil d’explicar entre les pertinences d’una noble senyora: una glòria amb incrustacions de diamants als rajos, que eren més amples a la base i s’anaven estrenyent fins a arribar a la punta de cada raig. Devien fer mitja iarda de llargària, i calculo que n’hi devia haver un centenar. En resum, si alguna vegada la Mare de Déu, en honor del seu donant, se la posava, jo, tot i ser un heretge, m’atreviria a dir que no devia semblar una criatura humana.

Si fes la llista de tots els tresors, suposant que tingués prou memòria, el resultat seria increïble. Si el que hi havia a dalt era un veritable miracle de la natura, el de baix era un tresor absolut d’art miraculós.

En pujar de l’ermita inferior fins al cim, on hi ha l’última de les tretze, s’alternaran dins vostre el plaer i la devoció, i potser al final us resultarà impossible decidir quin dels dos sentiments s’imposa. I és que a Montserrat no heu d’entendre les ermites com a simples dormitoris de monjos ermitans, no! La seva pulcritud, bon ús i arranjament són visibles en totes elles gairebé per igual, i d’una manera tan perfecta que costa trobar-hi a faltar res de necessari per gaudir de la vida.

Si baixeu al monestir situat al peu de la venerable muntanya, podreu veure-hi moltes més riqueses d’aquest món, però moltíssims menys tresors celestials. Potser només és l’opinió d’un heretge, però l’admiració i el fervor que m’acompanyaven d’ermita en ermita es van anar esllanguint fins a desaparèixer entre les boires del fanatisme i de la superstició quan vaig arribar a baix. En resum, no va ser tanta la diferència en altura com en els sentiments que em van inspirar.

Abans de marxar d’aquesta mena de visió beatifica, he de corregir un petit error pel que fa al pobre ruc. He dit al començament que treballava cada dia, però el diumenge descansa mentre els ermitans, els seus amos, dediquen el dia a la medicació. I per estalviar a la pobra i fidel bèstia les penalitats del dia, els tretze ermitans, si els ho permet la salut, baixen al cenobi, com ells l’anomenen, o sigui, al refectori del convent, on mengen en companyia dels monjos de l’orde dels benedictins.

Al cap de set dies de plaers tan innocents com diversos (el temps d’estada que permetien als forasters), em vaig acomiadar d’aquest pacífic monestir per continuar amb les rudes obligacions de la meva professió. La vida de soldat és en tots els sentits l’antítesi absoluta de la d’ermità; i no sé si devia ser aquesta idea el que em va suscitar tanta recança a l’hora d’anar-me’n. Confesso que, mentre vaig ser a Montserrat, vaig reflexionar una vegada i una altra sobre les raons que va poder tenir Carles V per abandonar la corona, i els arguments a favor de la seva decisió eren tan sòlids que vaig acabar convençut que aquest feliç retir, o algun altre, va ser la seva recompensa per haver abdicat d’emperador.





Absort en aquestes reflexions (que em van ocupar llargament), vaig arribar a Barcelona, on vaig trobar un vaixell a punt de salpar, i m’hi vaig embarcar rumb a Dénia, en compliment de les meves ordres. En el trajecte per mar fins a l’entrada del Mediterrani, no hi ha cap altre indret, a la riba cristiana, que es pugui comparar en bellesa amb el castell de Dénia. No el van construir perquè servís de fortalesa, sinó, des de bon principi, com a lloc d’esbarjo per al gran duc de Lerma. Va ser propietat d’aquesta família durant molts anys, fins que fa menys d’un segle, junt amb dos altres ducats, va passar a mans de la família del duc de Medinaceli, que en aquella època era l’home més ric d’Espanya.

Dénia va ser la primera ciutat que es va passar al bàndol del rei Carles quan anàvem a Barcelona, i per ordre del rei s’hi va instal·lar una guarnició. La vila és petita, i les seves muralles, febles; tant, que he vist com les podia travessar una simple bala de canó.

Quan vaig arribar a Dénia, vaig trobar-me amb el governador espanyol de la vila, el nom del qual ara no recordo, per bé que la seva conducta mereixeria passar per sempre als annals de la història. El major Percival, anglès, era qui comandava el castell, i, en arribar-hi, em va informar que havien acordat entre ell i el governador que, en cas que els assetgessin, com es temien, els espanyols defensessin la ciutat, i els anglesos, el castell.

Encara no feia tres setmanes de la meva arribada quan els temors indicats es van fer realitat. Van atacar la plaça el comte d’Asfeld i el general Mahoni, i, al cap de dos dies, van cavar trinxeres a llevant de la ciutat. Així, els meus serveis van esdevenir necessaris per organitzar la demolició d’algunes cases situades en aquella zona per tal de muntar-hi una bateria que apuntés a les trinxeres per poder-los fustigar millor. Me’n vaig fer càrrec i vam aconseguir el que es pretenia, ja que des d’aquesta bateria i dues més que vaig muntar al castell (des de totes les quals els bombardejàvem sense parar, i amb gran èxit) castigàvem de sobres als assetjants.

El governador de la vila (espanyol, com he dit, i comandant d’una guarnició espanyola) es va portar amb molta valentia; tant és així que, tot el que s’ha dit sobre el príncep de Hesse quan va lluitar amb tant de coratge en defensa de Gibraltar contra les forces conjuntes de França i Espanya, també es podria dir d’ell, que era, a més de governador, enginyer i artiller, tot en un, perquè ningú no el podria superar ni en tremp ni en coratge. I tots els espanyols que tenia a les seves ordres eren igual de valents i de vigilants, ja que sabien que, si els derrotaven i conquerien la plaça, no els donarien quarter, i per això la van defensar admirablement.

L’enemic havia respost al nostre foc amb tot l’ardor imaginable i, després d’obrir una bretxa per on crèiem que podrien passar, ens vam preparar per a l’imminent assalt. Mentre fèiem preparatius, amb gran alegria del poble i sorpresa de la guarnició, i sense que en poguéssim saber la causa, tot d’una, l’enemic va aixecar el setge i es va retirar d’una plaça que els assetjats consideràvem en greu perill.

Després que renunciessin al setge, vaig decidir aprofitar el temps i adoptar totes les precaucions possibles per fer front a qualsevol atac futur. A tal fi, vaig bastir noves fortificacions, a més de casamates adequades per guardar-hi la pólvora, i amb tot plegat es va reforçar la plaça. Però, abans del que jo hauria volgut, el temps em va demostrar que fins i tot el coratge s’ha de rendir a la fatalitat.

Estava jo inspeccionant un dia les obres i els treballadors de la bateria principal, quan vaig mirar cap a la costa africana i vaig albirar un estrany núvol verd que venia cap a Espanya, no pas ràpid i veloç com els altres núvols, sinó tan a poc a poc que gairebé no semblava que es mogués, fins que al final em va passar per sobre i em va tapar el sol, amb la qual cosa vam quedar tan a les fosques com si hagués desaparegut la llum del dia. Encara que em semblava que el núvol era molt a prop, en aquell moment havia arribat a la costa i havia començat a dissoldre’s i a perdre la negror. Va ser aleshores que ens va caure al damunt una quantitat tan gran de llagostes que superava qualsevol temporal de neu o pedregada que jo hagués vist mai. Les vils criatures ho van cobrir tot al meu voltant en un segon, i en queien tantíssimes que en vaig matar milers sense haver de fer res més que ventar bastonades a l’aire. Costa imaginar l’estossinada que en vaig fer en molt poc temps, i encara més l’espantosa desolació que va comportar l’arribada d’aquestes cuques. En un parell de dies van desaparèixer les fulles dels arbres i tot el que hi havia de verd als horts, com si la natura hagués quedat enterrada per les seves pròpies ruïnes i els arbres fossin columnes del seu mausoleu. No vaig veure mai en aquell país que els rigors de l’hivern fessin un mal comparable. Quan les devoradores van haver-se cruspit el bo i millor de la natura i tot el que hi havia de comestible, es van llançar sobre estanys, pous i basses per pagar amb les seves closques repugnants l’espoli que havien comès, sia perquè se’ls havia travessat el que s’havien cruspit, sia perquè tenien set després de tant menjar, això ho deixo per als filòsofs. I allí van finar, amuntegades en piles que semblaven turons, ofegades, però exhalant una pudor tan vomitiva que als abatuts habitants de la comarca no els faltava raó en creure que encara no havia arribat el pitjor, i és que les malalties infeccioses són la pitjor amenaça per als pobles, sobretot a la Mediterrània. Com solien fer en aquesta mena de casos, els religiosos van anar a una ermita que hi havia al camp per maleir les miserables causants d’un desastre tan terrible. Però, al cap d’una setmana, la pestilència va desaparèixer i tot va tornar al seu estat anterior, tret de la verdor de la natura.

Passats uns mesos, quan en feia vuit del setge anterior, el comte d’Asfeld va decidir tornar a atacar Dénia, però aquesta vegada, conscient dels errors que havia comès, ho va fer amb més cura i encert. Per començar, va fer el millor que podia fer, o sigui, tallar-nos la sortida al mar. Amb això va aconseguir el que pretenia. A continuació va donar ordre d’apuntar les seves bateries a la part de ponent de la ciutat, que va bombardejar amb tanta fúria que al cap de cinc dies hi havia obert una bretxa practicable, de manera que es va llançar a l’assalt i va conquerir la vila. El governador que l’havia defensada amb tanta valentia durant el setge anterior havia estat rellevat, afortunadament per a ell. Al seu substitut, Francis Valero, el van fer presoner de guerra junt amb la guarnició.

Així que van haver ocupat la vila, van dirigir les seves bateries contra el castell i el van sotmetre a un constant bombardeig amb els seus canons i morters. Però el que més mal i més destrosses ens va fer fou la incessant pluja de pedres que els seus morters llançaven sobre la guarnició. A causa del pes i la grandària enormes, les pedres van fer molt més mal que totes les altres armes juntes. La guarnició se sentia lògicament desmoralitzada per aquesta tàctica singular, però es van negar a atendre cap proposta de capitulació, menys el governador, que s’havia enriquit més del compte i era l’únic que semblava decantar-se per aquesta opció, i, de fet, es va mostrar sovint partidari de capitular, però ningú no en va fer cas. No obstant això, al final va pactar en secret unes condicions especials per a ell, els seus diners i les seves pertinences, sacrificant així la guarnició als seus interessos particulars i entregant-nos d’una manera innoble com a presoners de guerra. Així fou com va salvar els diners, però va perdre la reputació, i poc després, la vida. Ben pensat, això tampoc no va ser tan greu, ja que així es va estalviar el consell de guerra que li haurien format en justa correspondència a la seva menyspreable conducta.

Després que es rendís la guarnició i ens veiéssim sotmesos a un vergonyós captiveri, ens van dispersar enviant-nos a llocs diversos: els uns, a Castella; d’altres, a uns llocs tan llunyans com Oviedo, al regne de Lleó. Pel que fa a mi, tenia una contusió al pit, i l’enemic no va tenir més remei que deixar-me enrere fins que vaig estar en condicions de traslladar-me, i afortunadament per a mi, em van enviar a València.





Aquí he de dir adéu, en tant que presoner de guerra, a la part activa de la meva vida militar, i a partir d’ara em limitaré a descriure camps, viles, palaus i persones en comptes de batalles. De totes maneres, si parlo d’alguna, basant-me en testimonis veraços, espero que aquesta mena d’interrupció no afecti negativament les meves des d’ara pacífiques memòries.

De seguida que vaig arribar a València vaig escriure al nostre pagador, el senyor Mead, a Barcelona, per informar-lo que m’havien fet presoner, estava ferit i necessitava diners. Em va respondre sense donar-me gairebé temps de pensar en la meva situació, amb una ordre de pagament adreçada a un banquer, un tal Monsieur Zoulicafre, perquè em lliurés cent escuts a la vista. En la seva carta, el senyor Mead em feia saber que els cent escuts eren un obsequi del general (i després comte) Stanhope. Per això, quan vaig tornar a Anglaterra, no me’n van descomptar ni un de la paga. Aquesta no va ser l’única prova que vaig tenir de la generositat del comte, cosa gens estranya, ja que ningú no pot dubtar que els fills legítims d’aquesta noble família sempre s’han distingit i caracteritzat per les seves heroiques accions i la seva magnanimitat.

Per sort, l’ajuda que em va proporcionar va ser encara més generosa. Els favors ho són per duplicat quan s’atorguen sense dificultats i quan es necessiten. Amb aquells diners, i amb la ració diària que, com a presoner de guerra, m’havia assignat el rei Felip, de divuit unces de xai al dia per a mi, i nou per al meu ajudant, més el pa i el vi corresponents, n’hi havia prou per trobar-se a gust i pràcticament oblidar la falta de llibertat, sobretot tenint en compte que, en el meu cas, la falta de llibertat només significava que tenia prohibit abandonar la ciutat més agradable d’Espanya.

A València vaig coincidir amb l’enginyer francès que havia construït la mina del castell d’Alacant, la fatídica, que va fer volar el general Richards, el coronel Syburg, el coronel Thornicroft i una vintena d’oficials més, pel cap baix, que, en paraules de l’enginyer, s’ho havien buscat. El general que estava a càrrec del setge va fer més que ells mateixos per salvar-los. Ho va intentar de moltes maneres: els va fer saber que havia excavat una mina i que estava disposat a fer-la esclatar, i els va brindar la possibilitat de sortir a comprovar-ho inspeccionant-la. Tot i que el coronel Thornicroft i el capità Page, un enginyer francès al servei del rei Carles, van acceptar l’oferiment i van suposar que era un parany, en tornar van dir que era una mina falsa, una trampa per obligar-los a rendir-se, i que els sacs estaven plens de sorra, i no de pólvora.

El dia que es disposaven a fer saltar la mina, els assetjants en van fer córrer la veu, de manera que els habitants de la vila van córrer en massa a la muntanya que hi ha al davant per presenciar l’explosió. Els del castell ho van veure, però estaven tan confiats que van creure que tot allò era només per espantar-los. Però quan finalment va esclatat la nefanda mina, hi van morir. Després de sentir la història de l’enginyer, vaig pensar per a mi mateix: qui pot esquivar el seu destí?

L’enginyer va afegir que li havia costat molt construir la mina, que contenia mil tres-cents barrils de pólvora, però que, tot i així, no va fer gaire soroll, per bé que sí que el devia fer sota terra. Deia que l’explosió havia reforçat el castell per aquella banda perquè només es va enfonsar una excrescència de la roca, i una esquerda o escletxa que sovint havia suscitat inquietud va quedar tancada del tot i amb absoluta solidesa.

Poc després em vaig assabentar de més detalls per l’ajudant del coronel Syburg, que, en veure’m al teatre, em va venir a parlar, encara que jo llavors no el coneixia. Em va explicar que la nit abans de la desgraciada mort del seu superior ell l’assistia a la casamata i que va veure, una mica abans que la resta de la guarnició, que el general Richards semblava molt amoïnat i pensatiu. Un borinot el va estar empipant tota la nit sense parar de brunzir-li al voltant del cap i les orelles, burxant i molestant la resta de la companyia i el mateix general. L’endemà al matí, quan es van reunir a la bateria sota la qual havien perforat la mina, el general els va dir de sortir diverses vegades, però el coronel Syburg, com si tot plegat anés de broma, i els altres, per fatxenderia, s’hi van quedar i no van permetre que el general se n’anés. Al final, el coronel Syburg va proposar que destapessin dues ampolles més a la salut de la reina i que després sortirien tots plegats del castell.

En aquest punt, van enviar el meu informant, l’auxiliar de Syburg, a buscar les dues ampolles. Quan ja se’n tornava, el capità Daniel Weaver, que era a trenta o quaranta iardes de la bateria, va anar corrents a dir-li que ell també volia beure amb els altres a la salut de la reina. I acabaven d’entrar a la bateria quan va esclatar la mina, que se’l va emportar junt amb la resta de la companyia. El comandant Harding, que actualment és jutge a Westminster, es va salvar perquè en aquell precís moment s’acabava la seva guàrdia.

Als ulls de molta gent, la doctrina de la predestinació és un error, però què podria explicar millor una fatalitat com aquesta? O a què podríem atribuir tot el que va passar: que els diguessin de posar-se a segur però decidissin afrontar el risc que els amenaçava; que, entre molts altres senyals de perill imminent, veiessin com es concentraven els enemics per presenciar la catàstrofe; i que, malgrat tot, fossin prou ximples per no moure’s del fatídic indret, i encara enviessin a buscar dues ampolles. Tant si van actuar de manera irreflexiva com si fou després de rumiar-s’ho molt, val la pena meditar sobre tot plegat amb calma.





Com que ja m’havia refet prou de les meves ferides, per ordre del governador de València, em van enviar a San Clemente de La Mancha, un poble situat més a l’interior i que, per aquest motiu, es considerava més segur que la ciutat on jo em trobava, que no deixava de ser port de mar. Aquí m’hi vaig estar tres anys, com si hi hagués anat en pelegrinatge, perquè jo era un foraster sense amics ni coneguts (ja que en aquella època jo era l’únic presoner que hi havia), i per aquest motiu em sentia com si fos de debò un pelegrí, però al cap de poc, per sort, la meva situació va fer un tomb gràcies a la grata companyia que hi vaig trobar.

San Clemente de La Mancha s’ha fet famós pel cèlebre don Miguel de Cervantes, que, en la seva divertida novel·la satírica, va presentar-lo com el lloc natal i de residència de don Quixot.

Els cavallers d’aquest poble són els menys fanàtics i rosegaaltars de tots els que vaig tractar a Espanya, com vaig tenir oportunitat de comprovar en el meu tracte diari. Com a mostra, n’hi haurà prou amb el comentari que vaig sentir que feia don Félix Pacheco, un gentil cavaller d’aspecte distingit i fortuna considerable. Ens vam fer molt amics, i solíem parlar amb una franquesa insòlita en un país tan esclau de la Inquisició. Don Félix em va preguntar un dia en broma qui creia que havia obrat els miracles més grans que jo sabés, i li vaig respondre que Jesucrist.

—És ben cert —va dir— que Jesucrist va fer grans miracles, un dels quals va ser alimentar cinc mil persones amb dos o tres peixos menuts i el mateix nombre de pans. Però sant Francesc, el fundador dels franciscans, ha aconseguit alimentar cada dia cent mil ganduls sense fer res.

Es referia als franciscans, deixebles de sant Francesc, que no tenen rendes aparents, però que, tot i així, porten un tren de vida que iguala, si no supera, el dels altres ordes.

Un altre dia, parlant sobre el poble, vam acabar xerrant naturalment sobre el cavaller de la Manxa, don Quixot, i em va dir que, a parer seu, aquesta obra era una paradoxa absoluta, ja que era alhora el millor i el pitjor llibre que s’hagués escrit mai.

—Perquè —va dir—, encara que ha d’agradar per força a qualsevol persona que sàpiga apreciar l’enginy, ha tingut, malgrat tot, un efecte tan nefast sobre l’esperit dels meus compatriotes que qualsevol persona intel·ligent ho hauria de lamentar, ja que —va continuar—, abans de fer la seva aparició aquesta novel·la de Cervantes, era pràcticament impossible passejar pel carrer tranquil i sense risc, perquè hi havia tants cavallers que feien cabrioles i equilibris a cavall sota les finestres de les seves estimades que qualsevol estranger hauria pres els espanyols per descendents d’un llinatge de cavallers errants. Però ara que tot el món ha sentit a parlar del famós llibre, als qui vesteixen aquesta indumentària que abans estava de moda els titllen de don Quixot i es converteix en la riota de tota mena de gent. I crec de debò —va afegir— que aquest, i només aquest, és l’únic motiu de la debilitat i pobresa d’esperit dels nostres governs del segle passat, tan allunyada de les nobles gestes dels nostres avantpassats il·lustres.

Després de moltes d’aquestes confidències, don Félix em va recomanar un allotjament al costat de casa seva. Era propietat d’una vídua que tenia una filla única, i al davant hi havia un convent de clarisses. Hi vaig viure una mica més de dos anys, durant els quals podia sentir des del llit els cants de matines de les monges a primera hora del dia, i les vespres a última hora, amb gran delit per part meva. I sempre vaig pensar en elles sense la més mínima ombra de desig perquè els seus oficis divins em feien tal efecte que no em cabien al cap frivolitats ni pensaments ofensius.

La proximitat del convent em va proporcionar l’ocasió d’assistir a la cerimònia de professió de dues monges. En això he de fer justícia a la gent del país i reconèixer que admeten als seus ritus religiosos amb molta més facilitat un estranger curiós (suposo que pensant a convertir-lo més que no pas per vanitat) abans que qualsevol compatriota seu.

Una de les monges era d’una família notable, raó per la qual la cerimònia va ser particularment bella. El ritual de presa dels hàbits va anar de la següent manera: al matí, els seus amics i parents es van reunir a la casa dels pares, i d’allí la van acompanyar en processó fins al convent, vestida amb la seva roba més sumptuosa i amb una corona al cap, mentre carrers i balcons estaven plens de gent de tota mena.

Així que la noia va entrar a l’església, es va agenollar i en va besar el terra amb gran devoció. Després es va aixecar, va fer un parell de passes i es va tornar a agenollar i va repetir els besos. A continuació, es va acostar a l’altar i s’hi va quedar fins al final de la missa, durant la qual un dels sacerdots va pronunciar un sermó de lloança o, millor dit, d’exaltació de la castedat. En acabat, la futura monja es va agenollar davant l’altar i, al cap d’una estona de pregària interior, es va aixecar per anar a una estança on es va despullar de la seva rica vestimenta i es va posar el seu hàbit de monja, amb el qual va reaparèixer i, després de tornar a agenollar-se, va resar algunes de les seves devocions. Fet això, la van dur a la porta del convent, on l’esperaven la superiora i la resta de la comunitat per rebre-la amb els braços oberts. Un cop a dins, les monges la van acompanyar al cor, on van cantar en honor seu i van tocar l’orgue. I amb això es va acabar la cerimònia i tothom va tornar a casa.

El dia del primer aniversari de la professió, els parents i amics de la novícia tornen al convent. L’abadessa porta la jove a l’església i la retorna a la família. Es torna a pronunciar un sermó sobre el mateix tema que la vegada anterior i després acompanyen la noia a l’altar, amb un vestit correcte, però senzill. A una banda de l’altar hi posen la sumptuosa vestimenta de què es va despullar en el seu ingrés, i a l’altra banda, els seus hàbits de religiosa. Llavors diu el sacerdot, en llatí: «Utrum horum mavis, accipe», «Tria quin dels dos prefereixes», i la noia respon el que li sembla o el que li han dit. Si passat aquest any de prova sent algun escrúpol, pot tornar al segle. Però si, empesa per la por (com sovint és el cas), per les expectatives que s’han creat o per vocació veritable, tria els hàbits de monja, tot seguit passa a formar part de l’orde, i mai més no pot sortir al món més enllà de les parets del convent. La jove que vaig veure professar era preciosa i la que millor cantava de tot el convent.

Al poble hi ha tres convents de monges i el mateix nombre, de frares: un de jesuïtes, un altre de carmelites i el tercer, de franciscans. No vull que sembli que ho dic amb segones intencions, no! Diguin el que diguin alguns pocavergonyes, mantinc de tot cor que no he vist mai en cap convent (i n’he vist molts, tant a Espanya com en altres llocs) cap senyal de conducta impròpia o res de criticable o vil. Segur que hi ha hagut casos esporàdics que han provocat malentesos, i en recordo un de lamentable que va passar a Alacant.

Quan les tropes angleses van assetjar per primer cop la ciutat, els sacerdots estaven neguitosos, ja que havien pogut comprovar què en pensàvem, els heretges, de la castedat i el pudor, arran del comportament vergonyós d’alguns oficials a Rota i al Puerto de Santa Maria. Els sacerdots, deia, s’havien encarregat d’enviar totes les monges en secret a Mallorca, però perquè els heretges no ho descobrissin, les belles cortesanes de la ciutat les van substituir a les cel·les. Els oficials d’infanteria i de marina, tal com s’imaginaven els frares, així que van haver conquerit la ciutat i el castell, es van dirigir de seguida a les portes del convent i van començar a tirar-los mocadors, flors i objectes decoratius, cosa que devia divertir molt, sens dubte, les presumptes monges. El que va passar a continuació va ser que, abans d’acabar el mes, els nostres oficials joves, de l’arma que fossin, no parlaven (diguem-ho així) de cap altra cosa que de les belles monges i dels seus preus, que eren tan coneguts com els del seu comerç habitual. N’hi ha hagut d’altres, a part de mi, que han intentat repetidament netejar la reputació d’aquelles monges, però ha estat en va, ja que els soldats sabien prou bé que les monges dels favors de les quals presumien no podien ser castes donzelles, per molt que estiguessin enclaustrades. La meva opinió és que els qui propaguen pel món aquestes històries llibertines de monges i de convents ho fan en base a casos com aquest. No és que faltin exemples de convents dissolts i fins i tot enderrocats per culpa de fets més que provats, però jo em cenyeixo només a Espanya.





Presideix aquest poble de la Manxa el corregidor, que té jurisdicció sobre setze localitats més, una de les quals és Almansa. El seu mandat dura tres anys, i com que el preu que s’ha de pagar pel càrrec és exorbitant, es dediquen a plomar la pobra gent de manera abusiva. No es pot vendre res si no és al preu que ells imposen, i de cada venda se n’ha de pagar al corregidor una part en espècie o amb l’equivalent que ell digui.

Durant la meva estada a San Clemente, vaig tenir notícia de les batalles d’Almenara i Saragossa. Creient que la victòria havia correspost als del seu bàndol (al rei Felip), la gent estava contentíssima. Però la seva joia es va convertir ben aviat en aflicció quan el següent missatger va portar la nova que els exèrcits del rei Carles havien vençut en tots dos combats. Tot plegat no em va perjudicar gens, ans al contrari, ja que els frares i les monges dels convents i alguns cavallers amb els quals no havia tingut gaire bon tracte fins aleshores, a partir d’aquell moment, feien tot el possible per complaure’m, amb la certesa que, si es presentava allí l’exèrcit victoriós, jo podria tornar-los els seus favors per duplicat.

Poc després es va produir un incident que hauria pogut tenir conseqüències funestes per a mi. Jo estava formant mentre passaven revista quan va aparèixer un sorprenent vol d’àguiles que ens va sobrevolar força estona. El fet va sorprendre els espanyols tant com a mi. Però jo, que no estava acostumat a aquesta mena d’espectacles, vaig dir amb tota la innocència que per a mi allò no era un bon averany per al rei Felip, ja que l’àguila forma part de les armes de la casa d’Àustria. Algun espieta que em va sentit va anar corrents a delatar-me al corregidor. Aquests magistrats pocapenes són uns lladres integrals que aprofiten qualsevol oportunitat per treure’t els quartos, i més encara als forasters. En veure que jo no el volia satisfer i que sabia massa bé de quin peu calçava per donar-li els meus diners, em va enviar l’endemà cap a Alarcón. Però com que el governador d’aquesta plaça havia tingut notícia que l’exèrcit anglès anava cap allí, no va voler saber res de la meva persona i vaig girar cua. Els cavallers de San Clemente es van alegrar tant del meu retorn com els havia entristit la meva partida, perquè no tenien cap simpatia pel corregidor. Però tot plegat va ser un avís sobre la manera en què havia de fer ús de la llibertat anglesa en territori espanyol.

Així com havia conegut la majoria de sacerdots i religiosos del poble, el tracte havia estat especialment cordial amb el provincial dels carmelites, que tenien un convent petit però netíssim. El que més m’agradava era el seu gran hort, on em proveïa sovint de fruites i verdures de tota mena i on encara més sovint feia refrescants passejades, que són una distracció d’allò més agradable en aquest clima tan càlid. La meva relació amb el provincial es va convertir de seguida en amistat per un gest sense importància, que va ser de la següent manera: tot passejant com solia per la gran sala capitular del convent, em vaig fixar en les imatges de la verge Maria que hi havia a cada punta de la sala i vaig veure que sota una d’elles hi havia aquesta inscripció: «Ecce, virgo peperit filium», «Heus ací una verge que va infantar un fill»; sota l’altra, en canvi, no hi havia res escrit, de manera que vaig agafar el meu llapis i vaig escriure-hi aquests mots:

Sponsa Dei, patrisque parens, et filia filii.

«Esposa de Déu, que va infantar del pare i filla del fill».



Els frares, que m’havien estat observant a una certa distància, així que me’n vaig haver anat, es van acostar a llegir el que havia escrit, i, quan en van informar el provincial, aquest els va ordenar que escrivissin el mateix text amb lletres d’or al damunt del que jo havia escrit, dient que una frase tan escaient havia de ser per força fruit de la inspiració divina. Així em vaig fer amic d’ell i de la resta de frares, cosa que em va permetre, si més no, gaudir amb tota llibertat dels fruits i verdures i tot el que em vingués de gust del seu hort. Com ja he dit, l’hort era massa bonic per rebutjar l’oferiment.

En aquest país els falta sovint la pluja. Per solucionar aquesta mancança, en aquest hort i en d’altres, hi vaig veure un invent força útil. Tenen un pou al mig de l’hort, i a sobre una roda amb moltes gerres o galledes, l’una sota l’altra, que van recollint l’aigua per un costat i abocant-la per l’altre en un canal des d’on els hortolans la fan passar pels recs fins allí on volen de l’hort. I així les flors i les verdures sempre estan regades i protegides del sol que altrament les assecaria.





La Inquisició té espies i confidents a gairebé totes les poblacions d’Espanya (sobretot si són de certa importància) per al seu pèrfid espionatge. Aquests es dediquen a ensarronar els ingenus i els desprevinguts, i els forasters els han de témer més que a una serp de cascavell perquè la naturalesa no els ha dotat de res que deixi entreveure el perill que representen. Tinc raons per creure que un d’aquests escurçons em va atacar durant la meva estada a San Clemente, però com que la seva identitat gairebé sempre resulta desconeguda fins i tot als natius, jo, que era un estranger, em prendré la llibertat de fer les meves conjectures sobre el tema.

Caminava jo tot sol quan una persona a qui no coneixia de res em va saludar i va mirar de donar-me conversa. Després d’haver intercanviat algunes frases sobre assumptes trivials, l’individu em va preguntar amb mala idea com era que m’havia mostrat tan poc respectuós amb la imatge del Crist crucificat en passar-hi pel davant al carrer de Tal. Li vaig respondre que jo portava o creia que havia de portar sempre al cor el Crist crucificat. No va fer cap comentari, sinó que va continuar el seu interrogatori preguntant-me si creia en el Purgatori. Vaig defugir la pregunta, que em va semblar capciosa, i em vaig limitar a dir-li que estava disposat a sentir tot el que volgués dir-me per convèncer-me de la veritat o possible veritat de la seva existència.

—La veritat? —va respondre abrandadament—. No hi ha hagut mai ningú prou sant per entrar al Cel sense haver passat abans pel Purgatori!

—Jo crec —vaig replicar— que no deu ser gens difícil convèncer algú raonable de tot el contrari.

—Què vol dir!? —va exclamar l’espia.

—Vull dir —vaig aclarir-li— que puc anomenar una persona, que, a més, era un gran pecador, que va anar al Paradís sense haver visitat el Purgatori.

—Digui’m qui, si en sap el nom —va demanar el meu interrogador.

—Què li sembla el bon lladre que van crucificar amb Jesús? —vaig respondre—. El nostre Salvador, abans de morir, va dir-li: «Avui seràs amb mi al Paradís».

Amb això el vaig fer callar, però no el vaig convèncer, sinó que es va apartar de mi enfurismat i em va deixar tot sol.

El que em va fer sospitar encara més d’ell va ser que, molt poc després, el meu amic, el provincial, em va avisar que volia parlar amb mi, i després de repetir-me la conversa amb el sant espia, em va confiar que havia hagut de sortir en defensa meva i dir al delator que tot el que jo havia dit era correcte, perquè tots hauríem de portar el Crist crucificat al cor.

—De totes maneres —va prosseguir—, és bo i digne d’elogi que figuri en efígie en la via pública, perquè imagini’s —va dir— que un individu amb llicencioses o malvades intencions passa per davant seu: la imatge del Salvador crucificat podria fer que canviés d’idea i impedir-li cometre un robatori, un assassinat o qualsevol pecat mortal. —I així es va acabar l’entrevista.

Recordo que en una conversa posterior, el provincial em va dir que una de les monges del convent femení que hi havia al costat del seu era filla de don Joan d’Àustria, i ell n’estava al càrrec. Si era veritat, devia ser tan venerable per la seva edat com per la seva noblesa.

Em vaig adonar un dia que tota la gent del poble agafava l’aigua d’un pou dels afores, tot i que al poble mateix n’hi havia molts que semblaven igual de bons, i vaig preguntar pel tema a don Félix, el qual, després de fer-me prometre que li guardaria el secret, me’n va explicar el motiu:

—Quan el front de guerra va arribar a la comarca —va dir—, el quarter de l’artilleria solia ser aquí. Els seus oficials i la tropa van intentar abusar de les nostres dones d’una manera tan brutal i descarada que no hi ha cap pou al poble que no tingui al fons els ossos d’alguns francesos. I per això la gent d’aquí, que ho sap, prefereix anar a buscar l’aigua a fora.

Prop del pou neix un rierol que dóna origen al famós riu Guadiana, que corre algunes llegües sota terra, un fenomen que permet als natius presumir que tenen un pont prou gran per fer-hi pasturar milers d’ovelles. Quan surt de sota terra, és un riu força cabalós, que desemboca, al cap de moltes llegües, a l’oceà Atlàntic.





Tornant als assumptes militars, les victòries d’Almenara i Saragossa van ser tan rotundes que ningú no tenia cap dubte que la corona d’Espanya corresponia a la testa de Carles III sense discussió. Aquesta no era només l’opinió dels seus aliats, sinó dels seus mateixos enemics, que havien renunciat a qualsevol esperança o perspectiva d’èxit del rei Felip. Els castellans, els seus aliats més fidels, no ho veien de cap altra manera, perquè després de recomanar i aconseguir que la reina i el príncep d’Astúries anessin a Vitòria, desmoralitzats i desolats com estaven, no van insistir gens perquè Felip es quedés a Madrid, de manera que se’n va anar immediatament, decidit a retirar-se als dominis del seu avi, al seu país natal.

Camí de França, durant l’última etapa del dia, Felip va tenir la immensa sort de trobar-se amb el duc de Vendôme, amb alguns soldats que el seu avi, Lluís XIV, li havia enviat per auxiliar-lo, a les ordres del duc. Aquest estava absolutament desolat per la inesperada catàstrofe, però va dir i fer tot el que va poder per convèncer el monarca que tornés enrere, i al final se’n va sortir. Així, després d’una mica de repòs i de molta paciència, reagrupant les tropes disperses i reclutant nous soldats, amb el reforç dels homes que comandava el duc, es va tornar a posar al capdavant d’un exèrcit de vint mil soldats.

Mentre la situació anava evolucionant així a favor del rei Felip, Carles III i el seu exèrcit victoriós van fer la seva entrada a Madrid, on el rei va nomenar el general Stanhope governador de la capital. Però, fins i tot en aquestes circumstàncies, els castellans van demostrar la seva fidelitat al rei Felip, encara que pensessin que la seva causa estava irremissiblement perduda i amb els seus consells n’haguessin provocat la retirada. Per això, en comptes de la moderada alegria que un príncep victoriós esperaria trobar en entrar a la seva capital, els carrers de Madrid el van rebre amb un silenci absolut, els balcons no estaven guarnits amb rics tapissos, com solia fer-se en aquestes ocasions, i amb prou feines es veia ningú a les portes o finestres.

Sens dubte, era una gran humiliació per al victoriós monarca, però els seus generals van tenir prou seny per impedir que mostrés el seu ressentiment de cap altra manera que travessant la ciutat amb indiferència per allotjar-se a Villaverde, a una llegua de distància.

De totes maneres, el rei Carles va visitar de passada l’església de Nuestra Señora de Atocha, on va veure penjades algunes banderes i ensenyes angleses capturades a la batalla d’Almansa, i va ordenar que les despengessin i les tornessin al general anglès.

L’opinió més estesa en aquell moment, i amb la qual tothom acabaria estant d’acord, va ser que el pitjor pas en fals que es va donar en tota la guerra va ser precisament l’entrada del rei Carles a Madrid. Si després de les grans victòries d’Almenara i Saragossa s’hagués dirigit a Pamplona i hagués conquerit aquesta plaça o alguna de veïna, no tan sols hauria barrat el pas a qualsevol ajuda procedent de França, sinó que hauria impedit en bona mesura el reagrupament de les tropes desbandades i disperses del rei Felip. La majoria d’espanyols amb els quals vaig parlar mentre vaig ser a Madrid opinaven que si el rei Felip hagués tornat a trepitjar territori francès, Espanya no l’hauria tornat a reconèixer mai més com a monarca.

Després que el rei Carles i el seu exèrcit haguessin passat un temps prop de Madrid, i veient defraudades les esperances que els castellans s’unissin a la seva causa, va acabar aixecant el camp i tornant a Saragossa, cap on es va dirigir en companyia de molt poques tropes, mentre que el gruix de l’exèrcit, comandat pels generals Stanhope i Stahremberg, després de passar per davant mateix de les muralles de Madrid, va marxar cap a Aragó.

Al cap de tres dies de marxa, el general Stanhope es va instal·lar a Brihuega, una petita població parcialment emmurallada, mentre que el general Stahremberg va avançar tres llegües enllà fins a Cifuentes. La disposició de les tropes dels dos exèrcits va desconcertar els polítics de l’època, en veure amb total desaprovació que el general anglès s’havia situat al descobert en una població sense defenses i amb poques tropes, entre les quals es podria considerar que destacava el brillant regiment de cavalleria a les ordres del general Harvey; mentre que el general Stahremberg acampava a tres llegües, lluny de l’enemic. Però, ai, les vicissituds de la Fortuna, a les quals sovint es veuen forçades a sotmetre’s les accions dels més coratjosos per una mala fatalitat! A ningú dels qui havien presenciat el valor de tots dos generals a les batalles d’Almenara i Saragossa no se li hauria acudit posar en qüestió la seva conducta ni la seva valentia; i tanmateix, la seva marxa i la disposició dels seus campaments, com es veurà, van tenir conseqüències visiblement funestes per a la causa per què lluitaven.

El duc de Vendôme, que havia augmentat el nombre d’efectius que havia dut de França fins a superar els vint mil homes, va marxar per Madrid directament cap a Brihuega, on els seus espies el van informar que estava acampat el general Stanhope, i amb tant de sigil i rapidesa que Stanhope no se’n va assabentar ni s’ho va voler creure fins que les bales dels canons enemics no el van convèncer de la realitat. Brihuega, com ja he dit, estava només parcialment emmurallada, però va ser justament pel cantó de muralla per on l’enemic va llançar el seu atac. I què haurien pogut fer un grapat d’homes contra un exèrcit tan superior, encara que haguessin tingut prou pólvora i bales, a falta de les quals es van veure obligats a recórrer a les pedres per fer front a les municions de tota mena amb què l’enemic els castigava? El fruit d’aquestes mancances fou que els van fer a tots presoners de guerra, entre ells, el regiment de cavalleria de Harvey. Per acabar-ho d’adobar, l’enemic va utilitzar els cavalls del regiment esmentat per llançar-se a l’atac del general Stahremberg.

Aquest havia sentit rumors sobre la marxa del duc de Vendôme, i esperava impacient que els hi confirmés el general Stanhope, que es trobava entre els dos i amb qui confiava reunir-se. Però va creure que no seria cap desconsideració avançar-se una mica al seu encontre i, a tal fi, va aixecar el camp de Cifuentes i va retrocedir cap a Villaviciosa, un poble situat entre Cifuentes i Brihuega, on Vendôme l’esperava, a punt per atacar-lo, en comptes dels anglesos amb els quals s’havia de reunir. La batalla va ser aspra i acarnissada. Per bé que Stahremberg havia obtingut un avantatge evident, després de forçar l’enemic a retrocedir almenys a una llegua de distància de la seva artilleria, en assabentar-se del desastre de Brihuega i veure frustrades les seves esperances d’aconseguir reforços, es va retirar ordenadament cap a Barcelona, que és a un centenar de llegües, sense cap impediment d’un enemic que semblava content de desempallegar-se’n. L’equipatge del general Stahremberg havia caigut en mans de l’enemic al principi de la batalla, i el rei Felip i el duc de Vendôme van tenir la generositat de tornar-l’hi intacte i sense obrir, en reconeixement del seu coratge.

M’hauria agradat ometre un incident de què em vaig assabentar per fonts ben informades. El general Carpenter es va oferir a avançar-se amb la cavalleria a l’encontre del general Stahremberg, però no li ho van permetre. Aquest va ser amb certesa un error colossal, ja que, si s’hagués avançat, hauria reforçat les tropes de Stahremberg de tal manera que li hauria assegurat la victòria, mentre que retenir-lo no va servir de res, ben al contrari, perquè, com ja he dit, l’enemic va aprofitar els cavalls dels anglesos (que segurament eren el millor regiment de cavalleria del món) i, si se’m permet l’expressió, va dirigir la nostra artilleria contra els nostres aliats.

La retirada de Stahremberg i l’emboscada de Brihuega van desfermar l’alegria a Madrid i a tot arreu on eren fidels a la causa del rei Felip. I de fet es podria dir que, a partir d’aquell dia, la causa del rei Carles va declinar ostensiblement. Seguia presoner a San Clemente quan em van arribar les notícies, i aquest tomb de les circumstàncies em va afectar molt. Jo era al llit quan el correu va passar pel poble en ruta cap a altres indrets, i en plena nit vaig sentir un cavaller espanyol amb qui feia poc havíem tingut les nostres diferències que picava a la porta de casa meva amb intenció d’esbotzar-la, no precisament amb les millors intencions. Però la senyora de la casa, que fins aleshores havia estat sempre molt amable i atenta, va cridar don Félix i alguns altres amics meus, i així em va salvar de les seves furioses intencions, fossin les que fossin.





Entre altres manifestacions d’alegria general per l’ocasió, es va celebrar una cursa de braus a San Clemente, i, com que va ser molt superior a la que vaig veure a València, la descriuré. Aquestes curses ja no són tan habituals com abans a Espanya perquè al rei Felip no li acaben d’agradar. Però així que es va fer públic que n’hi hauria una, no es va parlar d’altra cosa, i la gent semblava que hagués deixat de banda el motiu de la celebració, o se l’hagués tret del cap, i no pensés en res que no fossin els toros i els preparatius de la festa. Va caldre una setmana per construir els corrals per a les bèsties i les grades per als espectadors i fer la resta de preparatius necessaris per celebrar-ho amb l’adequada esplendor.

El dia fixat per a l’entrada dels toros al poble, els cavallers, amb llances a la mà, els van sortir a l’encontre a una llegua de distància o més de la localitat. Si un dels toros se separa del ramat i s’allunya (com sol passar), al genet que el pot fer tornar a lloc amb els seus companys, l’aplaudeixen com correspon a la destresa i l’habilitat amb què ho aconsegueix. Quan entren al poble, totes les finestres estan plenes d’espectadors, fins al punt que ni que passés el papa en processó solemne no n’hi cabrien més, perquè s’ho mira el poble sencer. I si algú desdenyés un espectacle tan singular, faria que posessin en qüestió la legitimitat del seu naixement.

Quan arriben a la plaça, on han construït els corrals i les grades, i on es toreja a cavall, costa molt de fer-hi entrar les bèsties, perquè hi ha dotze corrals, un per toro, i cada vegada que en tanquen un, els altres es tornen menys dòcils i manyacs. En aquests corrals els tenen a les fosques perquè el dia de la cursa siguin més braus.

El primer dels dies assenyalats (perquè les curses de braus en solen durar tres), tota la noblesa de l’indret i de la rodalia va a la plaça amb els seus millors vestits. Els qui seuen a les grades de baix porten llances o dards a les mans, que claven al toro sempre que el toro, en acostar-s’hi, els en dóna ocasió, de manera que es pot afirmar que el pobre animal no tan sols s’ha d’enfrontar al torero (que sempre es una persona contractada amb aquest propòsit), sinó a tota la multitud, o si més no, als qui ocupen la part baixa de les grades.

Un cop tothom s’ha assegut, s’obre el primer dels corrals. Així que el toro veu la llum, surt ensumant l’aire i observant tot al seu voltant, com admirat de veure tanta gent. Aixeca la cua i grata el terra amb les potes del davant com si volgués desafiar el seu antagonista encara invisible. Llavors, per una porta que li està reservada, surt el torero, tot de blanc, amb la capa en una mà i una espasa afilada de doble tall a l’altra. El toro, en veure’l, s’hi acosta a poc a poc, mirant-lo amb fúria, i va avançant a bon ritme fins a quedar a unes vint passes del torero. I, de sobte, com empès per una molla, se li abraona corrent amb totes les seves forces. El torero, que sap per experiència que ha d’estar alerta, s’aparta a un costat quan té el toro a sobre, i passant-li la capa per damunt de les banyes, li clava una o dues estocades, apuntant sempre al coll, on hi ha un lloc concret que sap que, si l’encerta, abatrà la bèstia. Ho vaig poder comprovar personalment en un dels toros, que va rebre una sola estocada al punt fatídic, i va quedar tan malferit que es va quedar clavat mentre li rajava la sang de la ferida, fins que amb una violenta sacsejada va caure mort a terra.

Però això passa molt poc, i la pobra bèstia sol rebre moltes ferides i un munt de dards abans de morir. Però cada vegada que nota que el fereixen, sia amb dards, llances o espases, la ràbia li creix i persegueix el torero encara amb més fúria i violència. I cada vegada que el toro l’envesteix, el torero procura esquivar-lo amb la màxima agilitat, i recompensa les seves afectuoses intencions amb una nova ferida.

Alguns toros es porten millor que altres. Però fins i tot els millors han de morir, de manera que, si després que el toro s’hagi exhibit amb tota la fúria possible, el torero està massa cansat per matar-lo, li deixen anar els gossos, el fan caure i li claven dards pertot arreu fins que, a causa de la gran pèrdua de sang, posa fi als seus turments.

Un cop mort el toro, fan entrar a la plaça dues mules guarnides amb cascavells i plomes, i, després de lligar-lo amb una corda per les banyes, se l’emporten arrossegant-lo entre crits i aclamacions dels espectadors, com si haguessin foragitat els infidels de davant Ceuta.

Gairebé em descuidava d’una altra barbaritat amb què es delecten en aquesta mena d’espectacles. De vegades el torero clava una llança a terra, lleugerament inclinada, però a l’altura del seu pit, i es planta davant del toro i davant mateix de la punta de la llança. Quan el toro envesteix el torero, cosa que, segons em van dir, sempre fa amb els ulls clucs, el torero s’aparta i la pobra bèstia xoca amb la llança amb tanta violència que sovint queda travessat, tot i que de vegades se li trenca la llança al pit, i la bèstia se’n va amb un tros clavat fins que li cau a terra.

Aquest torero tenia fama de ser un dels millors d’Espanya, i el vaig veure enfilar-se a l’esquena d’un dels toros i cavalcar-lo mentre li anava clavant estocades fins a atordir-lo, i a continuació va desmuntar i el va matar amb gran facilitat, enmig de les aclamacions satisfetes de tot el públic, perquè la varietat en la crueltat els complau tant com la destresa.

Els toreros estan molt ben pagats, i és just que ho estiguin, perquè sovint perden la vida en l’espectacle, com va passar al cap d’un any al que jo havia vist torejar. Però quan són hàbils, és una professió molt lucrativa, perquè cada vegada que fan alguna cosa notable, que crida l’atenció dels espectadors, aquests els recompensen amb generositat llançant-los monedes a grapats.

La festa va durar tres dies (com és habitual), i l’últim va ser, al meu parer, el millor de tots. Aquell dia, un jove cavaller que es deia don Pedro de Ortega, una persona de gran noblesa, va torejar a cavall. Les localitats, si no estaven més plenes que de costum, ho estaven amb gent de més categoria, vinguda de molt lluny per admirar el noble torero. Muntava un cavall magnífic i tenia una bella estampa.

Així com els toreros que van a peu entren després que el toro, en el cas dels toreros a cavall, el genet entra sempre el primer. El seu corser era un cavall ben domat, i va entrar cavalcant-lo en companyia de quatre patges amb magnífiques lliurees que, després que el seu amo hagués acabat de fer la volta a la plaça i presentat els seus respectes al públic, es van retirar dels perills a què el deixaven exposat. El cavaller, després de fer reverències i rebre visques repetits de la nombrosíssima concurrència, va avançar amb una gran elegància fins al bell mig de la plaça, i allí es va quedar esperant que sortís el seu enemic.

Van obrir la porta i va aparèixer el toro, que em va semblar més brau i amenaçador que tots els precedents. Va mirar al seu voltant una bona estona, va ensumar i va gratar el terra sense fixar-se gens ni mica en el seu antagonista. Però al final se’l va mirar de fit a fit i va carregar contra el genet, que el va esquivar amb gran destresa, i, mentre la bèstia li passava pel costat, li va llançar un dard que li va quedar clavat entre les espatlles. Es van repetir els crits i els visques, i vaig observar que algú agitava dos o tres cops un mocador, que, com em van explicar més endavant, era un senyal d’aprovació de la dama del seu cor. Vaig veure que el cavaller feia tot el que podia per mantenir-se ben arran del toro per ferir-lo més fàcilment, i, de sobte, llançant el seu cavall al galop, va clavar un altre dard al toro, que se li va clavar en un costat i el va enrabiar tant que les seves envestides em van semblar encara més furioses. El genet s’havia portat admirablement i havia esquivat moltíssims perills, enmig de reiterades aclamacions i visques, quan al final, la bèstia, rabiosa, va clavar les banyes entre les cames del darrere del cavall, i home i muntura van caure junts a terra.

Em pensava que l’únic desenllaç possible de tot plegat seria la mort, però, davant l’astorament general i també el meu, la gentil bèstia responsable d’aquella atrocitat es va retirar a l’altra punta de la plaça i s’hi va quedar quieta, mirant a banda i banda com si tot allò no fos cosa seva.

El cavaller se’n va sortir sense ferides de gravetat, però el seu delicat cavall va patir molt més. De totes maneres, més tard vaig pensar que aquell toro tan amable era el que pitjor tracte havia rebut. Si se’m perdona l’expressió, va demostrar amb el seu oponent més humanitat el toro que el torero. Tenint en compte que, després d’abatre el cavaller, el toro l’havia perdonat generosament, crec que el torero, o algú altre en el seu nom, hauria pogut demanar que tractessin el toro millor del que ho van fer.

El cas és que, amb el genet ferit i fora de la plaça, el torero de peu va entrar vestit de blanc, com abans, pensant-se que li seria més fàcil sortir victoriós del que va ser el cas. En les curses, quan el torero tem un perill imminent, té a punt un refugi segur, i sort que és així, perquè el toro el va obligar a utilitzar-lo. I tampoc ell no hauria estat capaç de matar-lo sense l’ajuda de tot el públic, perquè crec que no exagero si dic que el toro duia clavats més de cent dards, i estava tan brutalment malferit i mutilat que no vaig poder evitar pensar que el rei Felip tenia raó en dir que aquella era una tradició que no s’havia de fomentar.





Poc després de la celebració d’aquesta cursa de braus, vaig tenir la pensada d’arribar-me passejant a un poblet anomenat Minaya, a unes tres llegües de distància. Però amb prou feines havia sortit de San Clemente quan em vaig trobar un conegut que em va preguntar on anava. Jo li vaig dir que a Minaya, i llavors ell, agafant-me la mà, em va dir en espanyol: «Amic Georgio, torneu amb mi i no avanceu ni un pas més: hi ha lladres, per aquí, i no hi podeu anar». Tornant al poble, li vaig preguntar què passava, i ell em va explicar que el dia abans, a un home que havia rebut una important suma de diners en monedes d’or a San Clemente, l’havien assaltat uns que se n’havien assabentat i l’havien mort, però, com que no li havien trobat els diners a sobre (que la víctima havia tingut la precaució de deixar en mans d’un amic a San Clemente), havien arribat a la conclusió que se’ls havia empassat i li havien obert el ventre i els budells, però tot en va. Això va posar fi durant un temps a les meves passejades.

Però una mica més endavant, la mateixa persona em va invitar a Minaya, a veure els seus camps de melons, que en aquesta terra són esplèndids i molt agradables. Vaig acceptar la invitació i, aprofitant la seva companyia, m’hi vaig arribar. Tot caminant, vaig veure una creu que acabaven d’erigir, amb un munt de pedretes al peu. En preguntar-li què representava, el meu amic em va dir que havien plantat la creu per una persona que allí havia mort assassinada (com és costum arreu d’Espanya) i que tot bon catòlic, en passar pel costat, tenia el deure de llançar-hi una pedra en senyal de repulsa pel crim. Jo ja havia observat moltes creus d’aquesta mena, però fins aleshores no havia sabut què significaven ni per quin motiu tenien als peus aquells munts de pedres.





No hi ha cap altre lloc a Espanya més famós pel seu bon vi que San Clemente de la Mancha, ni tampoc on es vengui més barat perquè, com que és un poble de l’interior, lluny de qualsevol riu navegable, i els seus habitants beuen amb moderació, l’abundància de vi i l’escassa demanda fan que estigui molt bé de preu. El vi d’aquí és tan famós que, quan vaig anar a Madrid, vaig veure escrit a les portes de les tavernes que venien vi: «Vino de San Clemente». Pel que fa a la moderació dels seus habitants, he de dir que, a pesar de les dues excel·lents qualitats del seu vi, bo i barat, en els tres anys que hi vaig passar com a presoner, no hi vaig veure ningú borratxo.

És veritat que hi pot haver motius socials per a aquesta abstinència: que si algú mai testifica en contra teu i pots demostrar que s’ha emborratxat alguna vegada, el seu testimoni queda invalidat, cosa que em va semblar molt millor que el que feien els espartans. Aquests emborratxaven deliberadament els seus esclaus per demostrar al jovent l’absurditat d’aquest vici mitjançant l’estúpida conducta dels servents, però no van arribar a fixar mai penes per als transgressors, ni a desanimar amb una vergonyosa pèrdua econòmica els qui pretenen perdre el seny per una estona. Els espanyols superen, doncs, en aquest sentit els espartans, igual que la bellesa natural supera l’artificial, ja que, si bé la vergonya pot influir en la conducta d’alguns, la por els dissuadeix a tots. L’home pot arribar a conviure amb la vergonya, ja ho hem vist. Però l’interès, com diu un altre proverbi, no enganya mai. Sens dubte, aquesta és una sàvia mesura dels espanyols, però no crec que s’arribi a posar mai en pràctica a Alemanya, Holanda, França o Gran Bretanya.

Però encara que lloï la seva moderació en el beure, no aprovo de cap de les maneres el seu fanatisme religiós. Si existís l’embriaguesa religiosa, em temo que la seva depassaria tota mesura. Amb el pretext de la devoció, he vist persones assenyades i tot cometre els disbarats més colossals. És massa habitual per considerar-ho una raresa que tant els nobles com els humils, en creuar-se amb un sacerdot al carrer, es rebaixin a agafar-li l’extrem inferior de la sotana i el saludin alçant la mirada com si contemplessin el seu passaport a la salvació.

Quan sents tocar l’àngelus, t’has d’agenollar allí mateix, i no hi ha excuses que valguin per retardar-ho fins que siguis en un lloc net: la brutícia no és excusa, ni tampoc que estiguis fent alguna feina bruta. És tan públic i notori que fins i tot als teatres, en plena representació, quan sona la primera campanada, els actors interrompen el diàleg, el públic deixa de gratificar les seves impures oïdes i tothom deixa córrer el que feia un segon abans. Ras i curt, encara que creguin que amb tot plegat fan una demostració extraordinària de zel i d’autèntica devoció, ningú que hagi viscut entre ells durant un temps no els pot imitar sense sacrificar el seny i la raó. Encara més, he de confessar que, en veure’ls enganyar-se a base d’avemaries, no he pogut evitar dirigir la mirada cap a l’únic objecte digne d’adoració i compadir-me d’aquests desvaris.

Les hores de l’àngelus són les vuit i les dotze del matí i les sis de la tarda. A la primera s’agenollen per suplicar a Déu que tingui la bondat d’ajudar-los en tot el que facin al llarg del dia. A les dotze li donen les gràcies per haver arribat sans i estalvis fins a aquella hora, i a les sis, per la resta del dia. Després, suposo que es consideren alliberats de tot, i el seu descarat galanteig ho confirma plenament. I encara que l’adulteri es considera un delicte greu, i com a tal és castigat, la fornicació es rebaixa a la condició de pecat venial, i la practiquen aparentment convençuts que és així.

Vaig descobrir que aquí era molt popular el costum d’enterrar la gent amb l’hàbit franciscà, que Erasme critica amb tant d’enginy i gràcia. Si pot adquirir amb aquesta finalitat un hàbit vell pel preu d’un de nou, el comprador es considera afortunat, en haver assegurat al seu difunt amic o parent ni més ni menys que el Paradís amb aquest hàbil negoci.

Com que el vespre és gairebé l’únic moment del dia en què es pot gaudir de companyia o de conversa, tothom a Espanya intenta aconseguir-ne com sigui, i a aquesta hora els carrers estan tan plens com els nostres jardins més bells o els nostres camins més apartats. En una ocasió d’aquestes, em vaig trobar un cavaller conegut meu que passejava amb les seves germanes, i el vaig saludar com em va semblar adequat a un cavaller anglès. Però, amb gran sorpresa per part meva, no em va retornar la salutació. Quan me’l vaig tornar a trobar al dia següent, en comptes de disculpar-se, que era el que jo m’esperava, em va esbroncar, per bé que molt correctament, i em va dir que a Espanya la gent no se solia prendre gens bé que es fixessin en algú que passejava en companyia femenina de nit.

Però, al cap d’una o dues nits, vaig descobrir per experiència pròpia que, si als homes el costum els prohibeix fixar-s’hi, a les dones, no. Jo era a la porta de casa, prenent la fresca del vespre, quan una dona d’aparença distingida em va passar pel costat i em va cridar pel nom i em va dir que volia parlar amb mi. Duia posada la mantellina, de manera que, ni que hagués estat de dia, no li hauria pogut veure més que un ull. Vaig passejar amb ella una bona estona sense aconseguir esbrinar què pretenia, i no vam intercanviar més que comentaris sobre temes intranscendents. Però, en el moment de separar-nos, em va dir que tornaria a passar l’endemà al vespre, i si volia ser a la porta, em tornaria a donar una conversa que no li semblava que m’hagués desagradat. Així, doncs, la nit següent es va tornar a presentar, i igual que abans, vam passejar junts pels indrets més apartats del poble, perquè, encara que jo no la coneixia, el que deia era sempre divertit i ple d’agudesa, i les preguntes que em feia no solien ser impertinents. Vam continuar les nostres converses durant moltes nits fins que un dia, la filla de la senyora de la casa on m’allotjava ens va veure, i aquella nit em va aturar i em va dir que no permetria que acudís al lloc de trobada habitual, i va afegir, molt acalorada: «Don Georgio, faci’m cas, deixi d’anar amb aquella dona: si continua, aviat el tornaran a casa mort». No estic segur de si ella sabia qui era, però he de reconèixer que era una dama tan agradable pel que fa a la intel·ligència com pel físic. Però la senyora de la casa i la seva filla van aprofitar l’avinentesa per insistir tant en les fatals conseqüències de les nostres innocents converses (que jo no qualificaria d’embolic) que, temorós dels perills que es poguessin presentar en aquelles circumstàncies, els vaig fer cas i no vaig tornar a acompanyar-la.





San Clemente de la Mancha, on vaig ser presoner de guerra tants anys, està situat en el camí que va de Madrid a València; i com que el duc de Vendôme estava destinat a aquesta última població, es van fer grans preparatius per entretenir-lo al seu pas. Només s’hi va quedar una nit, molt ben atès pel corregidor. Era un home alt i ros i molt gras, i quan el vaig veure duia un pedaç negre i allargat sobre l’ull esquerre, però no vaig poder esbrinar per què. El que després seria el famós Alberoni (i a qui més endavant van fer cardenal) estava al seu servei, i el duc rarament se’n separava. Recordo que el mateix dia, però al cap de tres setmanes, van tornar a passar pel poble, el duc en una carrossa fúnebre i Alberoni en un carruatge, complint amb ell les seves últimes obligacions. El duc era un grandíssim entusiasta del peix, i en va menjar tant a Vinaròs, al regne de València, que se’n va indigestar, i es va morir al cap de tres dies. Van portar el seu cos a l’Escorial, per enterrar-lo al panteó, entre els seus reis.

Els castellans tenen un privilegi, per concessió papal, que, si s’hagués pogut convertir en prohibició, potser hauria salvat la vida del duc: com que el seu país no té mar, i el riu Tajo és famós per la seva poca o nul·la pesca, el seu sant pare ha permès als castellans menjar durant la Quaresma, en comptes d’aquest perillós aliment, entranyes de vaca. Quan m’ho van explicar per primer cop, em pensava que es referien als menuts en general, però em van corregir de seguida, dient-me que per entranyes (que és així com figura en la butlla papal) s’entenen el cor, el fetge i els peus.

A la Manxa, igual que a la major part d’Espanya, amb l’excepció de València, tenen la música més horrible del món. Les guitarres són el seu instrument predilecte, si no l’únic, i el que més els agrada tocar, encara que, al meu parer, els nostres mariners anglesos no s’equivoquen gaire en anomenar-les «rasca rasca». No són gaire millors que les nostres guimbardes, tot i que no són ni la meitat de musicals. Es passen la nit molestant les dones amb el seu soroll, amb la idea i el nom de «serenates». La infecció s’encomana del barber al gran d’Espanya, i sovint comporta els mateixos perills, que solen incloure baralles nocturnes i disputes. Els espanyols de soca-rel s’enorgulleixen de ser gelosos de les seves enamorades, una gelosia que sol ser l’avantsala de l’assassinat i, en el millor dels casos, provoca altres molèsties molt greus. Però si la seva música és dolenta, el ball és tot el contrari. Vaig veure una noia pagesa tocar les castanyoles amb la gràcia d’una duquessa, i sense l’acompanyament musical típic, sinó amb els cops i repics de la melodia que feia la gent amb les mans damunt les taules. He vist mitja dotzena de parelles ballant alhora en perfecte ordre.

Acabo de citar com a excepció, d’entre la música espanyola, la de València, l’únic lloc on vaig veure que toquessin el violí, i encara que no em va semblar que ho fessin bé en comparació amb altres països, en relació amb la resta d’Espanya, he de reconèixer que és la millor amb diferència. En parlar d’aquesta ciutat, no n’he fet menció. Per esmenar-ho, parlaré de la millor de totes les que vaig sentir, que va ser en tristes circumstàncies: després de ser condemnats a mort per haver-se adherit a la causa del rei Carles, uns individus del país van ser enviats a l’indret de l’execució. En aquestes ocasions, és un costum local que tots els músics de la ciutat s’apleguin a la vora del patíbul per interpretar les melodies més commovedores i melangioses fins que s’acosta el condemnat, i realment la música era tan emotiva que ennoblia aquell escenari de dolor i humitejava amb llàgrimes de compassió els ulls dels enemics.

Pel que fa als condemnats, arriben despullats de la seva roba, però coberts amb hàbits negres, i així els porten pel carrer fins al lloc d’execució, mentre els frares els segueixen pregant tota l’estona. Quan passen per un carrer qualsevol on hi ha alguna imatge, s’hi aturen al davant una estona per pregar amb els frares. Quan arriben a l’indret de l’execució, els frares no els deixen, sinó que continuen pregant i donant-los consol espiritual, al costat del patíbul, fins que els pengen. El botxí sempre porta un emblema platejat que representa un patíbul per indicar la seva professió. La seva manera de fer la feina em va resultar massa peculiar per no comentar-la. Després de lligar ben fort les mans del condemnat, hi posava el genoll a sobre i tapava amb una mà el nas del condemnat perquè deixés de respirar abans, i, a continuació, es penjava del patíbul junt amb ell. Així en precipitava el traspàs, però, tenint en compte la força que devia fer, m’estranya que no acabés separant el cap del cos, però no tinc notícia que li hagués passat mai.





Però, tornant a la Manxa, ja feia més de dos anys que hi era, molt entretingut amb el bon humor i la gentilesa dels cavallers, i complagut amb el tracte diari amb les monges del convent que hi havia davant d’on m’allotjava, quan un dia que caminava tot sol per la plaça major del poble, se’m va acostar un clergue. Només d’abordar-me, em va dir la seva nacionalitat, però va matisar que acabava d’arribar de Madrid amb un poder, va dir, de l’inquisidor degà Pedro de Dios per intentar convertir els presoners anglesos. Ell, que era irlandès, tenia un natural afecte pels anglesos i, per això, havia aprofitat de bona gana l’oportunitat que la Inquisició havia posat a les seves mans de fer tornar a la santa mare Església tots els heretges que pogués, i com que havia sentit molts elogis del meu caràcter, s’alegraria molt si pogués ser l’instrument de la meva salvació.

—És cert —va continuar— que darrerament he tingut la sort de fer molts conversos, i, a més de la puresa de les meves intencions, us he de dir que tinc una especial habilitat per convertir la gent, i molt pocs, per no dir ningú, s’hi resisteixen. Me’n vaig a continuar amb aquesta tasca a Múrcia, però la vostra bona disposició m’ha refermat en els meus plans de donar prioritat a la vostra salvació per damunt de la d’altres.

A aquest llarguíssim i no menys sorprenent discurs jo només vaig respondre-hi que, en tractar-se d’una qüestió d’importància, hi havia de reflexionar, i que quan ell tornés de Múrcia jo segurament ja tindria una resposta. Però la meva resposta no el va satisfer gens ni mica, i em va dir:

—Senyor meu, l’Omnipotent tot ho pot: el temps és massa preciós per perdre’l. Ell us pot tocar el cor en un batre d’ulls igual que al cap de vint anys. Escolteu-me, doncs, fixeu-vos en el que us dic, i de seguida us convenceré. Els heretges no creieu en la transsubstanciació, a pesar que el mateix Salvador va pronunciar aquestes paraules: «Hoc est corpus meum»? Si no el creieu a Ell, no el titlleu de mentider? A més, no diu un dels pares de l’Església que Déu, que és tot veritat, no pot dir mentides?

Va continuar amb les mateixes ridiculeses, que aviat em van convèncer que era un xarlatà absolut. Però, com que era clergue, i més encara en aquest país, era perillós desairar-lo, per això el vaig convidar a sopar a casa meva, on, quan el vaig fer passar, vaig comprovar que no havia fet cap bestiesa, perquè la mestressa i la seva filla, en veure que era un clergue, el van rebre amb un immens respecte i satisfacció.

Després de menjar, es va posar a explicar-me amb detall les moltes i meravelloses conversions que havia aconseguit entre heretges recalcitrants, que havia convençut els més obstinats i que tenia un do que li permetia convertir qualsevol. A partir d’aquí va repetir la xerrameca d’abans, entremesclant la seva arenga amb citacions i passatges d’un llatí arnat, de tal manera que me’n vaig acabar atipant, i així, amb el pretext que tenia alguna cosa important a fer, me’n vaig acomiadar i el vaig deixar a soles amb la propietària de la casa.

No vaig tornar fins entrada la nit, amb la intenció de donar-li temps perquè s’avorrís de fer visita, però, amb gran sorpresa, em vaig trobar que el missioner irlandès encara hi era, a punt per desafiar-me a un nou assalt, i decidit, com a fill vertader de l’Església militant, a ser l’últim d’abandonar el camp de batalla. Així que vaig tornar a seure, em va explicar la bona opinió que la propietària de la casa tenia de mi i que havia fet augmentar el seu ardent desig de salvar la meva ànima; que no es podia permetre ser negligent, igual que jo; i que, per tot plegat, havia decidit quedar-se fins que jo tornés, per tard que fos. Jo vaig contestar a tot això que li agraïa moltíssim la seva bona voluntat, però adduint que em trobava malament i necessitava descansar, després de suportar educadament un munt d’impertinències, me’n vaig tornar a desempallegar: si més no, me’n vaig anar al llit i el vaig deixar com a amo i senyor del camp, ja que l’endemà vaig saber que s’havia quedat una estona després de marxar-ne jo, en companyia de la propietària.

L’endemà al matí, les monges del convent del davant, que havien vist entrar el clergue, la seva llarga visita i tardana sortida, van enviar missatge per saber si era un compatriota meu i tantes altres preguntes de què jo no coneixia la resposta. Només vaig contestar que no era compatriota meu, sinó irlandès, un perfecte desconegut, de qui no sabia més que el que m’havia dit: que se n’anava a Múrcia. Mai no vaig poder esbrinar quin sentit tenia aquest interrogatori, però sens dubte es devia a la seva profunda preocupació pel seu vecino, com em deien, un senyal d’estima de què jo estava força orgullós.

Jo havia fet, tal com solia, la meva passejada matinal, i no feia gaire que havia tornat a casa per dinar, quan es va tornar a presentar el clergue irlandès. Em vaig sentir desconcertat i molest, i ell se’n va adonar, però es va asseure sense immutar-se i, quan li vaig dir, amb veu freda i desdenyosa, que creia que se n’havia anat ja a Múrcia, em va replicar, amb una rialleta hipòcrita que sí que se n’havia d’anar a Múrcia, però que el burxava la consciència i creia que no se’n podia anar satisfet ni tranquil sense haver-me convertir, que havia vist molt clar que jo hi estava ben disposat i que, per això mateix, havia enviat un home a llom de mula al bisbe de Conca demanant-li autorització escrita per convertir-me; i és que a Espanya tots els missioners seculars estan obligats a demanar permís al bisbe de la diòcesi pertinent abans d’aventurar-se en una empresa d’aquestes.

Aquestes paraules em van desconcertar més que mai i em van fer pensar quins problemes, si és que era el cas, em podria comportar aquella companyia que al principi m’havia semblat ridícula, però que no era cap disbarat trobar-la ja fins i tot perillosa. Sabia, per les ordenances de guerra, que la Inquisició no tenia cap autoritat sobre la meva persona, però no em semblava gens absurd creure que, si continuava amb el meu paper en aquella farsa, podria acabar prenent mal. Així, tot i que no tenia por, vaig decidir anar amb compte, i no vaig respondre al seu comentari sobre el bisbe. L’irlandès se’n va adonar i, per mirar de donar ales a una confiança que veia abatuda, em va dir que es deia Murtough Brennan, que havia nascut a Kilkenny, de família noble. Això últim, de fet, m’ho van corroborar de sobres quan vaig ser a Madrid. Però, veient que havia modificat el seu pla de marxa i que, en comptes d’anar-se’n, pretenia autoinvitar-se a dinar l’endemà, vaig mirar de treure-me’l de sobre i, de cop i volta, me’n vaig anar de la sala sense acomiadar-me, i els vaig deixar sols, a ell i a la propietària de la casa.

Al cap de tres o quatre dies, durant tots els quals es va presentar puntualment a casa meva, no tan sols l’hora de dinar, sinó al matí i al vespre, vaig acabar deduint de tot plegat que, en comptes de convertir-me a mi, el que pretenia era reconvertir la senyora de la casa. No era una dona jove, però, tot i que era morena, feia bastant de goig, i la seva filla era molt bonica. Vaig decidir observar-los amb discreció però dissimulant les meves sospites. No obstant això, he de reconèixer que em va alleujar considerablement que alguna cosa posés fi a la meva persecució. L’irlandès ja no era convidat meu, sinó de la mestressa, amb qui el veia tan absort que amb una mica d’habilitat podria aconseguir que es desbaratés la seva impertinent insistència en l’assumpte que l’havia dut allí en primer lloc.

Les meves sospites aviat van quedar confirmades de la manera següent: jo havia estat fora i, com que estava cansat, me’n vaig anar a l’habitació, per fer el que anomenen una «siesta» al meu llit. Vaig entrar sense veure ningú ni ser vist, però, quan m’acabava d’estirar, va entrar corrents a la cambra la jove mestressa, com jo solia anomenar en broma la filla de la propietària, i es va llançar a terra cridant amargament. Vaig saltar del llit i vaig córrer cap a la porta, i a qui em trobo, sinó al meu clergue irlandès, sense hàbit i en camisa? Sens dubte, pel deshabillé del religiós, la jove tenia raons de sobres per al seu arravatament, i això em va impedir controlar el meu, i, com que l’irlandès estava d’esquena a la porta, el vaig treure al carrer a empentes, amb la seva espiritual indumentària.

De ben segur que m’hauria hagut de penedir de la meva precipitada indiscreció si no hagués estat per la mala jeia de l’irlandès i per l’alta estima en què em tenia la gent del poble, perquè el clergue es va posar a insultar-me a crits, a dir-me heretge i a explicar a la gent que de seguida el va encerclar que, en entrar a la meva habitació amb la lloable intenció de convertir-me, jo l’havia agredit, li havia pres l’hàbit i l’havia foragitat de casa. Les monges, en sentir l’enrenou que feia, van anar corrents a la reixa del convent per preguntar què passava, i quan van sentir la seva versió, encara que van condemnar el meu mal geni, es van compadir de mi. Em va anar molt bé que la gent del poble tingués una opinió més que favorable de mi, entre els nobles, gràcies al meu tracte habitual, i entre la gent de condició inferior, per l’almoina que els feia. I és que no hi ha res de més perillós o que pugui provocar un desenllaç violent que insultar un clergue a Espanya, sobretot si qui ho fa és algú a qui consideren un heretge.

La mestressa gran (en relació amb la seva filla), encara que abans s’hagués mostrat amistosa amb mi, va venir enfurismada, em va apartar de la porta, la va obrir i va fer entrar el clergue d’una estrebada. I a continuació, li va fer costat, i em va esbroncar amb tanta ràbia que no em va quedar cap dubte sobre la seva perfecta conversió gràcies a les persuasives habilitats del missioner. Però la noia es va mantenir ferma, i el que va dir va fer que els seus molts interrogadors tinguessin raons més que de sobres per creure que no tot el que el clergue els havia dit era article de fe. De totes maneres, em va semblar aconsellable canviar d’allotjament, i després que un amic s’hi mostrés d’acord, em vaig traslladar aquella mateixa nit.

El clergue, després de posar-se els hàbits, se’n va anar corrents i enfurismat a veure el corregidor, decidit a ser el primer de parlar-hi perquè sabia que qui explica primer la història té el doble de probabilitats que el creguin. Quan hi va arribar, va explicar al magistrat mil falòrnies, i de la pitjor de les maneres, insistint que jo l’havia agredit, i no tan sols a ell, sinó també a la meva pobra mestressa, que s’havia posat de part d’ell. El corregidor es va alegrar molt de sentir tot allò, i va parar l’orella a moltes més coses, amb l’esperança d’extreure’n una gran suma de diners, com solia ser el cas. Tanmateix, va dir al clergue que, com que jo era presoner de guerra, no tenia autoritat directa sobre mi, però que si escrivia immediatament al president del Consell de Castella, don Francisco Ronquillo, a Madrid, aquest segur que li donaria noves ordres, i llavors podria actuar de seguida contra mi.

El clergue va decidir continuar amb la seva estratègia de ser el primer a denunciar, de manera que, seguint el consell del corregidor, va escriure directament a Madrid. Mentrestant, els habitants del poble, tant nobles com plebeus, alguns per curiositat, d’altres, per amistat, van investigar la realitat dels fets. La vella mestressa no els va dir res que em pogués servir d’ajuda, però la jove, en tots els interrogatoris a què la sotmetien, sempre els responia amb les paraules: «El diablo en forma de clérigo», que pintaven les coses força més negres pel que fa al religiós, a qui els seus amics van aconsellar i exhortar que marxés de seguida del poble, ja que les monges, el clergat i tothom se li havia girat en contra, tret de la seva recent conversa, la propietària.

L’endemà, mentre seia en companyia d’un amic al meu nou allotjament, la Maria (que així es deia la filla de la propietària) va venir corrents i dient: «El clérigo, el clérigo pasa la calle». I, en efecte, vam veure el clergue Murtough Brennan cavalcant amb un lamentable aspecte un ase tronat (perquè ningú del poble no li havia volgut deixar ni llogar una mula), gairebé arrossegant les cames pel terra, perquè ell era tan gros com menut el seu ase, amb un individu armat amb un garrot que l’acompanyava a peu i que anava guiant el ruc. Ni tan sols Sancho Panza, en la seva ambaixada a Dulcinea, no resultava tan grotesc i absurd com el nostre clergue en aquella ocasió. I encara ens va fer més gràcia quan em van dir que el nostre clergue, igual que l’escuder de don Quixot (tot i que per a assumptes propis del seu sacerdoci errant), anava de fet al Toboso, un poble situat a unes cinc llegües, famós per ser el bressol de Dulcinea, l’objecte de la passió del cèlebre heroi don Quixot. Així, doncs, deixaré el clergue en ruta cap a Múrcia per explicar les tristes conseqüències d’aquest ridícul afer.

Ja he dit abans que, aconsellat pel corregidor, el clergue havia escrit a don Francisco Ronquillo, del Consell de Castella, a Madrid. Un parell de setmanes després que l’irlandès marxés de San Clemente de La Mancha, jo estava assegut al meu nou habitatge quan van entrar dos agutzils, molt educadament, per dir-me que tenien ordre de portar-me a la presó, però que no tingués por perquè havien observat que tothom al poble estava molt amoïnat pel que havien dit el corregidor i el clergue, i van afegir que, en opinió seva, em faria costat tanta gent que no m’hauria d’inquietar cap perill. Creient en la sinceritat del que deien, tot i que després vaig tenir ocasió de comprovar-la, em vaig lliurar i els vaig acompanyar a un lloc on la meva reclusió seria molt més estricta.

No feia ni un parell de dies que hi era quan una colla de nobles de la vila em van enviar un missatge de consol, dient que els havia afectat de tot cor la meva reclusió i que pensaven escriure en favor meu a Madrid. Però, com que no és segur, ni s’acostuma a Espanya, visitar les persones en les circumstàncies en què jo em trobava, confiaven que no els en fes retret, ja que farien tot el possible per alliberar-me. I acabaven recomanant-me que no donés ni un ral de plata al corregidor, a qui detestaven, i que confiés, en canvi, en la seva intercessió; Don Pedro de Ortega, en concret, el noble que havia participat en la cursa de braus a cavall, em va enviar una nota dient que escriuria a un parent seu de la màxima influència a Madrid, presentant-li el cas de manera que els meus vells coneguts no es veiessin privats gaire més temps de la meva presència.

Potser resultarà sorprenent que els espanyols, una gent molt primmirada en tot, tinguin escrúpols a l’hora de visitar els presos, quan, segons la fe cristiana, la visita als presos no tan sols és un acte de caritat, sinó de misericòrdia. Encara que la gent vulgar i de mires estretes pugui al·legar excuses de mal pagador, les d’aquests cavallers jo sabia perfectament que tenien una arrel molt més comprensible. M’havien detingut sota l’acusació d’haver agredit un religiós, un membre del clergat, i encara que, com a presoner de guerra, estava fora de la jurisdicció dels inquisidors, la possibilitat que a un espanyol, en anar a visitar algú acusat d’aquest delicte, el consideressin còmplice, en aquell ambient, era una amenaça que calia tenir molt en compte. Per a mi, doncs, que coneixia bé els costums del país i el caràcter de la gent, les seves excuses no tan sols eren vàlides, sinó acceptables, i, sense posar en qüestió la seva caritat, estava convençut que podia confiar en el seu sentit de l’honor.

I, tal com esperava, al cap d’un mes exacte d’estar empresonat, vaig experimentar els efectes de les promeses i gestions d’aquests senyors, que es van concretar en l’arribada de l’ordre que m’alliberessin immediatament. Tot i així, la meva antiga mestressa i conversa recent va fer tot el que va poder per perjudicar-me amb el seu testimoni, manifestant així els seus extrems prejudicis i malícia, mentre que la seva filla, en canvi, que em sabia innocent i tenia la consciència molt més neta, es va esforçar al màxim per defensar-me de les amenaces i insinuacions del corregidor i dels seus escassos còmplices, encara que la seva mare en fos un.

Després de quedar en llibertat, don Félix i alguns altres amics em van pregar de tot cor que anés a Madrid a denunciar el corregidor i el clergue, perquè era absolutament indispensable per garantir la meva futura seguretat. Sense demanar permís al corregidor ni notificar-li-ho, me’n vaig anar de San Clemente de la Mancha, i tinc entès que, en assabentar-se de la meva partida, el magistrat corrupte va quedar afectadíssim perquè sabia perfectament que s’havia extralimitat, i li feia molta por que el denunciés perquè, com que a ell l’odiaven tant com a mi m’estimaven, estava convençut que no podria comptar amb el suport dels nobles que m’havien fet costat.

Així que vaig arribar a Madrid, em vaig dedicar a preguntar pel pare Fahy, superior del Col·legi dels Irlandesos, intentant concertar-hi una cita. Em va rebre molt amablement, però quan li vaig explicar com m’havia tractat Brennan i el vaig posar al corrent dels altres detalls de la seva escandalosa conducta, vaig comprovar que ja coneixia el personatge i el seu tarannà, perquè tot seguit em va confirmar l’honorabilitat de la família de Brennan, de què ell tant presumia, dient-me que a Irlanda no hi havia judici en què dos o tres del seu llinatge no acabessin rebent a la forca la justa recompensa a les seves malifetes. En resum, no tan sols el pare Fahy, sinó tots els sacerdots irlandesos de Madrid em van confirmar que aquell individu era una vergonya per al seu país.

Després d’això, l’únic que em calia era demanar al pare Fahy que m’acompanyés a veure Pedro de Dios, que era el superior dels dominics i inquisidor degà. Hi va accedir de bon grat, i, ja en presència seva, inesperadament, el pare Fahy va explicar a l’inquisidor que es temia que jo, que estava ben disposat envers la mare Església, me n’hagués allunyat per les males arts d’un tal Murtough Brennan, compatriota seu i una vergonya per al seu país, que, fent veure que em volia convertir, havia demostrat una naturalesa tan bestial que fins i tot un catòlic hauria acabat malpensant de la seva religió, i no diguem ja un heretge. A l’inquisidor no li interessaven els detalls, però així que el meu amic va haver acabat la seva narració, va donar ordre que es prohibís a Murtough seguir dient missa, a Madrid o a qualsevol altre indret d’Espanya. Això, de fet, equivalia a eliminar l’únic mitjà de subsistència d’aquell desgraciat i posar-lo a l’altura de les seves malifetes.

Vaig aprofitar la mateixa oportunitat per queixar-me del corregidor, però com que el seu mandat estava a punt d’expirar i un procés podia resultar costós, em van aconsellar que ho deixés córrer. Així, havent obtingut el que havia anat a buscar, vaig tornar a San Clemente de la Mancha.

En arribar-hi, em vaig trobar un nou corregidor, tal com m’havia anunciat l’inquisidor degà, que també em va aconsellar que l’anés a veure. Així ho vaig fer, al cap de poc, i vaig comprovar que el consell era ben intencionat, ja que l’inquisidor li havia escrit una carta en què li ordenava que em tractés amb la màxima cortesia. El nou corregidor me la va ensenyar, i estava redactada amb un to tan elogiós i amable que em vaig convèncer que l’inquisidor estava decidit a eradicar la mala impressió que el comportament de Murtough m’havia pogut fer, i em va servir per confirmar una cosa que feia molt que havia constatat: que el protestant que tingui el seny de guardar-se per a ell mateix les seves idees pot aconseguir el que vulgui a Espanya, on el fanatisme els indueix a cometre l’error de creure que, qui calla, atorga. A més, entre els espanyols es considera un motiu de la màxima satisfacció haver contribuït a convertir algun dels qui ells anomenen heretges. Perquè una d’aquestes persones torni als braços del que qualifiquen de santa mare Església, tot està permès, no hi ha res d’excessiu. I si ets prou insincer per donar-los esperances, viuràs no tan sols tranquil, sinó satisfet i en l’abundància.

Durant el trajecte de tornada havia meditat si reprenia el meu allotjament a casa de la vídua, però vaig comprovar que s’havia convertit a la causa del clergue de tal manera que no m’hi podia estar en pau. Per això, amb l’ajut de les meves belles vecinas i de don Félix, em vaig allotjar en un altre lloc, on no feia gaire que m’estava quan vaig tenir notícies de les malifetes de Murtough a Múrcia. Sembla que havia mantingut la seva resolució d’anar-hi, i allí s’havia trobat alguns compatriotes, als quals, tot i que eren catòlics convençuts, va enredar de tal manera que en va posar en greu perill les vides. Eren tres, tots ells soldats d’un regiment espanyol, i en un rapte de fanatisme i boja ambició, Murtough els va convèncer que l’acompanyessin a veure l’inquisidor degà, Pedro de Dios, per declarar i testificar davant seu que s’havien convertit i havien tornat als braços de la santa mare Església per obra i gràcia d’ell. Els pobres ignorants es van deixar convèncer i van desertar del seu regiment. El seu coronel, en adonar-se’n, els va fer buscar, i els van trobar camí de Madrid, acompanyats pel seu missioner. Però, a pesar de l’oratòria del clergue i fins i tot havent-se descobert que tot era una farsa, van penjar un dels soldats perquè servís d’exemple als altres dos.





Poc després de tornar a San Clemente, em va arribar la notícia de les negociacions de pau, que, si bé la vaig rebre amb alegria, em va costar de creure. El nou corregidor, amb qui tenia millor tracte que amb l’anterior, em va demanar que li ensenyés les cartes que havia rebut d’Anglaterra per veure si era veritat. No he vist manifestacions d’alegria més grans que les que vaig veure aleshores. Tothom cridava als carrers: «Paz con Inglaterra, con todo el mundo guerra». I la meva confirmació els va complaure a ells tant com em va ser útil a mi, perquè després d’això em van tractar amb més amabilitat encara.

Però, després que es proclamés la pau, vaig rebre ordre de dirigir-me a Madrid, on havien traslladat la resta dels qui havien estat fets presoners a Dénia, quan jo, a causa de les meves ferides i mala salut, m’havia hagut de quedar enrere. Vaig saber que n’hi havia que ja ho tenien tot a punt, i alguns havien emprès la marxa cap a Baiona, a França, on havien enviat vaixells per portar-los a Anglaterra. Així, doncs, després de tres anys i tres mesos d’haver-hi residit, i havent-me acomiadat de tots els meus coneguts, vaig sortir d’un lloc que gairebé s’havia convertit en casa meva, el deliciós San Clemente de La Mancha.

No em va passar res d’important ni digne d’esment fins que vaig arribar prop d’Ocaña, on vaig presenciar un espectacle grotesc. Ni tan sols el cavaller fill de la ciutat d’on jo venia, don Quixot, d’immortal fama, va fer mai la fila d’un espanyol que em vaig trobar al camí a Ocaña. Cavalcava una mula de les més grans, en consonància amb el seu físic. Portava dues pistoles en sengles fundes que li penjaven una a cada banda del cinturó, i una mena de gran trabuc en una mà, i la seva parella, en bandolera, penjada a l’esquena. A tot això calia sumar-hi una espasa espanyola recta i el punyal que hi feia joc, als llocs habituals. El mulater que em feia de guia el va cridar en espanyol i li va dir que anava molt ben armat, a la qual cosa el cavaller, molt seriós, va respondre: «Per Santiago, no es pot anar mai massa armat en els temps que corren!».

Aquella nit em vaig allotjar a Ocaña, una ciutat gran, neta i ben construïda. Les fondes on us rebin i us tractin bé són rares a Espanya, però aquesta on em vaig allotjar era igual de bona que la de qualsevol altre país. Tot i això, em va causar una impressió molt equivocada, perquè em vaig pensar que la seva qualitat es devia al fet que érem prop de la capital, quan, en realitat, i contràriament al que passa a la resta del món, com més m’acostava a Madrid, pitjors eren les fondes, no perquè fossin cares (que això ja es podia esperar), sinó també pel que fa al menjar, l’allotjament i el servei. No vaig poder evitar somriure quan el meu mulater em va dir que tot plegat era cosa de la cort, perquè així tots els viatgers s’afanyessin a arribar a Madrid.

A dues llegües escasses d’Ocaña vam arribar a Aranjuez, un lloc d’esbarjo on els reis d’Espanya solen residir durant els mesos d’abril i maig. És a unes set llegües de Madrid, i la comarca és la més agradable d’Espanya, amb l’excepció de València. El palau en si no és gran cosa: n’he vist molts de millors a Anglaterra, amb propietaris amb unes rendes anuals inferiors a cinc-centes lliures, però els jardins són bonics i espaiosos, segons els espanyols, els millors d’Espanya, que per a ells és el mateix que si diguessin del món. També diuen que els de Versalles, en les seves parts més boniques, es van inspirar en els d’Aranjuez. No he vist mai els jardins de Versalles, però crec que les avingudes d’Aranjuez, encara que magnífiques en longitud, perden bona part de la seva bellesa pel fet de ser estretes.

Els jocs d’aigua són una gran atracció, a la qual contribueix decisivament el riu Tajo, que passa molt a prop, i les aigües del qual entren al jardí a través d’una immensitat de canals, que amb els seus agradables meandres delecten la vista d’una manera indescriptible. Els preciosos brolladors, gràcies a l’encertada disposició de les canonades, són tan variats que costa de creure o d’imaginar, i resultarien agradables en qualsevol clima, però molt més aquí, on l’aire s’ha de refrescar constantment durant els mesos d’estiu.

Veure aquesta mena d’arbres estenent les branques com si sorgissin del sòl, però diferenciant-se dels seus veïns vegetals pel suau i refrescant cascadeig de l’aigua que sembla que destil·lin les seves branques i fulles, mentre la natura sencera somriu al seu voltant, sense ni un signe líquid d’aflicció, em va resultar sorprenentment agradable. I encara més quan em vaig adonar que els arbres que tenien al costat no treien cap profit d’aquesta abundant efusió, i que fins i tot uns arbres més enllà n’hi havia una dotzena de coberts de la mateixa i benèfica suor. Allí on l’art imita la naturalesa, els filòsofs hi veuen la perfecció, però què en podem dir si veiem que va més enllà de la perfecció de la natura?

L’arc d’aigua no és menys sorprenent, ja que l’art lluita amb la natura, en contradiu les lleis, i tanmateix el resultat és bell. Veure un doll de líquid formant una volta de canó perfecta de més de seixanta iardes, a qualsevol observador curiós li semblarà singular i extraordinari. Però caminar-hi a sota i veure com l’aigua et passa per damunt del cap sense que te’n caigui ni gota és encara més extraordinari, i prou perquè costi de creure.

La història d’Acteó pintada amb aigua de colors, si se’m permet dir-ho, em va semblar bonica, però trivial comparat amb la resta. Les altres fonts es pot dir que són una representació miraculosa de la natura, mentre que aquesta no és sinó una faula grotesca. Les figures no tan sols eren belles, sinó extraordinàries, però les seves formes no eren agradables a l’intel·lecte, per refrescants que poguessin ser per al cos.

He esmentat abans l’estretor de les avingudes. Tot i que a mi em pugui semblar que això en disminueix la bellesa, crec que els espanyols per i per als quals es van fer opinen d’una altra manera. Els espanyols d’ambdós sexes són tan aficionats al galanteig que, des d’aquest punt de vista, l’estretor de les arbredes és un avantatge més que un defecte. La gran avinguda del palau és molt més senyorial, i està formada per fileres d’arbres una mica més grans que els nostres tells, amb les fulles d’un color verd pèsol perfecte que, per la seva grandesa, resulten d’una bellesa molt agradable a la vista. A l’entrada del pati d’honor hi ha una estàtua de Felip II, per donar a entendre als visitants, suposo, que ell va ser-ne el fundador.

Entre la resta de parcs dels voltants d’Aranjuez, n’hi ha un de dedicat íntegrament als dromedaris, bèsties útils per treballar el camp, portar càrrega i córrer, però les més malgirbades que jo hagi vist mai. Hi ha altres recintes per a diferents bèsties estranyes i salvatges, que de vegades torturen en un gran estany que em van ensenyar a mitja llegua d’allí. No és un espectacle habitual, però quan a la cort li ve de gust, apleguen la bèstia o bèsties, óssos, lleons o tigres, en un edifici preparat per a aquest fi, d’on només poden sortir per una porta que va a parar a l’aigua, allí obliguen a anar la bèstia o es llança fins a baix de tot de l’estany, seguint una rampa de fusta. A la riba hi ha gossos a l’aguait que, així que veuen els seus enemics, s’hi abraonen tots alhora per lluitar-hi. És un espectacle del qual hi ha menys queixes que de les curses de braus perquè és menys cruel amb la bèstia i menys perillós per al públic.





Quan vam arribar a Madrid, una ciutat de què m’havien parlat tant natius com forasters, i encara que jo ja l’havia vista, em va sorprendre comprovar que estava encerclada per una simple muralla de terra, d’on es podria deduir fàcilment que aquesta muralla mai no ha tingut finalitats defensives, tot i que van trigar molt a trobar-li cap mena d’utilitat. Però, abans d’esbrinar per a què podia servir, vaig comprovar que jo estava molt equivocat, gràcies a un increment substancial de les meves despeses. Fora muralla, a mitja llegua de la ciutat, es pot comprar vi per dos penics el quart, però un cop a dins, et surt gairebé al mateix preu que a Londres. Així doncs, les muralles de terra responen a un pla per obligar la gent a viure aquí, amb l’excusa de la seguretat, però en realitat per cobrar-los tota mena de taxes, perquè n’hi ha d’altres, a banda de la del vi, encara que no en la mateixa proporció.

Els ambaixadors tenen el dret o privilegi d’adquirir tot el vi que vulguin lliure d’impostos, i el rei els el pot derogar a canvi de mil escuts per any. També els convents de frares i monges tenen permís per importar vi de franc; és un dels primers privilegis de què poden presumir, ja que, amb el permís esmentat, poden muntar una taverna i treure’n uns beneficis enormes. El vi que es beu i es ven a Madrid és majoritàriament blanc.

Però si la muralla de terra em va donar una idea de la capital molt poc falaguera, va canviar així que en vaig haver passat les portes: la ciutat estava molt ben ordenada, tota de maó, amb carrers llargs i amples. Els d’Atocha i d’Alcalà em van semblar dels més bonics que he vist mai. Però l’emplaçament no té res d’especial. Hi corre un riu que es diu Manzanares, sobre el qual han bastit un pont de pedra molt singular, llarg i ample, però que la major part de l’any baixa sense aigua, sobretot a l’estiu. Això va donar peu a la broma d’un ambaixador estranger que el rei hauria fet millor comprant un riu abans de construir el pont. Però el poc riu que tenen l’aprofiten tant com poden, ja que, a banda i banda, i fins a perdre’s de vista, hi ha tancats o closos perquè la gent hi renti la roba (que rarament renten a casa), i no resulta gens desagradable l’espectacle de les files de bugaderes fent neteja.

El rei té a Madrid dos palaus, l’un dins muralla i l’altre al costat. El que hi ha dins muralla està fet de pedra, mentre que l’altre, que es diu el Buen Retiro, està fet íntegrament de totxo. Des de l’interior de la ciutat fins a aquest últim palau, a l’estiu, hi posen un gran tendal, aguantat amb perxes, perquè la gent hi passi evitant la calor abrasadora del sol.





En passar a la vora de l’església dels carmelites, vaig veure diversos cecs que hi entraven; alguns amb guia, d’altres, orientant-se per mitjà de bastons. Vaig voler esbrinar per què ho feien, i així que vaig creuar la porta em va sorprendre veure una multitud d’aquells dissortats, tots ells agenollats davant l’altar; alguns, besant el terra; d’altres, mirant amunt mentre cridaven misericòrdia. Em van dir que era la festa de santa Llúcia, patrona dels cecs, i que tots els que podien venien a oferir-li les seves pregàries aquest dia. Així els vaig deixar i em vaig dirigir cap al palau reial.

Quan vaig ser a l’entrada del pati exterior, em vaig trobar un cavaller espanyol que coneixia, i, mentre travessàvem l’esplanada tot xerrant, vaig veure passar alguns cavallers que portaven emblemes al pit, alguns de color blanc, d’altres, vermells, i uns altres, verds. El meu amic em va explicar que a Espanya hi havia cinc ordes de cavalleria. El del Toisó d’Or només es concedia als grans prínceps, però els altres quatre, que són els de Santiago, Alcàntara, San Salvador de Monreal i Montesa, també es concedeixen a particulars.

També em va dir que hi havia més de noranta títols amb grandesa d’Espanya, però que sempre n’hi havia algun de vacant, i que tenien el privilegi de no haver-se de treure el barret davant del rei. Es divideixen en tres categories. La primera és la dels que es cobreixen el cap abans d’adreçar-se al rei. La segona és la dels que es posen el barret un cop han començat a parlar. La tercera és la dels qui només es cobreixen el cap després de parlar-hi. Les dones dels grans d’Espanya també gaudeixen de molta consideració, i quan entren en una estança on hi ha la reina, aquesta s’aixeca i els ofereix seient.

L’únic home casat que viu al palau és el rei, i totes les dones que hi viuen són vídues o dames d’honor de la reina. Vaig veure com portaven el dinar al príncep d’Astúries amb una comitiva que va travessar el pati, formada per quatre guàrdies, un al davant, un al darrere i un a cada banda, amb les carrabines a l’espatlla; després van portar el dinar de la reina, i al final, el del rei, amb el mateix nombre de guàrdies, perquè mengen sempre per separat. Vaig comprovar que els guàrdies, encara que no estiguin de servei, estan obligats a portar la corretja de les carrabines.

Sant Isidre, un pobre llaurador que, gràcies al caràcter exemplar de la seva vida, es va merèixer el títol de sant, és el patró de Madrid, i té una església consagrada i amb un interior molt ricament guarnit. El tribunal suprem de la Inquisició celebra les seves sessions a Madrid, sota la presidència de l’inquisidor general. Els seus veredictes no admeten apel·lació quan es tracta de quatre classes de delicte: heretgia, poligàmia, sodomia i bruixeria, i quan executen algú, en diuen un «acte de fe».

La majoria de la gent creu que la principal font d’ingressos de la corona és l’or i la plata que vénen de les Índies, però això és un error, perquè la major part d’aquestes riqueses pertanyen a comerciants i altres persones que són les qui paguen els treballadors de les mines d’or de Potosí i de plata de Mèxic; tot i així, el rei, segons m’han informat, rep prop d’un milió i mig en or.

Els espanyols diuen que el millor hort d’Espanya és al centre de Madrid, que és on hi ha la plaça del mercat, i és ben cert que les parades tenen unes fruites tan variades i delicioses que he de confessar que no he vist mai res de comparable, i encara em sembla més admirable, tenint en compte que no hi ha horts ni plantacions de fruiters en llegües a la rodona.

A Espanya només mengen llebres quan el raïm creix a les vinyes, i les llebres estan tan grasses que les poden caçar a bastonades. Els seus conills no són tan bons com els que tenim a Anglaterra, però tenen una gran abundància de perdius, que són més grans i d’un plomatge més fi que les nostres. A Espanya es menja poca vedella perquè no hi ha pastures, però tenen xai en gran quantitat, i extraordinari, perquè les seves ovelles només s’alimenten de plantes aromàtiques silvestres. La seva carn de porc és deliciosa perquè els garrins només mengen castanyes i glans.

Madrid i Valladolid, encara que de grans dimensions, només tenen el títol de viles. En aquesta última població, Felip II, a instàncies del jesuïta anglès Parsons, hi va erigir un seminari anglès, i Felip IV, un magnífic palau amb uns jardins d’una extraordinària bellesa. Diuen que Cristòfor Colom, el descobridor de les Índies, va morir allí, però també he sentit que és enterrat a Sevilla, on té un monument.

El palau reial que hi ha dins muralla a Madrid està construït sobre onze arcs, sota cadascun dels quals hi ha botigues que degraden el lloc a la condició de simple mercat. No obstant això, l’escalinata que puja al cos de guàrdia (que també és molt espaiosa) és imponent, de grans dimensions i digna de veure’s. Un cop passat el cos de guàrdia, s’entra en una llarga i noble galeria, a la dreta de la qual es va a parar a les estances del rei, mentre que a l’esquerra hi ha les de la reina. A l’entrada a les estances del rei hi ha una gran sala on se celebren les audiències matutines. En una paret, i ocupant-la sencera, hi ha representada la fatídica batalla d’Almansa. He de confessar que l’espectacle em va afectar una mica, encara que en fes ja alguns anys, i em va portar molts records. Però en les meves cavil·lacions vaig dictaminar que la vanitat dels espanyols era excusable en representar una victòria obtinguda gràcies a un general francès i que era l’única d’importància que els espanyols podien presumir d’haver obtingut sobre un exèrcit anglès.

En aquest saló, quan hi entra el rei, tots els presents el saluden amb una profunda reverència. Després, el rei s’aparta del seu seguici i es dirigeix cap a una gran butaca entapissada de vellut, al costat de la qual hi ha el seu confessor. Llavors el rei s’agenolla i prega una estona, acabada la qual s’aixeca, es persigna i, després que amb un gest de la mà, el seu confessor li atorgui la benedicció, concedeix audiència a tots els que han vingut amb aquest propòsit. Rep a tothom amb aparent cortesia i amb un tracte més a la francesa que no pas amb el cerimonial espanyol. Les peticions adreçades al rei, igual que a Anglaterra, es fan a mans del secretari d’Estat, però hi ha un aspecte que valdria la pena, crec, que imitessin en altres corts: que al sol·licitant li diuen el dia en què ha d’anar a rebre la resposta a la seva demanda, i aleshores pot estar segur d’obtenir-la, sense esperes inútils. Al final de l’audiència, el rei torna a les seves estances passant per la galeria.

No puc ometre una conversa que vam tenir per casualitat el general Mahoni i jo en aquest indret. Després de parlar una estona de la valentia de la nació anglesa, Mahoni va esmentar amb una particular insistència el general Stanhope.

—Mai de la vida no m’he sentit tan desconcertat —em va dir— com amb el general Stanhope. Jo anava de París a Madrid, i em vaig assabentar que el general anava en direcció contrària a la meva i que amb tota probabilitat ens veuríem l’endemà. Al matí, abans de posar-me en marxa, vaig fer que em preparessin l’uniforme de gala del regiment, amb la idea de tenir el millor aspecte possible per saludar un home de la seva talla. Quan encara no feia quatre hores que marxàvem, vaig veure dos cavallers que semblaven anglesos i que vaig suposar que devien ser exploradors, amb un petit seguici. Però imagini’s la meva vergonya i el meu desconcert quan, en preguntar-los qui eren, un d’ells em va respondre: «Senyor, sóc jo mateix». Mai l’austeritat no va posar tant en evidència la vanitat, tot i que, amb franquesa, em va semblar que anava vestit amb massa senzillesa per ser el general Stanhope, igual que jo anava massa llampant per ser el general Mahoni. De totes maneres —va afegir—, aquell gran home tenia tantes virtuts a l’interior de la seva ànima que no necessitava ornaments exteriors.

D’entre tots els passatemps, el que més complau el rei és la caça, en què fa gala de punteria i destresa. L’he vist distreure’s tirant a les orenetes (que tothom considera el tir més difícil) millor que ningú que jo hagi conegut. L’última vegada que vaig tenir l’honor de veure’l, va ser quan ell tornava d’haver-se exercitat així. Hi havia anat amb el duc de Medina Sidonia, i va baixar del seu carruatge davant d’una de les portes del darrere del palau, amb tres o quatre aus a les mans, que, seguint el seu costum, va portar ell en persona a la reina.

Hi ha dos teatres a Madrid, i en tots dos hi ha representacions cada dia, però els seus actors i músics són tan vulgars que no val la pena parlar-ne. El teatre del Buen Retiro és el millor de Madrid amb molta diferència, però en la mateixa mesura que resulta superior als altres, és inferior als nostres teatres de Londres. Vaig assistir a una funció en què estaven presents el rei i la reina. El públic era esplèndid, amb molta assistència de dames; però com que aquestes, d’acord amb els costums locals, se situaven al darrere de gelosies, la seva presència perdia gairebé tot l’atractiu. Durant l’espectacle va passar una cosa molt notable: va sonar el toc de l’àngelus en plena representació, i tothom es va agenollar, fins i tot els actors dalt de l’escenari, en ple diàleg. Es van quedar resant una estona i després es van aixecar i van reprendre l’acció.

Les dames de la noblesa surten a fer visita amb gran pompa i decòrum. Les dames que van de visita es desplacen en cadira de mà amb quatre portadors, els dos de davant, sempre descalços, faci el temps que faci; els altres dos fan d’escortes, un a cada banda; encara n’hi ha un altre que porta una llanterna gran per si se’ls fa de nit, i al darrere els segueix un carruatge estirat per sis mules, on van les seves dames de companyia, i a continuació, un altre amb els senyors, i finalment, un nombre variable de criats, en funció de la categoria de la dama, els segueixen a peu. No permeten mai que hi hagi un excés de criats als carruatges, com sol passar a Anglaterra, i tampoc els cotxers o els portadors no caminen o condueixen com si portessin llevadores en comptes de dames. Al contrari, van a pas tan lent i elegant que més aviat es diria que totes i cadascuna d’aquestes dames estan a punt de sortir de comptes i tenen por de perdre la criatura.

No recordo haver visc mai cavalls estirant un carruatge que no fos del rei o d’algun ambaixador, cosa que deu ser un costum, perquè el cert és que no hi ha cavalls millors enlloc del món.

Durant la meva estada a Madrid, vaig coincidir amb el cardenal Giudici. Era un home alt, elegant i ben plantat, que feia molta patxoca. També hi era Alberoni, que, un cop mort el duc de Vendôme, havia tingut la sort de gaudir del patrocini de la princesa dels Ursins. Espero que se’m perdoni aquesta petita digressió en què comentaré una prova de la ingratitud d’Alberoni. La princesa va ser la que el va introduir en la cort. Tots dos eren italians, i aquest podria ser un dels motius pels quals la noble dama s’interessava per ell, tot i que alguns ho atribueixen a la recomanació del duc de Vendôme, de qui Alberoni havia tingut l’honor d’estar molt a prop, igual que el duc ho havia estat de la princesa. Sigui com sigui, el cert és que ella en va ser la primera i única protectora, cosa que donà després a molta gent una bona ocasió per reflexionar sobre Alberoni, la seva ingratitud i la seva honradesa. I és que, quan Alberoni, en morir la primera esposa del rei Felip, va recomanar la seva compatriota (que era de Parma, i ell, de Piacenza, que formen part del mateix ducat) i va fer tot el que va poder per facilitar el seu enllaç amb el rei; i quan la princesa, seguint les ordres que li havia donat el rei, se’n va anar a Itàlia per acompanyar la futura reina als seus dominis, Alberoni, oblidant la mà que l’havia afavorit en primer lloc, va enviar una carta a la reina actual, just abans que desembarqués, en què li aconsellava que, si estava decidida a ser reina d’Espanya, havia de desterrar la princesa dels Ursins, la seva rival, i no permetre que tornés mai a la cort. La futura reina, per posar de manifest el seu poder i la seva determinació, va despatxar la princesa tan bon punt van haver desembarcat, abans que veiés el rei, i la va fer escortar per un destacament de la seva pròpia guàrdia fins a França; i tot, sense donar-li cap oportunitat de justificar-se ni donar-li cap explicació per a una conducta tan extraordinària. Però el mateix Alberoni (encara que després el van fer cardenal, i va ser favorit del rei Felip durant on temps) aviat va rebre el premi a la seva ingratitud en caure en desgràcia davant la mateixa cort.

Recordo que, quan vivia a la Manxa, en una conversa, don Félix Pacheco em va dir que tres dones governaven en aquells moments el món: la reina Anna d’Anglaterra, Madame de Maintenon i la princesa dels Ursins.





Vaig anar a visitar el pare Fahy per agrair-li la seva gentilesa amb mi l’anterior vegada que havia estat a Madrid. Volia donar-li les gràcies i explicar-li les novetats sobre el seu compatriota Brennan, però de seguida vaig veure que no li venia de gust que li parlessin més d’en Murtough, de qui no esperava res de bo, i per això vaig canviar de tema a la més mínima oportunitat. I en sortir en la conversa el nom del comte de Montery, li vaig comentar que tenia entès que s’havia ordenat sacerdot i ja cantava missa. El pare Fahy va respondre que era absolutament cert. Jo vaig revelar-li que havia tingut l’honor de servir a les seves ordres a Flandes, quan tot just m’estrenava en el servei, i quan Montery havia comandat les tropes espanyoles a la famosa batalla de Seneffe; i vaig afegir que no m’estranyava que Montery, que era un dels cavallers més brillants de l’època, s’hagués ordenat sacerdot i que consideraria un favor immens que em permetessin veure’l. Llavors el pare Fahy em va dir que el coneixia molt bé i que, si volia anar-hi amb ell l’endemà, m’acompanyaria a casa del comte.

A l’hora convinguda en punt, vaig esperar el pare Fahy, que, tal com m’havia promès, em va dur a casa del comte. Aquest ja estava a punt de pujar al seu cotxe quan vam arribar, però, en veure el pare Fahy, ens va venir a l’encontre. El pare li va exposar el meu desig de la millor manera possible, i va concloure que el motiu de tot plegat era que jo havia servit a les seves ordres. El comte de Montery semblava molt complagut, però va comentar que, a part de mi, no vivia gaire gent que hagués servit a les seves ordres. Després d’una estona de conversa, va cridar el seu ajudant i li va donar ordre que ens servissin un refrigeri i, a continuació, es va acomiadar de nosaltres i se’n va anar en el seu cotxe, i, nosaltres, cap al nostre refrigeri.

En acabat, el pare Fahy em va assenyalar una pedra al carrer que tenia una gran taca perfectament visible, d’un color vermellós i que semblava de sang.

—Això —em va dir— ho va causar la mort d’un compatriota meu, que va tenir la desgràcia d’ensopegar amb un nen en sortir d’aquella casa —i va assenyalar la que teníem a davant nostre—. El nen es va espantar, tot i que no s’havia fet mal, i, com és lògic, va fer un escàndol terrible. En sentir-lo, el seu pare va sortir fet una fúria i, per molt que el meu compatriota li va suplicar perdó i li va dir que tot plegat no havia estat més que un ensurt, el va apunyalar al cor, i el meu compatriota va caure sobre aquesta pedra, que encara avui conserva la marca de la sang innocent vessada amb tanta lleugeresa.

Va continuar explicant-me que l’espanyol va buscar de seguida santuari en una església, d’on va fugir al cap d’un temps. Però aquesta mena d’evasions són tan habituals a Espanya que no resulten gens estranyes, perquè encara que es tracti d’un assassinat deliberat i premeditat, no es coneix cap cas en què hagin lliurat l’assassí a la justícia si aquest s’ha acollit a sagrat, per molt que ho hagin exigit: acaba escapant-se disfressat o obtenen algun tipus d’immunitat contra les demandes de l’autoritat i la justícia.

He vist que persones de la màxima categoria aturaven els seus cotxes sobre un bassal d’excrements dels que se solen trobar pel carrer i, traient el cap per la porta, oloraven la pudor que desprenien, creient que és una cosa saníssima, mentre que jo, en passar pel costat, m’havia de tapar el nas. No és recomanable rondar pels carrers a primera hora del matí, perquè, com que no tenen comunes, tiren els excrements al bell mig del carrer.

Després d’acomiadar-me del pare Fahy i reiterar-li el meu agraïment pels seus favors, vaig anar a veure el senyor Salter, que havia estat secretari del general Stanhope quan els anglesos van caure presoners a la batalla de Brihuega. Després de pujar les escales de casa seva, em vaig trobar la porta de la seva estança entreoberta, i en trucar-hi, va acudir-hi una persona que va semblar sorpresa de veure’m. Jo no el coneixia, però quan li vaig preguntar si hi era el senyor Salter, em va contestar amb certes vacil·lacions que sí, però que estava ocupat en una de les habitacions de dins. Jo, però, encara que no m’ho havien demanat, vaig entrar, decidit a esperar que estigués lliure, atès que era a casa. Al cap de poc, el senyor Salter va entrar a l’habitació, i després de les cerimònies habituals, em va demanar un xic més de paciència. Em va pregar que segués a fer companyia a l’alferes Fanshaw (així és com el va anomenar), i va afegir, quan ja se n’anava, que tenia alguns assumptes urgents, però que, quan acabés, tornaria a reunir-se amb nosaltres.

L’alferes, com el senyor Salter l’havia anomenat, se’m va presentar en camisa, i el primer que em va preguntar fou si volia una cervesa anglesa. Enganyat pel seu aspecte, encara que li vaig respondre afirmativament, va ser amb la intenció de convidar-lo, cosa que ell no va voler permetre de cap de les maneres, i, després de cridar un criat, va demanar que ens portessin cervesa. Estàvem asseguts amb aquella beguda que per a mi era més insòlita que tot el vi d’Espanya, quan es va presentar un vell conegut meu, el senyor Le Noy, secretari del coronel Nevil, que va seure amb nosaltres, i abans de fer la segona ronda de cerveses, va dir a l’alferes Fanshaw que el seu coronel quedava humilment al seu servei i li havia ordenat que li fes saber que li havia enviat cent vint escuts perquè els fes servir com volgués així que li arribessin.

Amb tot plegat, vaig començar a pensar que el meu alferes no era la persona per qui l’havia pres. I Le Noy, que, en veure’ns tan amics, havia imaginat que jo també devia estar al corrent del secret, al cap de poc el va tractar de capità. Això em va acabar de convèncer que allí hi havia gat amagat. Lligant caps, vaig arribar a la conclusió que, així com al principi m’havia semblat increïble que a una persona amb aquell aspecte li donessin tant de crèdit i tants compliments, de manera tan descarada, i que l’haguessin ascendit d’alferes a capità en el temps que es triga a beure una ampolla de cervesa, amb una mica de paciència, acabaria sent partícip d’aquella comèdia en què, de moment, no tenia cap altre paper assignat que el de mut.

Al final Le Noy ens va dir adéu, i així que se’n va anar, ens van portar una altra ampolla i l’alferes Fanshaw va començar a obrir-me el seu cor i a dir-me qui era:

—M’he d’amagar amb aquesta disfressa, sobretot aquí, a Madrid. Perquè heu de saber —va continuar— que quan nosaltres érem amos i senyors de la ciutat, com ho vam ser durant un temps, vaig tenir un afer amb la dona d’un altre home. El marit era una persona molt il·lustre, però la dona em va concedir tots els favors que un soldat, després d’una llarga i difícil campanya, podria sol·licitar. En resum, la seva família es va assabentar del nostre afer i, en tenir notícia que jo era un dels presoners que havien capturat a Brihuega, ara van a la meva recerca i captura, i si em descobreixen, les conseqüències seran fatídiques. Per això vaig disfressat i aquesta és la desgraciada raó per la qual he adoptat un nom que no és el meu.

Em va exposar tot això amb tanta franquesa que, a canvi de la seva confiança, li vaig confessar que havia sentit a parlar de l’assumpte, perquè havia provocat un rebombori considerable a tot el país, i que era absolutament necessari que anés amb compte, perquè els parents del marit i la muller eren molt importants i, per tant, corria un gran perill, ja que, en aquesta mena de casos, no hi havia ningú que portés les coses més a l’extrem que els espanyols. L’alferes em va agrair els meus consells, que, al cap d’uns dies, va seguir amb la màxima cura, i amb l’ajut dels seus amics, que el van treure del país en secret, i més endavant va tenir l’honor de ser nomenat par d’Irlanda.





Finalment, després que signés el meu passaport el comte de las Torres, em vaig preparar per a un viatge que feia molt de temps que desitjava amb tot el cor, i vaig partir de Madrid al començament de setembre del 1712 per tornar al meu país natal.

Vaig emprendre la marxa, però, com que abans d’arribar a Espanya i durant la meva estada, havia sentit a parlar moltíssim d’El Escorial, encara que em feia desviar una llegua del camí, vaig decidir visitar-lo. I he de confessar que, un cop hi vaig ser, en comptes de maleir la meva curiositat, vaig preferir felicitar-me per haver tingut la sort de delectar els meus ulls, a canvi de mitja jornada de camí, amb uns prodigis que haurien justificat un viatge de dotze mesos.

L’edifici és la cosa més magnífica que jo hagi vist o imaginat mai. Està format per onze quadrilàters envoltats per claustres. La façana occidental està decorada amb tres magnífiques portes, cadascuna diferent de les altres, però de la més bella arquitectura. La porta del mig dóna entrada al convent dels jerònims, on viuen cent cinquanta monjos. A cadascuna de les quatre cantonades d’aquesta augusta construcció hi ha una torre de factura excel·lent, que atorga al conjunt un aire de grandesa extraordinari. El palau reial és al nord, a la banda de la muntanya, d’on prové la pedra utilitzada per a la seva construcció, mentre que el costat sud conté nombroses galeries tan belles com sumptuoses.

Aquesta mola prodigiosa, que, com he dit, supera tot el que jo hagi vist mai, i que caldria un llibre sencer per descriure amb detall, la va fer construir Felip II, que en va posar la primera pedra i va viure per veure-la acabada, i reposa al panteó, una part del qual es destina a enterrar-hi els monarques que s’han anat succeint, a més d’ell. Estava dedicat a sant Llorenç des de la seva fundació, i per això té forma de graella, l’instrument de martiri del sant. La pedra de què està fet, contra el que sol passar, es va tornant blanca amb el temps, i la pedrera d’on es va extreure és prou a la vora perquè, si tingués ànima o coneixement, s’enamorés de la meravella que ha engendrat. N’hi ha que no dubten que aquesta proximitat és el motiu principal del seu emplaçament; jo, per la meva banda, estic d’acord que he vist molts altres indrets d’Espanya on aquest gloriós edifici hauria brillat amb molta més esplendor.

No em vaig trobar cap població d’importància al llarg del camí fins que vaig arribar a Burgos. M’hi vaig allotjar una nit i vaig conèixer un sacerdot irlandès que es deia White. Com és natural en una trobada d’aquesta mena, després de contestar la seva pregunta d’on anava, ell em va dir amb molta gentilesa que estaria encantat d’acompanyar-me fins a Vitòria, ciutat que em venia de pas, i, amb la mateixa franquesa, vaig acceptar encantat l’oferiment.

L’endemà, després de muntar les nostres mules i havent-nos allunyat una mica de Burgos, el sacerdot irlandès es va posar a explicar-me una pila d’anècdotes poc edificants d’un oficial anglès que havia estat presoner allí poc abans de la meva vinguda, i va concloure, amb certa vehemència, que havia donat peu a un escàndol i una infàmia tan grans per al seu país d’origen que costaria temps i esforços d’esborrar. La veritat és que molts dels detalls que em va relatar són d’una vilesa massa monstruosa per reproduir-los aquí, però justifiquen plenament el llastimós final que va tenir l’oficial al cap d’un temps. Malgrat les justes reflexions que havia fet el sacerdot, se’m va fer evident l’estupidesa dels cavallers que amb aquestes temeritats, per no dir una cosa pitjor, fan que es posi en qüestió l’honorabilitat del seu país natal. I és que, a pesar que és un error deduir una norma general a partir d’un cas concret, quan s’està en un país estranger, no hi ha res que resulti més habitual. Així, doncs, l’home assenyat evitarà de totes passades les ocasions de censura, si no per respecte a si mateix, almenys per consideració envers els compatriotes que la fortuna faci passar pel seu camí, ja que probablement els agradaria sentir una caracterització del seu país i els seus habitants millor que la que deixaven al seu pas.

Tot viatjant, el pare White em va dir que prop del lloc on aniríem a passar la nit hi havia un convent cartoixà que valia la pena veure. Em vaig alegrar per partida doble en sentir-ho, ja que era un orde que em resultava desconegut i havia sentit relats inversemblants de la severitat del seu estil de vida i de l’origen singular de la seva fundació.

L’endemà, doncs, que era diumenge, ens vam arribar al monestir. Era al peu d’una muntanya i amb un rierol preciós al davant. La muntanya estava coberta de plantes de diversa mena, però el cim de la roca estava tan inclinat sobre el monestir que, a primera vista, semblava com si l’hagués de destruir amb la seva caiguda. No obstant això, tenen uns horts molt bonics i ben cuidats, cosa que em fa pensar que, per més que diguin el contrari, el plaer no és incompatible amb la vida més austera. I certament, si els altres són igual que aquest, no hi ha cap orde eclesiàstic que pugui presumir de convents més bells. L’església era absolutament perfecta, amb un altar decorat amb la màxima magnificència amb pintures i altres ornaments preciosos. L’edifici conventual és a l’altura de la resta i, en resum, no sembla que hi falti res que el pugui fer bell o agradable.

Un cop el vam haver vist tot sencer, no sense recança, vam tornar al nostre mediocre hostal, on, per passar millor l’estona, el pare White em va explicar amb tots els ets i els uts l’origen de l’orde. Jo ja havia sentit a parlar del tema, però no el vaig voler interrompre perquè volia comprovar si les seves explicacions coincidien amb el que m’havien dit.

—Bru —va dir el pare—, el creador o fundador de l’orde, al principi pertanyia a un altre orde, en què tenia un germà en Déu que era el seu company de cel·la, a qui tots els qui coneixien o que havien vist consideraven una persona de la màxima devoció i d’una vida estrictament religiosa. A aquest individu, feia molts anys que el coneixia Bru, i estava d’acord que l’opinió general sobre el seu caràcter li feia justícia, perquè no havia observat mai res en el seu comportament ni en les seves paraules que pogués resultar ofensiu a Déu o als homes, sinó que sempre estava resant i, cosa encara més notable, no permetia que de la seva boca en sortissin res més que pietoses jaculatòries. En resum, el consideraven un sant en vida.

»Al final, aquest home es va morir i, com tenien per costum, el van portar a l’església del convent, on el van posar amb una creu a les mans. I poc després, mentre deien missa per la seva ànima, enmig de les pregàries, el mort aixeca el cap i, amb veu ben alta, exclama: “M’han cridat!”. Els devots frares, com es pot imaginar, es van sorprendre ultra mesura amb aquest incident, i van redoblar immediatament les seves paraules. Llavors el mort va tornar a aixecar el cap i va exclamar. “M’han jutjat!”. Coneixent la seva religiositat, la comunitat religiosa no tenia dubte de la seva salvació, quan, amb gran consternació i desconcert, van sentir que el difunt, després d’aixecar el cap per tercer cop, exclamava amb una veu terrible: “M’han condemnat!”. I, en sentir-ho, van treure a l’instant el cadàver de l’església i el van llençar al femer.

»El bon Bru, reflexionant sobre aquests esdeveniments, va arribar a la següent conclusió: que, si una persona d’aparença tan santa i devota no se salvava, tot home de seny havia de buscar la manera d’assegurar-se que el cridessin entre els escollits. Amb aquest propòsit, va instituir l’estricte i sever orde de la cartoixa, amb un manament que és el més sagrat de tots: que els seus membres han de portar camisa de xarpellera, no han de menjar mai carn ni dir mai res als altres, tret de “Memento mori”.

Em va semblar que les seves explicacions coincidien perfectament amb el que jo ja havia sentit, i aquesta segona vegada em van fer el mateix efecte que la primera. Però, guiant-me pel meu principi que, per circular per Espanya, com menys afany de polèmica es tingui, millor, vaig continuar fent companyia al pare White i seguint-li el corrent fins que vam arribar a Vitòria. Aquí va afegir, a tall d’apèndix a les seves explicacions sobre els cartoixans, que tots els membres de l’orde estan obligats a anar cada dia a l’indret on els han d’enterrar i agafar-ne un grapat de terra per preparar-se per a la tomba.

L’endemà ens vam dirigir cap a Vitòria, una ciutat dolça, deliciosa i agradable, que deu el seu nom a una important victòria contra els moros. En abandonar-la, em vaig separar del pare White, que va anar on el portaven els seus assumptes, mentre que jo em vaig posar en ruta cap a Bilbao.

Quan vaig entrar a Biscaia, poc després d’haver sortit de Vitòria, em va desconcertar el país en què m’endinsava. Gràcies a la meva llarga estada a Espanya, creia que en dominava la llengua, però aquí em resultava impossible entendre l’hostaler, la seva dona o ningú de la família. El mulater em va dir que els biscaïns pretenen que la seva llengua s’ha mantingut incorrupta des de la confusió de Babel, tot i que, si he de dir el que en penso, em va semblar que era l’essència mateixa de la confusió. Un altre dels seus deliris de grandesa (perquè en això són espanyols de cap a peus) és que ni els romans, ni els cartaginesos, ni els vàndals, ni els gots, ni els moros els han arribat a conquerir mai. Però qualsevol que hagi vist el seu país pot liquidar la qüestió dient, amb tota veritat, que ni els romans ni els cartaginesos ni cap altre poble guerrer no va considerar mai que valgués la pena conquerir aquest país tan muntanyós i estèril.

No obstant això, s’ha de reconèixer que Bilbao, encara que no sigui una ciutat gaire gran, és bonica, neta i endreçada. Aquí, igual que a Amsterdam, està prohibida l’entrada de cotxes i carruatges, i totes les mercaderies es descarreguen i es transporten amb carretons. És un port de notable importància, sobretot per al comerç del ferro i la llana. Aquí esperava trobar l’ocasió d’embarcar-me cap a Anglaterra, però les meves esperances van resultar vanes, de manera que em vaig veure obligat a dirigir-me a Baiona.

Camí d’aquesta ciutat, la primera població notable que em vaig trobar va ser Sant Sebastià, una vila netíssima i ben pavimentada, cosa insòlita a Espanya. Està envoltada per una muralla molt sòlida i té una bona ciutadella. A Sant Sebastià vaig coincidir amb dos oficials anglesos que es trobaven en la mateixa situació que jo, i a un dels quals l’havien fet presoner amb mi a Dénia. Feien cap a Baiona per embarcar-se amb rumb a Anglaterra igual que jo, de manera que vam acordar continuar plegats cap a Pasaia. La carretera que surt de Sant Sebastià té un bon paviment de pedra, i, quan ja gairebé havíem arribat al final, ens va abordar una multitud de noies. Anaven totes elles molt ben vestides, amb els cabells llargs deixats anar sobre les espatlles de manera molt pudorosa i guarnits aquí i allà amb llaços de colors variats que els voleiaven a l’esquena enduts pel vent. L’espectacle va sorprendre tant els meus companys de viatges com a mi, i encara més quan les noies van venir directament cap a nosaltres i ens van agafar les mans. Però al cap de poc ens vam desenganyar en descobrir a què havien vingut, perquè la seva competència, encara que no tan atlètica com la dels nostres remers del Tàmesi, era igual d’aferrissada, i totes volien que anéssim amb elles a la seva barca. I és que és costum des de temps immemorial que aquest pas de barca només el poden explotar i beneficiar-se’n les joves. I encara que es travessi un braç de mar força ample i de vegades molt mogut, les belles barqueres actuen amb tanta habilitat que el pas resulta molt poc perillós i, si fa bon temps, molt agradable. En resum, vam triar les barqueres que més ens van agradar, les quals, en senyal d’agraïment, ens van portar a les seves barques mentre, picant amb els rems, feien una mena de melodia que no em va resultar gens desagradable. Així va ser com ens van dur al port de Pasaia, que amb justícia es considera el millor de tot el golf de Biscaia.

No ens vam entretenir gaire estona després de desembarcar, ja que havíem decidit arribar a Hondarribia abans que es fes de nit. Però les nostres presses no ens van servir de gaire, perquè abans de ser-hi van tancar les portes, i es van mostrar tan poc comprensius i generosos que ni tota la nostra retòrica no va servir per convèncer el governador que ens les obrís, de manera que ens vam haver d’allotjar a la caseta de les barques.

L’endemà, en llevar-nos, vam veure la mar tan grossa i encrespada que vam començar a preguntar si podíem passar per algun altre lloc, i ens van contestar que, per l’illa de la Conferència, a menys d’una llegua, el pas era molt més estret i menys arriscat. Aquests bons arguments ens van decidir i vam arribar a lloc en poca estona, i ben aviat vam desembarcar a França, on vam trobar una fonda amb bon servei, cosa que feia molt que trobàvem a faltar, amb gran desconsol per part nostra.

Amb prou feines ens havíem instal·lat a la casa quan ens vam adonar que el nostre hostaler tenia el costum de rebre els clients que acabaven d’entrar amb un prolix relat de la famosa entrevista entre els reis de França i Espanya. Ho puc dir en aquest ordre perquè ja érem en territori francès, perquè els espanyols, al seu país, m’haurien corregit dient-me que posar Espanya després de França hauria estat pitjor que un error gramatical. Sigui com sigui, després de refrescar-nos, i en deferència al relat del nostre patró, vam decidir anar a visitar el cèlebre illot de què ens havia parlat, cosa que era exactament el que pretenia amb la seva narració el nostre astut hostaler.

Quan hi vam arribar, vam comprovar que era un illot de forma oval, ple de males herbes i voltat de joncs i canyes.

—Aquí —ens va dir l’hostaler (que venia amb nosaltres)—, en aquest illot es van veure en aquella ocasió els dos monarques més grans de l’univers. Van plantar una magnífica tenda al bell mig, i al centre hi van posar una gran taula oval, al voltant de la qual es va celebrar la conferència que va donar nom a l’indret. Van construir-hi dos ponts. Un, pel costat d’Espanya, feia una mica de pendent perquè baixava dels turons veïns; l’altre, pel cantó de França, que, com podeu veure, és del tot pla. Entre sons de música i trompetes, els dos reis, a un senyal acordat, van avançar alhora, el rei d’Espanya, acompanyant la seva filla, la infanta, al lloc de l’entrevista. Així que van entrar a la tenda, a banda i banda de l’illa, van llançar salves les artilleries francesa i espanyola, i els dos exèrcits van disparar també les seves armes. Llavors el rei d’Espanya va avançar pel seu costat de la taula amb la infanta, mentre el rei de França feia el mateix pel seu costat, i, en trobar-se, va rebre la infanta de mans del seu pare, perquè fos la seva reina. I en aquell moment van tornar a disparar salves d’artilleria i de fusell igual que abans. A continuació va tenir lloc una esplèndida i sumptuosa festa, acabada la qual els dos reis es van retirar als seus respectius dominis: el rei de França va portar la seva nova reina a Sant Joan Lohitzune, on es va consumar el matrimoni, mentre que el rei d’Espanya va tornar a Pasaia.

Després d’un relat tan poc harmoniós amb l’estat actual de l’indret, vam llogar cavalls (perquè aquí les mules ja no s’hi estilaven) i vam anar a Sant Joan, on vam notar la mateixa diferència en el menjar i el beure que en les nostres muntures. Això sí que són fondes, tot i que, en general, fins que vam arribar en aquesta ciutat havíem menjat molt discretament i ens havíem allotjat amb bastanta incomoditat.

A qualsevol viatger que passés per aquí i no manifestés cap desig de veure l’habitació on Lluís XIV va passar la nit de noces el tindrien per una persona de poca curiositat. Per això, quan se’m va acudir la idea, pretenent passar per un home de món, ho vaig demanar i m’ho van concedir, amb molta cortesia típicament francesa. No és que hi veiés gran cosa més que a l’illa de la Conferència, sinó tan sols el que la tradició havia convertit en un lloc notable.

Sant Joan Lohitzune es considera una de les ciutats més importants de França. Va ser a la seva catedral que Lluís XIV, d’acord amb els seus capítols matrimonials, va renunciar davant l’altar major a la corona d’Espanya, per la qual cosa tots els fruits del seu matrimoni haurien quedat desheretats si els juraments haguessin estat de compliment obligat per als prínceps. Els natius es consideren mariners experts, sobretot en la pesca de la balena. Hi ha, en aquesta ciutat, un magnífic pont de fusta amb una escala al mig per on es baixa a un preciós illot, en el qual hi ha una església i un palau que pertanyen al bisbe de Baiona. Per aquí passeja sovint la reina mare d’Espanya per distreure’s, i en aquest pont i als jardins de l’illa vaig tenir l’honor de veure-la més d’una vegada.

Com que Sant Joan és a menys de quatre llegües de Baiona, vam arribar en aquesta ciutat a l’hora de dinar, i per vint sous hi vam menjar i beure en abundància i a plaer, molt millor que enlloc d’Espanya, on per menjar molt pitjor es paga molt més.

Baiona és una ciutat amb bones defenses naturals, però les seves fortificacions han quedat molt desateses d’ençà de la construcció de la ciutadella, a l’altra banda del riu, que no tan sols domina la ciutat, sinó també el port. És una magnífica obra, bella i ferma, situada al capdamunt d’un turó, sense que li falti cap element per fer-la inexpugnable. El mariscal Boufflers en va dirigir la construcció. Prop d’allí hi ha un bonic passeig des d’on solia inspeccionar la feina dels obrers i que encara porta el seu nom. A Baiona hi ha dos ponts, tots dos de fusta, l’un sobre el riu que banya un dels costats de la ciutat, i un altre sobre el riu que divideix en dos la vila. En tots dos indrets, la marea puja amb una enorme celeritat, però, malgrat tot, els vaixells de càrrega remunten el riu i paguen per amarrar-se al pont mentre carreguen o descarreguen. Durant la meva estada, van arribar-hi quatre o cinc vaixells anglesos carregats de gra, els primers, segons em van dir, que hi havien anat a descarregar des que la guerra havia esclatat.

A l’altra banda del riu, on hi ha la ciutadella, i a molt poca distància, hi ha Pont d’Esprit, un indret on viuen majoritàriament jueus, que hi desenvolupen una gran activitat comercial i diuen que són molt rics, encara que, igual que a tot arreu, gens escrupolosos. Aquí és on viu la reina mare d’Espanya des que la gelosia del rei actual la va expulsar de Madrid. Felip tenia por de les seves intrigues com a tia del seu rival Carles (avui emperador), i per això, en dir-li que triés un lloc on retirar-se, la reina mare va optar per aquesta ciutat, amb gran profit d’aquesta i aparentment també a satisfacció de la reina. No és una dama menuda, i viu amb l’esplendidesa que li escau i amb les atencions degudes a una persona de la seva altíssima categoria: cada vegada que surt a prendre la fresca, els canons de la ciutadella la saluden quan creua el pont. I el cert és que tota la comarca és extremament agradable i abundant en tota mena de provisions, sobretot pel que fa a les aus, mentre que els pernils de Baiona són de fama proverbial a tot França.

Ens vam estar gairebé cinc mesos a l’espera dels transports que havien de venir d’Anglaterra, sense gaires més distraccions que les habituals entre els qui estan de pas. No hi havia una gran varietat d’excursions possibles, i tampoc no era lògic que unes persones que havien passat molt de temps en un país estranger i que desitjaven de tot cor tornar al seu procuressin fer noves amistats. Però a Baiona em va passar una cosa que va estar més a prop de costar-me la vida que tot el que m’havia sobrevingut en batalles o setges.

Tornava al meu hostal una nit quan vaig tenir la desgràcia de trobar-me un oficial que volia que l’acompanyés a bord d’un vaixell anglès a beure una ampolla de la nostra cervesa. Em va dir que l’hi havien convidat sovint, «i em penso que el nostre compatriota s’ho prendrà com un menyspreu», va continuar, «si li segueixo donant allargues». La cervesa anglesa era una beguda molt poc habitual, i el vaixell no era gaire lluny del meu allotjament, o sigui que, sense necessitat d’arguments més convincents, hi vaig accedir. Quan vam arribar al pont on estava amarrat el vaixell a bord del qual havíem de pujar, ens vam trobar una passarel·la que recolzava en la nau i una corda per agafar-s’hi com a mesura de seguretat. Era fosc com la gola del llop, i jo havia pres la precaució de llogar un home que ens il·luminés amb una llanterna per evitar accidents. L’home de la llanterna va passar primer, i el meu amic oficial, amb la seva abundant cortesia, va voler que jo fos el següent. Però amb prou feines havia posat un peu a la passarel·la quan aquesta i la corda van cedir, i el meu guia i jo vam caure plegats a l’aigua.

La marea era molt forta, però com que vaig tocar fons amb els peus en caure, em vaig poder recuperar una mica i aferrar-me a una boia que estava lligada damunt l’àncora d’un dels vaixells amarrats. M’hi vaig agafar ben fort fins que la marea ascendent, que cada vegada era més forta, em va fer perdre l’equilibri. Això va permetre que el pobre home que ens portava la llanterna m’engrapés la cama amb tanta força com jo la boia. Feia estona que estàvem així d’amorosament fondejats, lluitant amb la força de la marea, que, per sort, no va aconseguir que em deixés anar de la boia (perquè, si ho hagués fet, hauríem anat a parar sota el buc dels vaixells amarrats en fila), quan alguns dels qui ens havien vist caure des del pont ens van portar auxili en forma de cordes i llums, sobretot el meu amic oficial, que havia estat no tan sols espectador, sinó partícip de la nostra desgràcia, encara que al final la seva intervenció en el nostre rescat fos ben minsa.

Així que vaig palpar una corda, em vaig deixar anar de la boia, però el pobre desgraciat que se m’arrapava no em volia deixar anar la cama de cap de les maneres, i com que així era pràcticament impossible que ens hissessin al pont perquè almenys algun dels dos se salvés, ens hauríem negat si no hagués estat perquè els crits d’alarma havien fet que una o dues barques sortissin a auxiliar-nos, i vam pujar-hi a bord.

Em van portar amb la màxima rapidesa a una casa veïna, on van encendre de seguida un bon foc i a on va acudir al cap de poc el nostre amfitrió, que era el capità de la nau, molt amoïnat i retraient-nos que no haguéssim alertat els del vaixell abans d’intentar pujar-hi. Perquè, ens va dir, la nit anterior «ens van pujar a robar al vaixell, i la passarel·la i la corda eren una trampa per si els lladres hi tornaven», i no s’havien imaginat que persones honrades haurien volgut abordar-los sense preguntar. Com els savis d’aquest món, vaig reflexionar sobre les precaucions que adoptaria perquè no es repetís un accident que no em tornaria a passar mai més, i a treure lliçons d’un succés que no tenia cap mena d’ensenyament moral.

Un dia més tard, en part per obligació i en part per curiositat, vaig anar a veure la seca de Baiona. I vaig fer notar a un dels oficials que hi havia una diferència d’encuny en les seves monedes d’una corona, ja que en unes hi havia la figura d’una vaca, i en les altres, res.

—Senyor —em va respondre l’oficial—, la seva observació és correcta. Les que tenen una vaca no estan encunyades aquí, sinó a Pau, la capital de Navarra, que també té el privilegi d’encunyar moneda. Diu la tradició —va prosseguir— que el motiu d’aquesta diferència d’encuny és el següent: un rei de Navarra (quan encara era un regne diferent del de França), en mirar per la finestra del seu palau, va veure que un lleó que s’havia escapat del zoo reial atacava una vaca amb un vedell al costat. El lleó volia posar les seves urpes sobre el vedell, però la vaca va defensar amb tant de coratge la seva criatura que el lleó, al final, cansat i adolorit, es va retirar i li va cedir el camp de batalla, en companyia del seu vedell. Des d’aleshores —va concloure l’oficial—, per ordre d’aquell rei, la vaca apareix a l’anvers de totes les monedes que encunyen.

No sabria dir si la persona que em va explicar la història en sabia veure la moralitat ni tampoc si era certa, però a mi em va semblar que no era més que una faula per conservar el record de com s’havia salvat el jove Enric IV, rei de Navarra, de la massacre eternament ignominiosa de protestants a París la nit de Sant Bartomeu. Molts historiadors, inclosos els francesos, estan d’acord que els malèvols plans del duc de Guisa apuntaven a aquest gran príncep, que tothom sabia que era el legítim hereu del tron. Però com que també sabien que era el que anomenaven un hugonot, van revestir fàcilment la brutalitat i la injustícia amb el mantell de la religió, i la bondat de la santa mare Església, amb el vel de l’ambició, de manera suficient per suspendre les lleis divines i humanes. Alguns d’aquests historiadors han donat per cert que els conspiradors que buscaven el jove rei van entrar a les mateixes estances de la seva mare, la reina, que, alarmada pel repic de campanes i pels crits d’«Assassins!», es va asseure en una butaca i va amagar sota les seves faldilles el seu fill, el jove rei, fins que els conspiradors van ser fora. La reina va trobar l’ocasió per dur-lo a lloc segur i salvar-lo d’aquells assassins sanguinaris i de les seves urpes de lleó. Això no és més que una teoria que vaig elaborar en aquell moment, però em sembla que té tantes probabilitats de ser certa que ara no veig cap raó per descartar-la. I demanar més informació a l’oficial de la seca hauria estat sacrificar la meva discreció per satisfer la meva curiositat.

Durant la meva estada a Baiona, va venir la princesa dels Ursins, acompanyada per alguns guàrdies del rei d’Espanya. Havia estat prenent les aigües d’algun famós balneari de la zona, el nom del qual ja no recordo, i la reina mare d’Espanya la va rebre amb tota mena d’atencions, i el mariscal de Montreuil no va voler ser menys en el seu tracte amb la gran dama, que en aquella època era la favorita de la cort espanyola. Però, com ja he explicat, poc després la faria caure en desgràcia de la manera més vil una persona a qui ella havia afavorit.

Baiona es considera la tercera ciutat en importància comercial de tot França. Va estar durant molt de temps en mans dels anglesos, com hauria pogut demostrar visiblement la catedral si els historiadors no ho haguessin dit, ja que segueix el model de les catedrals angleses, que és molt diferent de la manera de construir de França.

Pamplona és la capital de la Navarra espanyola, i se suposa que la va fundar Pompeu. Està situada en una vall molt agradable, envoltada per muntanyes. Aquesta ciutat, per bé o per mal, va donar peu a la fundació de l’orde dels jesuïtes, perquè durant el setge de la plaça, en què Ignasi de Loiola participava com a soldat ras, va rebre un tret a la cuixa que el va deixar inútil per a l’ofici de les armes, de manera que es va posar a rumiar i, com que era una persona intel·ligent, es va inventar l’orde dels jesuïtes, que tants maldecaps ha causat al món des d’aleshores.

A Sant Esteve de Llitera, prop de Lleida, hi va haver una batalla entre anglesos i espanyols en què al tinent general Cunningham, després de lluitar amb valentia al capdavant dels seus homes, li va sobrevenir la mort, que va ser molt sentida. Era un cavaller amb una gran hisenda, però la va deixar per servir el seu país: «Dulce est pro patria mori», «És dolç morir per la pàtria».

A un parell de llegües de Vitòria hi ha una ermita molt agradable dalt d’un turó, amb un rierol que corre al peu i una esglesiola a la vora, on vaig veure una estàtua gegant de sant Cristòfor amb el Crist a collibè. Vaig demanar a l’ermità, que era allí pregant, per què l’estàtua del sant era tan enorme (encara que jo ja ho sabia), i l’ermità em va respondre molt amablement que el nom de Cristòfor ve de Christo ferendo, «portant el Crist», perquè quan Jesús era petit, va voler creuar un riu, i sant Cristòfor se’l va posar a collibè per portar-lo, i a mesura que l’aigua es feia cada vegada més fonda, ell es tornava cada vegada més alt.





Al final vam rebre la notícia que el vaixell de guerra Gloucester, amb dues naus de transport auxiliars, havia arribat al port de Pasaia per traslladar a Anglaterra tota la resta de presoners de guerra. Així, doncs, es van posar en marxa l’endemà i van embarcar, però jo, que havia acordat amb el capità d’un mercant que duia vi a Amsterdam que em desembarcaria a Dover, em vaig quedar a l’espera del vaixell, mentre la nau esperava, al seu torn, un vent favorable.

Al cap de tres o quatre dies es va aixecar un bon vent, que el capità va aprofitar com calia, i vam salpar de port per endinsar-nos al golf de Biscaia, de fama proverbial entre els mariners per l’agitació de les seves aigües. Però, en penetrar-hi, no ens va semblar gens agitat, sinó llis com una bassa d’oli. Semblava la cara d’una dama en la flor de l’edat, sense cap mena d’arruga. No havíem navegat ni tres llegües quan se’ns va oferir a la vista un peix prodigiós. Calculant pel cap baix, devia fer vint iardes de llarg i es divertia a la superfície del mar, traient bona part del cos fora de l’aigua. Els mariners, així que el van veure, van declarar a l’uníson que allò era un senyal segur que s’acostava una tempesta. Però la nostra nau va mantenir el rumb empès per un vent favorable, fins que ja havíem travessat la meitat del golf, quan, de sobte, es va produir una transformació que m’esgarrifa només de recordar-la. Aquell mar que abans semblava que ens somreia amb cara amical, en un instant va canviar el seu aspecte pel d’un enemic declarat, i les arrugues que en solcaven ara la superfície, senyal inequívoc de la seva ira, ens amenaçaven amb el perill d’una mort segura. Les onades enfurides eren altes com muntanyes i fuetejaven el vaixell per totes bandes, de popa a proa. Quines sacsejades del vent competint amb les ones! Quines caigudes per precipicis d’aigua fins a terrorífics abismes del mateix element canviant! Encara que aquests semblaven acollir-nos per refugiar-nos de la ràbia dels primers, ens els imaginàvem com simples mortalles preparades per embolicar-nos així que hi caiguéssim. Però no sé per què parlo d’imaginar, perquè la meva imaginació estava del tot adormida. I tanmateix, els fills del temporal, els mariners, feien servir la seva a tot drap, perquè, en veure l’ímpetu del vent i del mar, van amarrar el timó de la nau perquè seguís el seu curs a la deriva ja que ells no aconseguien dominar-la. Així vam passar la major part d’aquella espantosa nit, empesos a la mercè del vent i les ones, amb les veles del tot arriades sobre coberta. Si Ovidi, al mar Negre, que és molt més petit, es planyia que podia veure les onades «a punt de tocar les estrelles més altes», en aquest escenari terrible i en un mar molt més perillós (amb la negror absoluta de la nit per acabar de completar el catàleg de les nostres desgràcies), quines paraules en vers o en prosa haurien pogut descriure els nostres sentiments o esperances? Ai las! La nostra única esperança era que es tornés a fer de dia, com va acabar passant. Però, per molt que trigués a arribar el dia, quan ho va fer, encara ens va semblar que havia arribat massa d’hora, perquè amb ell no ens portava sinó un nou anunci de la nostra mort imminent: la nostra nau es dirigia a tota velocitat contra els esculls de la costa de Capbreton, entre Bordeus i Baiona, i això ens va inundar de pensaments més sinistres que els anteriors, perquè aquells eren cosa del passat, mentre que aquests es presentaven com una cosa segura. A més, per acabar-ho d’adobar, la marea ens arrossegava amb rapidesa cap a la nostra destrucció aparent. Tant és així que un dels nostres mariners, a qui la seva veterania havia fet més conscient del perill que corríem, es disposava a salvar-se lligant-se al pal major abans que arribés el moment fatídic. Prosseguia la seva lúgubre tasca, perduda tota esperança que la nostra sort fes un tomb, quan, de sobte, va cridar amb totes les seves forces: «Una punta, una punta de vent!». A mi, que de vent ja n’havia tingut prou i de sobres, em va semblar com la trompeta del Judici Final, però a la resta de tripulants, que eren més espavilats, els va sonar molt millor. Amb tota l’energia i agilitat van deixar de banda les seves pregàries o la seva desesperació i, amb una rapidesa inimaginable, van deslligar el timó i van hissar totes les veles. De ben segur que, en un sol minut, no s’ha vist mai un contrast tan radical. Els mariners més hàbils es van animar davant d’aquest feliç presagi de salvació. I tot va anar d’acord amb el que esperaven: aquella divina punta de vent ens va rescatar de les dents dels esculls, que ja es disposaven a devorar-nos, ens va arrossegar cap a les aigües molt més acollidores del mar obert i va fer que tots els qui érem a bord foragitéssim els mals pensaments tan lluny com vèiem que havia quedat el perill.

Vam intentar arribar al port de Pasaia, però el vaixell no responia al timó, i per això ens vam conformar a deixar-nos portar pel vent fins al port de Sant Joan Lohitzune, on vam arribar sense grans dificultats, i amb plena satisfacció de tothom, tripulants i passatgers, hi vam ancorar després d’una tempesta terrible (i en això tots els mariners hi van estar d’acord) i la més perillosa de què havien aconseguit fugir mai.

A Sant Joan em vaig adonar que els mariners envoltaven amb barrils els cables de l’àncora. En preguntar per què ho feien, em van respondre que havien comprovat per experiència que les roques del fons eren tan afilades que tallarien els cables si no els protegien així. Van haver de portar el nostre vaixell a dic sec per reparar-lo, i mentrestant em vaig quedar a la ciutat, on no va passar res d’important o que valgui la pena explicar.

Perdó pel que acabo de dir: qualsevol moviment d’un príncep és digne d’atenció i, per tant, d’explicació. Mentre el vaixell era al dic sec, vaig anar a passejar una tarda pel pont que tenia a la vora l’illot de què ja us he parlat, en companyia d’un gosset espanyol. Vaig veure aleshores a l’altra banda del pont una dama a qui acompanyaven tres o quatre cavallers. Vaig continuar com si res, i ells també, però en acostar-se a mi, vaig veure que em superaven no tan sols en nombre de persones, sinó també de gossos. I aviat vaig comprovar amb gran disgust que els seus gossos, pel seu mal caràcter i ferocitat, eren de raça, quan, sense previ avís ni declaració de guerra, es van abraonar sobre el meu pobre gosset segons els seus primitius costums, sense cap mena de contemplacions pel que fa a grandària, interès o nombre. Però la bona senyora que, com és privilegi del seu sexe, havíem de considerar com a jutgessa suprema en matèria de desigualtats, va venir corrents, demostrant una condescendència i una bondat superlatives, a rescatar el meu pobre gosset dels seus maltractadors; i, amb noble llenguatge, va renyar els seus gossos per la seva falta de cortesia amb els desconeguts. Els gossos, tot i la seva fúria, van obeir la dama amb una profunda submissió que no em va estranyar quan em van dir que qui els havia renyat no era altra que la reina mare d’Espanya.

Un cop reparat el nostre vaixell i a punt per salpar, vam sortir del port de Sant Joan Lohitzune, i vam tenir una travessia molt millor, amb la tempesta anterior que encara em ballava pel cap. Passats deu dies, vam arribar a Dover, on vaig desembarcar el 31 de març de 1713. No havia vist ni trepitjat terra anglesa des del començament de maig del 1705.





Vaig agafar una diligència directa cap a Londres, on, quan vaig arribar, em va semblar que m’havien portat a un país més estrany que qualsevol dels territoris per on havia lluitat i vagat. No vull dir que fos estrany en comparació amb els altres, sinó pel que fa a ell mateix. L’havia abandonat en un estat aparent d’harmonia absoluta: les fatídiques distincions entre whigs i tories es consideraven una simple qüestió de noms i no tenien conseqüències pitjors ni més perilloses que una abella sense fibló. La concertació nacional era vigorosa, i les prodigioses victòries dels exèrcits de la reina havien apagat qualsevol murmuració. Però ara, en tornar, vaig veure que estaven absolutament enemistats i tan difícils de posar d’acord com dos angles oposats. Els uns denigraven i els altres enaltien la pau d’una manera que el temps ha demostrat que estava equivocada, i que, per tant, cap dels dos bàndols no tenia raó en les seves apreciacions, per més que els seus prejudicis els enfrontessin. Però jo crec que els whigs i els tories són l’antítesi més absoluta de la natura, però igual que amb la resta d’antítesis, encara que ja sóc vell, visc amb l’esperança de veure, abans de morir, que aquests aparents contraris es reconcilien i s’uneixen amb un sol objectiu segur: el bé públic.





Mentre era a Madrid, vaig visitar repetidament el meu vell conegut, el general Mahoni. Recordo que em va dir que, quan el comte de Peterborough i ell s’havien entrevistat a Morvedre, sa senyoria havia fet servir tota mena d’arguments per convèncer-lo que deixés de servir els espanyols. Mahoni havia al·legat diverses excuses, sobretot que ningú de la seva religió no podria servir en l’exèrcit anglès. Milord va replicar que ell s’encarregaria que es fes una excepció en el seu cas per una llei del Parlament. El vaig sentir parlar sempre amb molt de respecte de sa senyoria, i el va sorprendre i estranyar moltíssim que, després de tantes glorioses victòries, l’haguessin rellevat.

També va tenir la gentilesa d’informar-me que a la batalla de Saragossa va tenir la sort de posar en fuga una part de la nostra cavalleria, a la qual va perseguir durant bastant de temps. Però, en tornar, va veure l’exèrcit espanyol sumit en la confusió, de manera que es va llançar a l’assalt de la nostra bateria de canons, amb gran mortaldat de canoners i auxiliars d’artilleria. Llavors em va preguntar qui era el seu comandant en cap i li vaig respondre que el coronel Bourguard, un veritable expert en artilleria. D’això, el general em va dir que no me’n podia dir res, però del que sí que em donava fe era de l’extraordinari coratge amb què es va portar el coronel, i de com va defensar la bateria fins al final, per la qual cosa va rebre diverses ferides: es mereixia el seu càrrec. Un cavaller que vam fer presoner a Guadalajara em va dir que havia vist el rei Felip travessant la ciutat amb l’única companyia d’un dels seus guàrdies.

Saragossa, o Cæsar Augusta, està situada a la riba de l’Ebre, i és la capital d’Aragó. És una ciutat molt antiga, i conté catorze grans esglésies i dotze convents. L’església de la Verge del Pilar rep la visita de pelegrins de tots els països. Va ser colònia romana.

Tibi laus, tibi honor, tibi sit gloria, O gloriosa Trinitas, quia tu dedisti mihi hanc opportunitatem, omnes has res gestos recordandi. Nomen tuum sit benedictum, per sæcula sæculorum. Amen.

«Oh, gloriosa Trinitat, que m’has donat l’ocasió de recordar tots aquests fets, a tu et pertoquen la lloança, l’honor i la glòria. Beneït sigui el teu nom, pels segles dels segles. Amén».



FINIS





ANNEXOS





1. Context històric de les Memòries de George Carleton


Anglaterra en la guerra francoholandesa (1672-1678)

Carles II, que ja era rei d’Escòcia, havia assumit el tron anglès el 1660, conscient que el seu pare, Carles I, l’havia perdut el 1649 (va ser decapitat després d’una guerra civil), en part pel seu origen escocès i per les simpaties pel catolicisme i l’absolutisme. Així que el nou rei va intentar mantenir una política moderada en l’àmbit intern, tot i ser catòlic clandestinament. Per contra, en l’àmbit internacional es va arrenglerar amb Lluís XIV de França, que buscava l’hegemonia continental a costa de la Monarquia Hispànica i de les Províncies Unides (l’actual Holanda), fins que el Parlament britànic el va forçar a canviar d’aliances el 1674 (tractat de Westminster). La raó, a més de la religiosa, era frenar l’expansionisme francès. Fins el 1678, els Països Baixos i l’Atlàntic van seguir sent l’escenari d’una guerra entre França i Holanda, que tenia el suport de la Monarquia Hispànica i l’imperi Austríac. S’acabà amb la pau de Nimega (1678).

Problemes successoris al tron anglès (1678-1688)

En l’àmbit anglès, els whigs es van oposar a la política de Carles II, però ningú no volia una nova guerra civil. Per això van acceptar la successió de Jaume II, germà del rei, tot i haver-se convertit al catolicisme. Tenia fama de ser un militar valent i un bon patriota, i com que va ser coronat el 1685 amb cinquanta-dos anys d’edat i la seva filla Maria, la successora, era protestant i estava casada amb l’holandès Guillem d’Orange, ja els anava bé: esperaven, amb resignació, un regnat curt. Però quan el rei va tenir un fill de la seva segona dona, catòlica com ell, el 1688, una bona part de la classe dirigent anglesa va recórrer a Guillem d’Orange per tal que defensés la religió protestant i les llibertats angleses. És la coneguda com a Gloriosa Revolució del 1688, que va expulsar els Stuart i va proclamar reis Maria i Guillem III.

De la Gloriosa Revolució al tractat de Rijswijk (1688-1697)

Malgrat això, els Stuart, refugiats a França, mantenien la fidelitat d’amplis sectors d’Escòcia, que es van alçar a favor de Jaume II el 1689 —i que expliquen que George Carleton participés en les campanyes militars de les terres altes d’Escòcia (les Highlanders) que es refereixen en el llibre. Posteriorment, Carleton participà en la Guerra dels Nou Anys: conflicte que tingué com a escenari Europa i Amèrica, en què la Lliga d’Augsburg (formada per l’imperi Romanogermànic, Portugal, les Espanyes i els Països Baixos, entre d’altres) provava d’evitar els intents d’expansió de França. Per a Catalunya va suposar l’ocupació de Barcelona, a més d’altres poblacions, l’any 1697. Tot i que finalment s’aconseguí frenar les embranzides de Lluís XIV, la principal víctima de la guerra fou la monarquia de Carles II d’Espanya, incapaç de defensar-se per si sola. Aquesta debilitat és la que induí a fer els tractats de partició entre Lluís XIV, l’emperador Leopold i Guillem d’Orange per tal d’avançar-se a la més que probable mort del monarca castellà sense descendència (a grans trets això fou el tractat de Rijswijk).





2. Fets i confusions de Defoe sobre la Guerra de Successió


De l’arribada a Lisboa als setges de Barcelona (1705-1706)

És una mica sorprenent que, de vegades, Daniel Defoe sigui tan imprecís amb les dates. El 20 de juny de 1705, el general Peterborough va arribar a Lisboa, on també s’estava l’arxiduc Carles. En aquell moment, els aliats que donaven suport al candidat austríac estaven discutint el millor punt per introduir Carles als regnes espanyols. Malgrat que la posició d’anglesos i castellans era fer-ho per Andalusia, aprofitant la possessió de Gibraltar, es va imposar l’opinió de Jordi de Hessen-Darmstadt, que coneixia bé Catalunya i era partidari de fer-ho per Barcelona. Defoe és força fidel en aquest punt, sobre les reticències a aventurar-se en el setge de la Ciutat Comtal, igual que en l’episodi de l’ocupació de Montjuïc, tot i que exagera el paper dels anglesos en la seva presa. I ho fa en la mateixa mesura que menysté el paper de Jordi de Hessen i dels miquelets i voluntaris catalans, que van ser un ajut apreciable en la presa de la ciutat quan després de la mort de Darmstadt els anglesos volien retirar-se.

De tota manera, Peterborough no va ser el brillant general que Defoe dibuixa. La campanya valenciana està totalment deformada. L’avenç triomfal que l’autor atribueix a l’astúcia del general anglès té altres causes: la descomposició del règim borbònic al País Valencià, les activitats del general Basset, el canvi de bàndol del coronel català Rafael Nebot al desembre del 1705, i l’ocupació que els dos militars austriacistes van fer de la capital el 16 de desembre de 1705.

D’altra banda, bona part dels mèrits del manteniment de Sant Mateu i l’ocupació de certes poblacions cal atribuir-les més al també anglès coronel Jones que no pas a Peterborough. Possiblement Defoe va obtenir la major part de la seva informació d’una publicació del 1708 editada a Amsterdam per John Freind: Relation de ce qui s’est passé en Espagne sous la conduite de mylord Comte de Peterborough sur tout depuis la levée du siége de Barcelone en 1706, avec une relation de la campagne de Valence.

Pel que fa l’estada de Peterborough a València, Defoe ens n’ofereix una versió força edulcorada; en realitat, va ser molt tempestuosa: per motius religiosos, els anglesos van ser mirats sempre amb suspicàcies, fins i tot pels austriacistes. A més, entre el noble anglès i Basset va néixer una antipatia profunda que va arribar a transcendir als borbònics i que acabà el 1706 amb la detenció de Basset.

Pel que fa al setge de Barcelona del 1706, el general anglès era partidari de retardar l’arribada de la flota. Si l’almirall Leake, que manava l’estol, li hagués fet cas, Barcelona potser hauria caigut. És cert, però, que Peterborough era partidari d’afermar el domini sobre el País Valencià abans d’intentar l’empresa de Madrid. El que Defoe no explica és el seguit d’ordres i contraordres que, durant mesos, van sembrar el dubte entre els aliats, dubtosos de si era preferible anar al País Valencià o a l’Aragó; la posició del govern anglès va ser provar la via aragonesa per poder sumar el regne a la causa de l’arxiduc. Les divergències de Peterborough sobre l’estratègia a seguir van fer que Carles dubtés de la seva fidelitat —durant l’estada del general a València el va fer espiar—; això va forçar la seva sortida del país al març del 1707. Per tant, aquesta part del relat de Carleton l’hem d’entendre com una forma d’homenatge a algú que, un cop va tornar a Anglaterra, es va posicionar amb els tories en favor del final de la guerra i que, a més, tenia prou prestigi personal com per guanyar-se l’amistat de persones com Voltaire, Locke o Swift.

De la batalla d’Almansa als setges de Dénia (1707-1708)

El relat que fa Defoe de la batalla d’Almansa és essencialment correcte. Crida l’atenció, això sí, que, ocupat a ignorar la participació militar de qualsevol que no fos anglès, no esmenti que el gruix de l’exèrcit aliat era format per portuguesos malgrat que el comandament era anglès i que la desfeta de les tropes lusitanes va ser una de les causes principals de la derrota final.

Ara bé, per què Defoe situa Carleton en la defensa d’Alacant? La ciutat havia estat ocupada i saquejada a consciència pels anglesos. Durant tot el 1706, el govern anglès va estar molt interessat a convertir la ciutat en un port franc. Des del final del segle XVII havia esdevingut un punt clau en el comerç anglès i holandès amb la península, a més de tenir una posició estratègica privilegiada. Per tant, la ciutat era coneguda en els àmbits econòmics i polítics londinencs, cosa que devia animar Defoe a convertir-la en escenari de la seva obra.

Pel que fa a la descripció dels dos setges de Dénia, Defoe introdueix una confusió en les dates difícil d’explicar. Carleton refereix que viatjà a Barcelona en el moment del setge de Lleida, que va ser entre setembre i novembre del 1707 abans d’anar a Dénia. Però resulta que el primer setge de Dénia és anterior! Concretament del mes de juny. Igualment, en fer esment del segon setge, diu que havien passat set o vuit mesos, quan en realitat el segon setge va ser un any i quatre mesos més tard. Error de l’autor o de les seves informacions? El relat sobre els setges és força exacte, si no fos perquè diu que no recorda el nom del governador espanyol de la ciutat, que era Diego Rejón de Silva. En això, al marge d’eclipsar totalment qualsevol aportació militar que no fos anglesa, és coherent amb les bones descripcions que fa dels esdeveniments bèl·lics, com, per exemple, en l’explicació que fa de la mina que va volar el castell d’Alacant o el relat que fa de la segona estada de Carles a Madrid i les derrotes de Villaviciosa i Brihuega, tot i que la narració dels fets històrics durant el captiveri de Carleton és molt indirecta i poc detallada.





3. Cronologia de les Memòries de George Carleton



(S’han normalitzat totes les dates d’acord amb el calendari gregorià, que Defoe no utilitza).

7 de juny de 1672. Batalla de Solebay.

11 d’agost de 1674. Batalla de Seneffe.

14-15 d’agost de 1678. Batalla de Saint-Denis.

17 de setembre de 1678. Pau de Nimega.

1684. Invasió de Luxemburg.

Maig-juny del 1685. Rebel·lió de Monmouth.

Octubre-desembre del 1688. Guillem d’Orange i Maria, reis d’Anglaterra.

1689-1692. Primer alçament jacobita a Escòcia (campanya contra les Highlanders).

29 de maig de 1692. Batalla naval de La Hougue.

3 d’agost de 1692. Batalla de Steinkerque.

Juliol-setembre del 1695. Setge de Namur.

20 de setembre del 1697. Pau de Rijswijk.

13 d’octubre de 1698. Tractat de Partició de la Monarquia Hispànica.

8 de març de 1702. Mort de Guillem III.

20 de juny de 1705. Arribada de Carleton a Lisboa.

28 de juliol de 1705. Sortida de la flota aliada de Lisboa camí de Barcelona amb l’arxiduc Carles.

10 d’agost de 1705. Ancoratge de la flota a Altea.

22 d’agost de 1705. Arribada a la vista de Barcelona.

24 d’agost de 1705. Desembarcament aliat.

14 de setembre de 1705. Atac aliat al castell de Montjuïc.

17 de setembre de 1705. Rendició de Montjuïc.

9 d’octubre de 1705. Ocupació aliada de Barcelona.

7 de novembre de 1705. Entrada oficial de l’arxiduc Carles.

16 de desembre de 1705. Basset i Nebot entren a València en nom de Carles III.

9 de gener de 1706. El comte de las Torres aixeca el setge sobre Sant Mateu davant l’arribada de Peterborough.

2 de febrer de 1706. Mahoni capitula i lliura Sagunt a Peterborough.

4 de febrer. Peterborough entra a València.

3 d’abril-12 de maig de 1706. Setge borbònic de Barcelona.

4 de juny de 1706. Peterborough torna a València amb 3.000 soldats.

23 de juny de 1706. L’arxiduc surt de Barcelona camí de València.

25 de juny de 1706. Galway, general de l’exèrcit anglès, ocupa Madrid.

1 de juliol de 1706. L’exèrcit aliat, dirigit per Windham amb Juan de Ahumada i Rafael Nebot, ocupa Requena.

15 de juliol de 1706. L’arxiduc arriba a Saragossa després de canviar d’opinió.

6 d’agost de 1706. Peterborough es reuneix amb Galway a Guadalajara.

10 d’agost de 1706. Windham ocupa Cuenca.

7 de setembre de 1706. Mahoni es rendeix al castell d’Alacant, amb la ciutat ja ocupada pels anglesos des del 8 d’agost.

19 de novembre de 1706. Berwick ocupa Cartagena i, també, Elx i Oriola.

Març del 1707. Peterborough ha de marxar de la Península per respondre de les acusacions que se li fan a Anglaterra d’abús d’autoritat i incompetència.

25 d’abril de 1707. Batalla d’Almansa. Derrota de l’exèrcit aliat.

11 de setembre-12 de novembre de 1707. Setge borbònic de Lleida. [Es tracta de la referència al viatge de Carleton a Tarragona i Barcelona.]

Juny-juliol del 1707. Primer setge de Dénia.

7-17 de novembre de 1708. Segon setge de Dénia i ocupació de la plaça. [Carleton és fet presoner.]

3 de desembre de 1708. Alacant és ocupada per les tropes de Felip V.

27 de juliol de 1710. Batalla d’Almenar.

20 d’agost de 1710. Batalla de Saragossa.

28 de setembre de 1710. L’arxiduc torna a entrar a Madrid.

9 de novembre de 1710. Evacuació de Madrid de les forces austriacistes.

8 de desembre de 1710. Batalla de Brihuega.

10 de desembre de 1710. Batalla de Villaviciosa.

Novembre del 1711. Formalització de les converses entre els Borbó i Anglaterra per a les negociacions de pau definitives que havien de començar a Utrecht al gener del 1712. [Es tracta de les converses que Carleton anomena, erròniament, tractat de pau.]

Març del 1713. Carleton torna a Anglaterra.

11 d’abril de 1713. Signatura del tractat d’Utrecht.





4. Biografies de personatges reals


Ramos. Joan Baptista Basset Ramos (1654 - 1728). Militar austriacista que va encapçalar la revolta contra Felip V al regne de València. Va participar en la presa de Madrid el 1704 i després de nombroses accions es convertí en el cap dels maulets. Tot i que fou empresonat pel mateix arxiduc Carles, després de la batalla d’Almansa fou alliberat i seguí lluitant fins a caure l’11 de setembre de 1714 a Barcelona. Morí a Segòvia, pobre i en situació de llibertat «condicional».

Jordi de Hessen-Darmstadt (1669 - 1705). Militar alemany que participà en la defensa de Barcelona en el setge del 1697, fet que li valgué ser nomenat lloctinent de Catalunya. Durant la Guerra de Successió, organitzà els Vigatans, promogué la causa de l’arxiduc i va dirigir l’atac angloneerlandès que va prendre Gibraltar el 1704 (i en fou nomenat governador). S’embarcà amb lord Peterborough per alliberar Catalunya i morí en la presa de Montjuïc —tot i que no de la manera quasi còmica com ho relata Defoe.

Mr. Crow. Mitford Crowe (1669 - 1719). Polític i diplomàtic britànic. La reina Anna l’envià com a agent a Catalunya per tal de convèncer els catalans de defensar la causa de l’arxiduc Carles i d’aixecar-se contra els Borbó. Va negociar el pacte de Gènova (1705) amb els Vigatans.

Comte de Stanhope. James Stanhope (1673 - 1721). Militar i polític britànic. Va comandar els exèrcits anglesos el 1707 i va conquerir Menorca l’any següent. El 1710 va propiciar l’entrada a Madrid, però acte seguit va ser derrotat a la batalla de Brihuega i fet presoner durant un any. Després de la retirada dels anglesos, va dedicar-se a la política, va obtenir un escó a la Cambra dels Comuns i es va convertir en líder dels whigs. Al setembre del 1714 fou nomenat secretari d’Estat i, successivament, ministre d’Afers Exteriors i de Finances. El 1718 va ser nomenat comte.

Mr. Methuen. Sir Paul Methuen (1672 - 1757). Diplomàtic i polític anglès. Va negociar el tractat de Lisboa (1703), pel qual Portugal passava al bàndol dels aliats. Més endavant va ser parlamentari, secretari d’Estat i ambaixador a Espanya i el Marroc.

Governador Velasco. Franisco Antonio Fernández de Velasco y Tovar (1646? - 1706). Fou virrei de Catalunya en dos períodes: els anys 1696-97, i entre el 1703 i el 1705. Pot considerar-se, en bona mesura, responsable del descontentament dels catalans amb Felip V, a qui havien demanat que el destituís. Molts barcelonins l’odiaven per la seva nul·la actuació a l’hora de defensar la ciutat en el setge del 1697. Va haver de capitular en el setge de la ciutat l’any 1705, i va participar en el setge fallit de l’any següent.

Mariscal de Thesse. René de Froulay de Tessé (1648 - 1725). Militar i aristòcrata francès, comandant en cap de l’exèrcit borbònic a la península Ibèrica des del 1704. Va ser destituït dos anys després, a causa de la derrota en el setge de Barcelona del 1706. Més endavant va ser ambaixador francès a Roma i a Espanya —on va persuadir Felip V de tornar al tron després de la mort de Lluís I.

Lord Galway. Henri de Massue (1648 - 1720). Militar francès, fill del primer marquès de Ruvigny, descendent d’una família d’hugonots. Malgrat haver fet una carrera militar brillant, quan va revocar-se l’edicte de Nantes (que permetia la llibertat de culte) el 1684, va haver d’exiliar-se a Anglaterra. Allí va defensar la causa del rei Guillem III, fou nomenat vescomte de Galway i va entrar a la Guerra de Successió. Primer va dirigir les forces aliades a Portugal i, més endavant, va convertir-se en el general en cap de l’exèrcit que va caure derrotat a Almansa.

General Windham (1674? - 1730). Va ser coronel a la baralla de Blenheim (1704), a les ordres de John Churchill, abans de ser traslladat a la península Ibèrica amb els exèrcits aliats.

Mahoni. Daniel O’Mahony (? - 1714). Militar d’origen irlandès, catòlic i jacobita. Es va exiliar amb Jaume II a França i va entrar al servei del rei francès fins a assolir el grau de brigadier. Va ser enviat a Espanya al capdavant d’un regiment de dragons que portava el seu nom. Va participar en totes les batalles importants de la Guerra de Successió, on va lluitar fins el 1711 i va morir a Ocaña.

Marqués de las Minas. António Luís de Sousa (1644 - 1721). Noble i militar portuguès, capità general i governador del Brasil. Va ocupar Badajoz el 1704 i va prendre Madrid el 1706, on va ordenar que s’aclamés Carles III. La seva fama de gran militar li va valer l’admiració de Berwick. Quan va intervenir al regne de València, va aconseguir algunes victòries, fins que a Almansa la seva reputació es va veure tacada —en una derrota que ell havia previst.

Lord Wilmington Spencer. (1673 - 1743). Va ser un polític whig, favorit de Jordi II, que el va tenir com a primer ministre entre el 1742 i el 1743 i el va fer Lord el 1728.

Príncep de Condé. Lluís de Borbó (1621 - 1686). Un dels generals més importants de França en el segle XVII. Va ser virrei de Catalunya durant la Guerra dels Segadors i posteriorment se sollevà contra el cardenal Mazarino, primer ministre de Lluís XIV, i va acabar servint Felip IV de Castella, fins que a instàncies d’aquest va ser perdonat i va tornar a França, on continuà la seva carrera militar.

Duc de Monmouth. James Scott (1649 - 1685). Fill il·legítim de Carles II d’Anglaterra. Va guanyar-se prestigi militar i la simpatia de la població. El 1683 va participar en una conspiració per fer-se amb el poder i va sollevar-se contra Jaume II el 1685 per ser proclamat rei, atès que ell era protestant i Jaume II, catòlic. Va morir executat per ordres del rei.

Sir John Leake. (1656 - 1720). Va guanyar-se fama de bon oficial en la Guerra dels Nou Anys. Això li valgué el comandament d’una flota en 1702 quan començà la Guerra de Successió. Comandava la que portà l’arxiduc Carles fins a Barcelona i durant dos anys es va estar a la Mediterrània i participà en la presa d’Alacant i Cartagena. El 1707 va ser nomenat almirall i, tres anys més tard, primer lord de l’Almirallat, fins que amb l’arribada al tron de Jordi I va deixar la vida pública.

Comte de Peterborough. Charles Mordaunt (1658 - 1735). Fill d’una família de nobles i militars, va començar la seva carrera en accions a la Mediterrània. Va ser un dels nobles que va convidar Guillem d’Orange a ocupar Anglaterra per destronar Jaume II. Tot i això, acabà enemistat amb el nou rei i fou empresonat a la Torre de Londres. Amb la reina Anna tornà a la vida pública i fou enviat a la península Ibèrica com a comandant de l’exèrcit angloholandès. La seva actitud, amb constants desavinences amb els altres generals de l’exèrcit aliat, va provocar que fos retirat el 1707. Va retornar a Anglaterra, on va ser jutjat políticament, tot i que en sortí sense càrrecs gràcies al suport dels tories —cosa que explica el paper protagonista que li reserva Defoe en les memòries de Carleton. Posteriorment va ser tramès a Viena i amb l’arribada de Jordi I va deixar la vida pública i va morir a Lisboa.

Duc de Vendôme. Lluís Josep Bourbon-Vendôme (1654 - 1712). Nascut a París, va participar en la Guerra dels Nou Anys i va ocupar Barcelona el 1697 i al final de la guerra va ser nomenat mariscal de França. Durant la Guerra de Successió va estar destinat al front dels Països Baixos, on només va acumular fracassos, fins al punt que es retirà de la vida militar el 1708. Va tornar davant la petició expressa de Felip V i va ser el guanyador de la baralla de Brihuega. Segons els rumors, va morir a Vinaròs d’un empatx de marisc.

Princesa d’Orsini. Marie-Anne de la Tremoille (1642 - 1722). Nascuda a París, es va casar en primer matrimoni amb el príncep de Chalais i, un cop vídua, es tornà a casar amb el príncep d’Orsini, de qui també enviduà el 1698. Dedicada a tasques diplomàtiques per a Lluís XIV, es traslladà a Espanya com a cambrera de la primera muller de Felip V, Maria Lluïsa de Savoia, amb la missió d’informar el rei francès sobre la jove parella. Va assolir tal influència sobre els reis que Lluís XIV la va treure de Madrid el 1704, però hi tornà poc després. A la mort de la reina, va mantenir la seva influència sobre Felip V, fins al punt que aquest va voler oferir-li un principat sobirà, cosa que va retardar les converses d’Utrecht. Davant la negativa de les potències europees, Felip V estava decidit a lliurar-li Roses com a principat independent. La nova reina, Isabel de Farnesio, es va desfer d’ella així que va arribar a Castella el 1714. Va morir a Roma.





DANIEL DEFOE (Londres, 1660 - 1731) fou un destacat periodista i escriptor anglès, considerat el fundador de la novel·la realista a la Gran Bretanya. Nascut amb el nom DANIEL FOE, va afegir-hi posteriorment l’aristocràtic DE. Va escriure més de 500 llibres, pamflets i opuscles.

La primera i més famosa novel·la de Defoe, Robinson Crusoe, es va publicar el 1719, quan el seu autor tenia ja gairebé 60 anys. Aquest relat fictici sobre un nàufrag es basava en les aventures d’un mariner escocès, Alexander Selkirk, que havia estat abandonat en una illa de l’arxipèlag Juan Fernández, davant de les costes de Xile. Aquesta novel·la, plena de detalls sobre les enginyoses idees de Robinson per suportar els rigors de l’illa, s’ha convertit en un clàssic de la literatura juvenil.

Defoe va seguir escrivint novel·les: Memoirs of a Cavalier (1720), Captain Singleton (1720) i Moll Flanders (1722), les aventures d’una prostituta londinenca que està considerada com una de les grans novel·les angleses. En aquesta última obra Defoe va mostrar el seu coneixement de la naturalesa humana i el seu interès pels motius que condueixen a determinats comportaments. També va reflectir la seva preocupació pels pobres.

Entre els seus altres escrits d’importància cal destacar, entre d’altres, A Journal of the Plague Year (1722), Colonel Jack (1722), Roxana: The Fortunate Mistress (1724), A tour thro’ the whole island of Great Britain, divided into circuits or journies (1724-1727), The Political History of the Devil (1726) i A Plan of the English Commerce (1728).





Notes


[1] Mackenzie, en la seva Narrative of the Siege of Londonderry, no esmenta cap oficial que es digui Carleton. Sí que parla sovint, però, d’un tal coronel Crofton. Però tenint en compte que el mateix Carleton va servir a la guerra d’Holanda del 1665, és pràcticament impossible que sigui fill d’algú que es va distingir en uns fets d’armes que daten del 1688. [Aquesta i totes les notes que segueixen en aquest pròleg són de Sir Walter Scott, tret que s’especifiqui el contrari. (N. del T.)] [Torna]



[2] Vegeu també Earl of Peterboroughs conduct in Spain, del Dr. John Freind, Londres, 1707. [Torna]



[3] Conduct of the Allies. [Torna]



[4] Swift, Journal to Stella, 24 de juny de 1711. [Torna]



[5] Mordanto fills the trump of fame, | The Christian world his deeds proclaim, | And prints are crowded with his name. | In journies he outrides the post, | Sits up till midnight with his host, | Talks politics, and gives the toast. | Knows everv prince in Europe’s face, | Flies like a squib from place to place, | And travels not, but runs a race. | From Paris Gazette à-la-main, | This day arrived, without his train, | Mordanto in a week from Spain. | A messenger comes all a-reek, | Mordanto at Madrid to seek; | He left the town above a week. | Next day the post-boy winds his horn, | And rides through Dover in the morn: | Mordanto’s landed from Leghorn. | Mordanto gallops on alone, | The roads are with his followers strown, | This breaks a girth, and that a bone. | His body active as his mind, | Returning sound in limb and wind, | Except some leather lost behind. | A skeleton in outward figure; | His meagre corpse, though full of vigour, | Would halt behind him, were it bigger. | So wonderful his expedition, | When you have not the least suspicion, | He’s with you like an apparition. | Shines in all climates like a star; | In senates bold, and fierce in war; | A land commander, and a tar: | Heroic actions early bred in, | Ne’er to be matched in modern reading, | But by his namesake, Charles of Sweden. (N. del T.) [Torna]





