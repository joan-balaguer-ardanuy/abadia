Aquest poemari, conservat per Salvat sota el coixí al moment de la seva mort, va ser publicat pels seus amics el 1925 de manera pòstuma. Ossa Menor, subtitulat “fi dels poemes d’avantguarda”, tanca el procés del poeta. De fet, és una mena de magatzem que recull una colla de poemes de diversa intenció. S’hi poden trobar poemes tan coneguts i emocionants com “Nocturn per a acordió” o “L’ofici que més m’agrada” i encara un parell de cal·ligrames. Aquesta edició digital inclou les il·lustracions de Josep Obiols a la primera impressió, així com també el retrat dibuixat per Manolo Humbert per a la coberta. S’hi ha afegit una “Addenda” i un recull de “Poemes esparsos” fruit de les col·laboracions del poeta a diverses revistes.





Joan Salvat-Papasseit





Ossa Menor


(fi dels poemes d’avantguarda)



ePUB v1.0

Papallona 19.07.21





Títol original: Ossa Menor (fi dels poemes d’avantguarda)

Joan Salvat-Papasseit, 1925

Il·lustracions: Josep Obiols

Edició digital: Papallona (v1.0)

Digitalització: Kerouac

ePUBCat base r1.3





a XAVIER NOGUÉS





ROMÀNTICA


el clar de lluna és un lladruc de gos

quelcom que compromet



—com una arcova amb llum

la ciutat quan fa lluna

—quan és feta d’una ungla

l’endemà al matí tots els gats s’han fet sang:

al cap i a les orelles s’han fet sang

—i la mar fa





OMEGA


l’hora floreix

rosa

vermella

roja i escarlata

—jo sé la noia que es deleix

i l’hora passa

dansa que dansa—

el meu rellotge té un panteix

sageta d’or i plom a la vegada

l’hora floreix

i és el meu cor com l’esponja espremuda

—ara una esponja que raja d’escreix—

(algú emborratxa

amagat

les agulles

cada minut cau com l’aigua de neu

llà on és l’amiga

—i a prop meu cau com l’espurna

ferida.





PROVERBI


a Joan Llimona

Si escoltes el teu fons seràs content de viure:

hi ha marge per fer el bé

hi ha marge per fer el mal

—si la rancúnia et mou et vagarà d’occiure

(però el bo és com el somrís de l’aigua a la canal.





TARDA D’ISTIU


a Marian Llavanera

Sota la pineda

que és gerda i és verda

descobrir el cel a través del fullam!

Els ocells passen talment fossin peixos,

com si veiessin el fons de la mar.

I és un vaixell, escatat, l’aeroplà.

—

Sents pel sotrac a l’orella encantada

que per les rutes passa un autocar—

amb gents que han fet molts diners

per la guerra,

i de passatge se’ls volen gastar.

Amb una pols que de res els servirà.

—

Veus la ciutat—

estirada a la platja,

com una esclava que es mor d’enyorar;

jove i rebel

melangiosa i cansada—

sempre una mica malalta que està.

Sota la pineda no t’hi cal pensar.

—

I si tenies un llibre a la vora

—modern o antic

que si és bo tant li fa—

i una fontana que ragés tothora,

i com tu

a terra

estès el berenar,

tota ambició donaries de grat.

Oh, aquell qui té fins l’amiga al costat.

—

Veus, jo ara et dono mon cant

regalat.





PRONÒSTIC CIUTADÀ


Per Sant Miquel temps de magranes

i d’abrigar-se un xic per dins;

s’acaba el so de les tronades

pel de la pluja de xim-xim.

Porten els trams vidres que tanquen,

i cal maldar de la corrent;

si van de llarg les noies maques

ve un llanguiment per tot l’hivern.

De veure el vent despullant plàtans

sense motiu ja es té calfred,

i si ens atrapa al vespre un xàfec

sota els balcons plora el barret.

Hom ja s’acotxa un xic més d’hora

perquè així es fa, per mor del llum;

i els dels diaris, quan és l’hora,

fins us eixorden en ser lluny.





NOCTURN PER A ACORDIÓ


a Josep Aragay

Heus aquí: jo he guardat fusta al moll.

(Vosaltres no sabeu

què és

guardar fusta al moll:

però jo he vist la pluja

a barrals

sobre els bots,

i dessota els taulons arraulir-se el preu fet de l’angoixa;

sota els flandes

i els melis,

sota els cedres sagrats.

Quan els mossos d’esquadra espiaven la nit

i la volta del cel era una foradada

sense llums als vagons:

i he fet un foc d’estelles dins la gola del llop.

Vosaltres no sabeu

què és

guardar fusta al moll:

però totes les mans de tots els trinxeraires

com una farandola

feien un jurament al redós del meu foc

I era com un miracle

que estirava les mans que eren balbes.

I en la boira es perdia el trepig.

Vosaltres no sabeu

què és

guardar fusta al moll.

Ni sabeu l’oració dels fanals dels vaixells

—que són de tants colors

com la mar sota el sol:

que no li calen veles.





MADRIGAL


Plovia a la vinya

i el raïm madur

de l’aigua es polia i era negre i dur:

quan el sol sortia

dos gotims diria que eren els teus ulls.





JUNY


Per Sant Joan, amiga, te’n faria retret

si és cas que no venies al festeig que tindrem.

Cada noia fadrina demanarà un promès,

l’aufàbrega i la ruda voldran llum dels estels.

Sentiràs com s’esberlen de claror els fanalets.

Farem focs d’artifici com no es veu en els cels

perquè caiguin estrelles

i en bombes de paper

pugin de nou enlaire enduent-se’n els precs

—i el teu

si t’atrevies

que és un prec que conec.

Tu els clavells regaries. Jo et robaria un bes.





MINVANT


La lluna vídua alegre

per no dir que ha perduda la nit

s’ha quedat passejant fins migdia

—mig partida però

que un ocell li somreia—

i tan pàl·lida i trista

que ensenyava el neguit

i una son que la colga d’un fil

d’un fil prim

que amb el sol es desfeia.





NOVEL·LA


I

Tenia tant que era pubilla,

però el seu esguard era més bell.

Tenia tant que cada dia

la pretenia un nou hereu:

Tenia tant

que fins tenia

l’amor meu.

—

Oh, l’amor meu no es partia

i ara el colpia un nou agrat!

Era més pres si més fugia—

qui sap el cor quant pot donar:

No hi ha sentit com la follia

d’estimar.

—

Tal com el nàuxer qui es desvia

perquè ha perdut l’estoig dels vents

i és a una estrella que es confia

—més a la sort que no a la ment—

així era jo vora l’amiga

de turment.

—

I ara el meu plant com mai seria

si un altre amor no el pren encar;

i d’aquest plant es captenia

com cap hereu mai no ho dirà;

érem tots dos dintre la via

del pecar.

II

Que m’enamora una fadrina,

des del cabell fins al turmell,

i en cada pas, perquè és altiva,

i duu a la sina dos estels.

I al joc d’amor tota s’afina

que s’hi perd.

—

Que m’enamora quan és dóna

sabent que en joc tot ho perdrà;

un vers i un bes ja l’eixamora,

però una abraçada més que mai.

D’haver dit sí

que m’enamora

son esglai.

III

Santa Madrona de la Guarda:

com són al Port vostres vaixells,

guardeu l’afany de ma estimada

i el meu voler, que s’hi deleix.

Si ens separava l’un de l’altre,

no ens deixeu.

—

Tota la terra de Provença

sabrà son plor

i el meu dolor:

Santa Madona de Marsella

cada vaixell s’enduu mon cor.

Si l’atrapeu

feu cor d’Ella

ma presó.

—

Lladre d’amor, quin dol prenia

que ara el desterro em fa tant mal:

era poncella, era pubilla,

era fadrina sense igual.

Lladre d’amor

tota ma vida

se n’hi va.





BALLET


a Josep Mompou

El sol

traint la sesta

folga amb el rostre encès la cortina adormida.

—

Així com una anguila quan és presa

s’esmuny la meva amada a ma follia:

—però el seu llavi és vermell

com el llum que duu el tren

i el banderol

i el disc

i el senyal de la via:

així com una anguila quan és presa

son cabell

com l’instint

cau damunt la carn viva.

—

Oh, quin pler una gota de sang

viatgera del coll a la sina.

Així com una anguila quan és presa

es caragola

de cop

la cortina.





ARQUER D’AMOR


Si et veia la sina

veia dos fitons;

oh, deixa’m, amiga,

que provi el meu pols.

Si un pit et sagnava,

beuria la sang;

si et sagnava l’altre,

amb les dues mans.

Obre ben bé els braços

i acluca bé els ulls:

si la carn no es bada

la vida s’esmuny.

Quan sentis ma boca

aguanta l’alè—

t’estremiràs tota

i és quan jo et prendré.

Amiga, la vida

és una cançó;

jo canto ta sina,

arqueret d’amor.





L’OFICI QUE MÉS M’AGRADA


a Jordi López Batllori

Hi ha oficis que són bons perquè són de bon viure,

mireu l’ésser fuster:

—serra que serraràs

i els taulons fan a miques,

i de cada suada deu finestres ja han tret.

Gronxada d’encenalls, et munten una taula;

si ho vols, d’una nouera te’n faran un cobert.

I caminen de pla—

damunt les serradures de color de mantega.

I els manyans oh, els manyans!

De picar mai no es cansen:

pica que picaràs i s’embruten els dits;

però fan unes reixes i uns balcons que m’encanten

i els galls de les teulades

que vigilen de nits.

I són homes cepats

com els qui més treballin.

I al dic? Oh, els calafats!

Tot el Port se n’enjoia

car piquen amb ressò

i es diu si neix un peix a cada cop que donen

—un peix cua daurada, blaus d’escata pertot.

Penjats de la coberta, tot el vaixell enronden:

veiéssiu les gavines

com els duen claror.

I encara hi ha un ofici

que és ofici de festa el pintor de parets:

si no canten abans, no et fan una sanefa,

si la cançó és molt bella deixen el pis més fresc:

un pis que hom veu al sostre

que el feien i cantaven:

tots porten bata llarga

de colors a pleret.

I encara més

si us deia l’ofici de paleta:

de paleta que en sap

i basteix aixoplucs.

El mateix fan un porxo com una xemeneia

—si ho volen

sense escales

pugen al capdamunt;

fan també balconades que hom veu la mar de lluny

—els finestrals que esguarden tota la serralada,

i els capitells

i els sòcols

i les voltes de punt.

Van en cos de camisa com gent desenfeinada!

Oh, les cases que aixequen d’un tancar i obrir d’ulls!





EPITALAMI D’UNES NOCES DE MAIG


a M. A. Espinal

Amic, quin trot galant

si aquesta nit avances la nit de Sant Joan—

la nit de Sant Joan que és nit de meravella,

i és damunt cada bes que neixen les estrelles.

Diga-li al teu amor l’enveja que li hauran altres donzelles

i eixuga-li aquell crit mica de plor,

que és en la noia verge quan el seu cos floreix una rosella.

I para compte al goig del seu desmai.

Que Cupidell us furti

i no pugueu vestir-vos si feu curta l’empresa.





LA MEVA AMIGA COM UN VAIXELL BLANC


Aquella verge vinclada als meus braços

tota es donava però ha fet un gran crit.

—Oh, amat, no temis! —em deia

ajocant-se:

—No hi ha a la terra cap glavi més fi.

Cerca pel món, que no en trobaràs d’altra

que et faci ofrena d’un amor tan pur.

No em deixis, no, que el teu bes m’amanyaga:

com ho faria, si era sense tu?—

I ara s’alçava i jo la vestia

i els seus cabells destrenava pel coll.

La carn, flotant al mossec de la vida,

s’enorgullia de la comunió.

—Què més voldràs, si el meu cos que et guardava

ara ja és teu, i elevarà el teu cant?—

I amb els peus nus, de puntetes, mirant-me:

—Quan corris món, el meu nom què et dirà?—

A cada mot més la veu endolcia,

i jo era alhora l’heroi i l’esclau:

—No et deixaré

et diré el nom d’amiga.

La meva amiga: com un vaixell blanc.

I encar de nou la prenia en mos braços

—ja era el seu ventre més alt i més fort.

I a cada pit un vermell:

dues brases

com la punxada del llavi i del cor.





PESOMBRE


Lluny de ciutat, quin repòs

—i quina ànsia—

a mitjanit em desperta un soroll:

dormo tan prim que el cloquer, que ara canta,

em fa l’efecte que crida a tothom.

Fins a dir dotze cada campanada

deixa un ressò que anuncia un retorn.

Per què serà que la gent no s’afanya

i encar no es lleva, si comença el jorn?

En el silenci el capçal m’afalaga—

veig una estrella i milers en redós;

però en veig sols una, perquè aquesta em guaita

i el capçal i ella em tornen la son.

En somniar, a ciutat faig entrada

a mitjanit

i ara escolto un foxtrot.





ARA NO ES FA PRô JO ENCARA HO FARIA


a Joan Merli

Ara no es fa prô jo encara ho faria:

una galera armaria de nits

o un galió

amb les veles més fines,

i amb cent pirates com la meva sort.

No pregunteu quines mars fendiríem

—foren aquelles on calgués valor.

Ara no es fa prô jo encara ho faria:

ells foren lladres de l’argent i l’or

i foren lladres si perles hi havien

—jo robaria només per amor.

Fos amb engany

si de grat no venien,

jo robaria les noies dels Ports.

I encar sóc cert de trobar una illa

on les penyores pogués amagar

i fer pagar les més belles estrenes

de les donzelles sota el meu capçal.

Al pler del vent, desplegades les veles,

voldria ésser el més brau capità.

Ara no es fa prô jo encara ho faria

—si d’un amor sofrís el desengany—

lligar l’atzar de la mar a ma vida

i anar tan lluny que no pogués tornar.

Oh, si el vaixell duia el nom de l’amiga

—de tant d’enyor llanguiria la mar.





VILETA D’ARLES

DIUMENGE A LA TARDA


Vileta d’Arles diumenge a la tarda

—tot de padrines amb còfies de neu—

sota el cloquer immortal que s’aguanta

canta el mainatge cançons d’altre temps.

A cada porta és escrit: serenada,

amb guix tan blanc com la calç de bell fresc.

I una fadrina que passa us esguarda,

i ja sou d’Arles, perquè en sou corprès.

Una fadrina

i una altra i una altra;

vileta d’Arles, que guarnida que ets!

Els teus minyons que a la guerra marxaven

sols tornarien per fer de promès.

I una velleta que puja a l’església

i un estranger sempre bocabadat;

tota la plaça amb banderols de festa

i un xocolata com no n’heu tastat.





PROVERBI


Així la rosa enduta pel torrent,

així l’espurna de mimosa al vent,

la teva vida, sota el firmament.





BATZEC


a Joan Garriga Manich

o! aquell encavallar-se

la cadena del pou



i l’esglai del desprendre’s

—la Carme

de treure aigua

va tenir una nena amb el llavi partit





ADDENDA





Reproducció del manuscrit del poema «Omega» fet amb pluma, per Salvat-Papasseit a un full





Reproducció del manuscrit fet amb llapis, per Salvat-Papasseit a la contracoberta del nº 1 de la revista “Le Disque vert” d’octubre de 1923, de la primera versió del poema «Nocturn per a acordió»





POEMES ESPARSOS





AMADA, AMADA


Com te veig

sense veure’t ni tenir-te al davant!

Ara mateix,

m’apar com si corressis.

Vers la meva cabana d’il·lusions.

Amada,

vas lleugera de roba.

I, en corrent,

tos pits saltironegen en son si.

Aprés bojament rius

—en adonar-te’n—,

talment com una nena enjogassada.

A prop de la cabana has arribat,

amada.

I dolçament m’esguardes.

Per què acotes el cap, avergonyida?

Amada,

jo ara et vull fecundar:

Perquè un infant alletis

—que sigui com un déu.

I els homes beneeixin

els teus sins

i el teu córrer.

(Un Enemic del Poble, núm. 10. Barcelona, gener de 1918)





(LE TRÉFONDS DES TRÈS FORTS

ET LE FAIBLE DES AUTRES)


La Lena anava mig nua i quiscú constatà que tenia uns petits pèls follets sobre els omòplats; «què és ço que aneu a fer junts?», demanà un convidat.

—Guaiteu! Jo li mullo les pantorrilles, les cames i la planta dels peus; li passejo una agulla sobre l’espina dorsal i durant aquest temps ella em mossega dolçament la mà esquerra. Quan els amics varen ésser fora: «Cal dir-los… estimada… però nosaltres amem i això és tot, no?»

En tant els amics anaren a llurs cases, cercaren agulles i es preguntaven a quin indret de l’espina dorsal calia… L’un d’ells es barallà amb sa muller, qui parla de fer-lo tancar.

MAX-JACOB

(traducció de J. SALVAT-PAPASSEIT)

(Un Enemic del Poble, núm. 17. Barcelona, març de 1919)





MISSENYORA LA MORT


Missenyora la Mort

ha volgut visitar-me

dins les quatre parets de ma cambra

tancada.

Vestia-Ia una túnica vermella,

i sense soroll d’ossos s’arrossegava

impúdica en son pler.

Missenyora la Mort

tenia els ulls d’instant.

L’instant que pot occir-me

i pot enamorar-me:

perquè sóc delitós de calenta fretura.

Son rostre fit al meu.

Però jo ja l’esguardava

perquè s’avergonyís de ses passions,

car m’era el patiment per ma

obra d’esperit.

Missenyora la Mort

m’ha fet una ganyota de menyspreu,

i mercè d’esvair-se

de les quatre parets.

(La Columna de Foc, núm. 5. Reus, febrer de 1919)





ES TOT FOSC I JO AL LLIT


És tot fosc i jo al llit,

i em rosega el pit

una bèstia avara.

Sorolla la nit

i jo en tinc neguit.

Bressol d’atzavara

diria el meu jaç:

suara m’amara,

suara em deix las.

(La Columna de Foc, núm. 5. Reus, febrer de 1919)





HE VIST EL NOI DEL CÈRCOL


He vist el noi del cèrcol

que ja és un pou de ciència,

juga amb la O~o,o!…—

cau i cull una flor.

(Pastitxos Lírics. Barcelona, 1920)





CANÇÓ DE L’AMOR EFÍMERA


a l’Enric Casanovas

O bella inconeguda passatgera del tram

qui tens un posat rosa i un esguard ple de sol;

que mostres una sina cobertora del dol

i et vesteixes, discreta, la bruseta d’estam.

O bella inconeguda que ets menuda i audaç

i que sense companya t’arrisques a la platja

i no tems l’escomesa del fillol qui s’assatja

al domeny de les ones i te’n prega el teu braç.

O bella inconeguda que en sentir la malicia

de les ullades frèvoles, tota t’has commogut…

tancades les oïdes a mots que el vent s’ha endut,

boi sospirant potser pel goig d’una carícia.

O bella inconeguda, del tram t’he vist baixar;

—i avui t’he somiada i et somiaré demà—.

(El Dia. Terrassa, 21 de febrer de 1920)





EL BELL ASSOLIMENT


a na Teresa Carner

He conegut l’amic en el temps de l’angoixa

i d’això el goig que en ve.

No he conegut l’amiga:

he conegut l’esposa, que és florir de roser.

La mare he coneguda, qui font randa de penes

ens ha aconseguit grans;

i un lleu record del pare

qui —cercant, viatger, la Fortuna— em deixava en tresor un germà.

Darrerament, encara, un tros de mi mateix, o meravella!

com jo d’altri só un tros:

la joliua filleta,

a qui amb cançons adormo, i amb deures vetllo el son.

(El Dia. Terrassa, 10 d’abril de 1920)





COSES NI COMENÇADES NI ACABADES


a Daniel Cardona

I aquells sis homes —els quals podria il·lustrar-vos de peus a cap com eren, i què eren i tot— es decidiren a muntar una guarda de salvació a la Pàtria, que ells creien afeblida per lo que li era més car, això és, la independència. I muntaren la guarda. I un a un, tots aquells qui en passar no mostraven les mans netes de culpa, eren occits per ells, en el més fosc misteri. I ja era veu del poble que era finit l’adagi de: “mala herba, mai mor”. Perquè ara la mala herba, en algun cas pregon, s’havia tornat herba de punició als contraris, car els de les mans brutes s’havien acordat de no pactar mai més, ni per esperit pràctic, amb el cantó opressor. Però això no durà tant com la Pàtria opressa ho havia menester, ja que els nostres sis homes —dels quals il·lustraria, si volguéssiu vosaltres, en llur interior, els sis rostres intensos— acabada la feina que els semblava, desguarniren la guarda. I un dia, hom no sap com, aquells sis homes braus foren menats al pal, i de nou l’enemic avilia la Pàtria. I ara us diré les armes que l’enemic gastava, que eren les dels honors, i els títols i els diners, que a ells no costaven res, per tal que res no suaven però que eren feblesa dels germans d’aquells sis als quals gloriava el pal. I per la tal feblesa un gran partit hi havia que entretenia el poble amb tortuoses promeses d’un alliberament no massa lluny sols amb la condició que els homes de seny —en un poble d’un seny extraordinari— fossin els qui actuessin prop dels homes del rei qui els havia fet seus per la violència bruta. (També era veu del poble que aquests homes de seny havien delatat els sis obscurs patriotes). I la Pàtria caiguda no podia aixecar-se, ni mai més no ho faria, si no li fos muntada una altra guarda nova i cent més que se’n fessin. Perquè els qui la punien no eren els enemics sinó els seus propis fills, que a cada cantonada hom podia trobar-ne disposats a trair-la, per títols, per honors i per diners.

Amb la mà al cor, la Pàtria creia que bé hi hauria qui faria la guarda, almenys al seu fossar. Contra els mals fills… i els altres.

(El Dia. Terrassa, 11 de setembre de 1920)





CANÇÓ FUTURA


Guerra la guerra, fem-nos soldats:

serà la terra pels catalans.

Gent de Castella deixeu-nos pas!

Feu-vos enrere la host vilana.

La mar és nostra! La branca ufana

quan l’estol passa.

La malvestat

s’és feta eixorca si som triomfants:

serà la terra pels catalans.

Duem estrella i penó barrat,

guerra la guerra!

L’ardit es bat

per una engruna dolça de pau:

si perd l’engruna vol llibertat.

Serà la terra pels catalans.

Gent castellana, l’allau no us val!

(Proa núm. bis, Barcelona, desembre de 1921)





QUAN SÓC A CASA


DE TOT PETIT QUE NO ME’N RECORDO GENS,

PRÔ DIU LA MARE QUE ELS FILLS SE M’ASSEMBLEN;

LA MÉS GRANDETA FA IMATGES DE RES,

LA MÉS MENUDA ES RABEJA PER TERRA —

DIU QUE JO HO FEIA IGUAL QUE UN PORQUET.

LA MÉS GRANDETA TÉ TRES ANYS I MIG

I VOL LA LLUNA DINTRE EL SEU SENATXO;

LA MÉS MENUDA DEU MESOS JA EM RIU,

DIU PAPA I MAMA I MENJA AMB NOSALTROS —

NO US PENSEU ARA QUE LI DEM PA AMB VI.

AL BALLMANETES LES DUES HI SÓN,

LA MEVA FALDA NO ELS HI FACI GELOS;

SI L’EUCALIPTUS LLENÇA UN RAIG D’OLOR

DIU LA MÉS GRAN: — MIRA, UN ARBRE DE PEIXOS —

LA MÉS PETITA PER RE ARRENCA UN PLOR.

(La Mainada. Calendari. Barcelona, 1923)





LES GORGES


A Sant Martí del Canigó

la veu ressona que us esglaia:

diu: Catalunya!,

i la remor

sempre contesta

Esclava a Espanya!

Si prens coratge

els ulls al cel

i alces el braç

gest de venjança,

a Sant Martí sents una veu

i a cau d’orella:

També a França!

(1923, publicada a Pont Blau, núm. 26. Mèxic, 10 de desembre de 1954)





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





