Les cròniques marcianes, obra clàssica de la ciència-ficció, recull les vicissituds de la colonització del planeta Mart i l’accidentada decadència de la seva civilització. A setanta milions de milles de distància del planeta Terra, el viatger de l’espai hi pot trobar els mateixos paranys dels quals creia fugir: la grolleria, la solitud, l’enveja o les parades de frankfurts.





Ray Bradbury





Les cròniques marcianes




ePUB v2.0

Calamanga 28.07.14





Títol original: The Martian Chronicles

Ray Bradbury, 1950

Traducció: Quim Monzó, 1994

Edició digital: Calamanga (v1.0)

Segona edició: Epubqüest (v2.0)

ePUBCat base r1.3





A la meva dona Marguerite, amb tot l’amor.





—És bo de renovar la nostra capacitat de sorpresa —va dir el filòsof—. Els viatges espacials ens han fet, a tots plegats, nens una altra vegada.





Gener del 1999


L’estiu del coet

Feia un minut, a Ohio era l’hivern: les portes i les finestres eren tancades, el gebre entelava els vidres, el gel feia el serrell a les teulades, els nens esquiaven pels vessants i les mestresses de casa caminaven desmanegadament —dins abrics de pell, com grans óssos negres— pels carrers glaçats.

De sobte, una llarga onada de calor va travessar el poble. Una marea d’aire tòrrid: semblava com si algú hagués deixat oberta la porta d’un forn. La calor va bategar entre les cases, els arbustos i els infants. El gel es va desprendre de les teulades, es va esquerdar i va començar a fondre’s. Les portes van obrir-se. Van aixecar les persianes de les finestres. Els marrecs van treure’s la roba de llana. Les mestresses de casa van arrencar-se les disfresses d’ós. La neu va dissoldre’s i va mostrar els prats de l’estiu proppassat, vells i verds.

L’estiu del coet. Les paraules van córrer entre la gent, per les cases obertes i ventilades. L’estiu del coet. El calorós aire del desert va alterar els dibuixos del gebre als vidres, va esborrar l’obra d’art. Esquís i trineus van ser, de sobte, inútils. La neu, que queia dels cels gelats, arribava a terra convertida en una pluja càlida.

L’estiu del coet. La gent sortia als porxos mullats i mirava com el cel es tenyia de vermell.

El coet, instal·lat a la plataforma de llançament, deixava anar núvols rosats de foc i xafogor. El coet, dreçat en aquell fred matí d’hivern, generava l’estiu amb cada alenada dels poderosos tubs d’escapament. El coet creava el bon temps i, durant un breu moment, l’estiu va reposar sobre la terra…





Febrer del 1999


Ylla

Al planeta Mart hi havia, a la vora d’un mar eixut, una casa amb columnes de cristall i cada matí s’hi podia veure com la senyora K menjava la fruita daurada que brollava dels murs, també de cristall, o com netejava la casa amb grapats de pólvores magnètiques que recollien la brutícia i l’esvaïen al vent càlid. A la tarda, quan el mar fòssil era immòbil i tebi i les vinyes es dreçaven als patis i al llunyà poblet marcià tot era tancat i ningú no sortia al carrer, es podia veure el senyor K a la seva cambra, llegint un llibre de metall amb jeroglífics en relleu, sobre els quals passava la mà suaument, com qui toca l’arpa. I del llibre, al contacte dels dits, en sorgia una veu, una veu antiga i suau que explicava històries del temps que l’aigua del mar es tornava vapor vermell a la costa i els homes lluitaven amb núvols d’insectes metàl·lics i aranyes elèctriques.

Des de feia vint anys, el senyor K i la seva dona vivien a la vora del mar mort, a la mateixa casa on havien viscut els seus avantpassats: una casa que girava i seguia el curs del sol, com una flor, des de feia deu segles.

El senyor K i la seva dona no eren pas vells. Tenien la pell clara, un pèl marronosa —com tots els marcians de debò—, els ulls grocs i rodons i les veus suaus i musicals. En una època, els havia agradat pintar quadres amb foc químic, nedar als canals durant les estacions en què el licor verd de les vinyes els omplia i parlar fins a trenc d’alba, plegats, prop dels retrats blaus, fosforescents, a la sala de les converses.

Ara, però, no eren pas feliços.

Aquell matí, la senyora K, dreta entre les columnes, escoltava com bullien les sorres del desert, que es fonien en cera groga i semblaven córrer fins a l’horitzó.

Estava a punt de passar alguna cosa.

La dona esperava.

Mirava el cel blau de Mart, com si en qualsevol moment anés a tancar-se, contreure’s i llançar sobre la sorra un miracle lluent. Res no succeïa, però.

Tipa d’esperar, va caminar entre les columnes molles. Una pluja suau brollava dels capitells acanalats i, tot refrescant la xafogor de l’aire, queia al seu damunt amb suavitat. En aquests dies càlids era com caminar per un rierol. Els terres de la casa brillaven d’escòrrecs frescos. Llunyà, sentia com el marit tocava el llibre infatigablement, sense que els dits se li cansessin mai de cançons tan antigues. Silenciosament, va desitjar que algun dia tornés a esmerçar tant de temps a abraçar-la i tocar-la —igual que si fos una arpa petita—, tant com el que ara dedicava a aquells llibres increïbles.

Però no. Va sacsejar la testa i es va encongir d’espatlles, imperceptiblement. Les parpelles se li van tancar suaument sobre els ulls daurats. El matrimoni feia que la gent jove es tornés gran i rutinària.

Es va deixar caure en una cadira que s’emmotllava al seu cos cada cop que es movia. Va tancar els ulls amb força i neguit.

I va tenir el somni.

Els seus dits bruns van tremolar, es van alçar, es van crispar en l’aire. Un moment més tard, esglaiada, es va dreçar i va alenar.

Va mirar atentament al voltant, com si esperés veure algú. Va semblar decebuda: entre les columnes no hi havia ningú.

El seu marit va aparèixer per una porta triangular.

—Que m’has cridat? —va demanar, irritat.

—No —va dir ella.

—M’ha semblat que em cridaves.

—Jo? Estava mig adormida i he tingut un somni.

—De dia? No ho fas pas sovint.

La senyora K romania asseguda, com si el somni li hagués colpejat el rostre.

—Estrany, ben estrany —va mormolar—, el somni.

—Sí?

Era evident que el senyor K volia tornar al seu llibre.

—He somiat un home.

—Un home?

—Un home alt, d’un metre vuitanta d’alçada.

—Absurd: un gegant, un gegant deforme.

—Tot i això —la senyora K triava les paraules—, estava bé. Tot i ser alt. I tenia… Oh, ja sé que et pensaràs que és una rucada… Tenia els ulls blaus!

—Ulls blaus? Déus! —va bramar el senyor K—. Què somiaràs la pròxima vegada? Suposo que tenia els cabells negres!

—Com ho has endevinat? —Estava ben excitada.

—He triat el color més inversemblant —va replicar ell amb fredor.

—Doncs eren negres! I tenia la pell blanquíssima! Era ben desconcertant! Anava vestit amb un uniforme estrany, ha baixat del cel i m’ha parlat amb amabilitat. —La senyora K somreia.

—Del cel? Quin disbarat!

—Venia en una cosa de metall que lluïa a la llum del sol —va recordar, tot tancant els ulls i evocant-ho—. Jo somiava el cel i, de sobte, hi brillava una cosa, com una mena de moneda, que s’ha fet gran i ha descendit suaument. Era un aparell argentat, llarg i estrany. En un costat d’aquell objecte de plata s’ha obert una porta i n’ha sorgit l’home alt.

—Si treballessis una mica més, no somiaries aquestes rucades.

—Doncs a mi m’ha agradat —va respondre la dona, repapant-se—. Mai no havia pensat que tingués tanta imaginació: cabells negres, ulls blaus i pell blanca! Quin home tan estrany i…, i, alhora, molt ben plantat.

—Un somni de desig.

—Ets antipàtic. No l’he somiat deliberadament: se m’ha aparegut mentre feia una becaina. No ha estat un somni normal. Ha estat sobtat, diferent. L’home m’ha mirat i ha dit: «He vingut del tercer planeta en una nau. Em dic Nathaniel York…».

—Un nom ben poca-solta. No és ni un nom —va objectar el marit.

—És clar: és poca-solta perquè és un somni —va explicar ella suaument—. I també m’ha dit: «Aquest és el primer viatge a través de l’espai. Només som dos a la nau: el meu amic Bert i jo».

—Un altre nom ben poca-solta.

—I, en acabat, m’ha dit: «Venim d’una ciutat de la Terra. Així és com es diu el nostre planeta» —continuava la senyora K—. Ha dit això: «la Terra». I parlava una altra llengua. Malgrat tot, jo l’entenia. Amb la ment. Telepatia, suposo.

El senyor K es va girar per allunyar-se. La dona el va cridar.

—Yll —va dir suaument—, t’has demanat mai…? T’has demanat mai si hi viu gent, al tercer planeta?

—Al tercer planeta no pot pas haver-hi vida —va explicar pacientment el marit—. Els nostres científics han descobert que en aquella atmosfera hi ha massa oxigen.

—Però, oi que fóra fascinant que hi hagués gent? I que viatgessin per l’espai en alguna mena de naus?

—Prou, Ylla. Saps que odio aquesta mena de deliris sentimentals. Apa, continuem treballant.

Al capvespre, mentre es passejava entre les columnes de pluja remorejant, la dona va començar a cantar una cançó. La va repetir un cop i un altre.

—Quina cançó és aquesta? —li va demanar el marit, mentre s’atansava a la taula de foc.

—No ho sé pas. —La dona va alçar els ulls, sorpresa, i es va dur una mà a la boca, amb incredulitat.

El sol es ponia. La casa es tancava com una flor gegantina, en esvair-se la llum. El vent va bufar entre les columnes de cristall i va fer que, a la taula de foc, el pou de lava d’argent esclatés en bombolles. Aquell vent movia els cabells rogencs de la senyora K i li parlava a cau d’orella, amb suavitat. L’Ylla va restar en silenci, com si recordés alguna cosa, mirant amb ulls grocs, humits i dolços, el fons del mar, tan gran, llunyà i pàl·lid.

—Brinda per mi amb els ulls i jo brindaré amb els meus —va cantar en veu baixa, lentament—. O deixa un petó dins la copa i no demanaré pas vi —taral·lejava, tot movent les mans per l’aire, molt suaument, amb els ulls closos, fins que va acabar.

Era una cançó molt bonica.

—No havia sentit mai aquesta cançó. L’has composta tu? —li demanava l’home amb els ulls fixos.

—No. Sí. No ho sé pas, de debò. —La dona dubtava, atabalada—. Ni tan sols sé què diuen les paraules: és un altre idioma.

—Quin idioma?

La dona va posar trossos de carn al pou de lava.

—No ho sé. —De seguida va treure la carn, ja cuita, i la va servir en un plat al marit—. És una ximpleria que m’he empescat, suposo. No sé pas per què.

El senyor K no va respondre. Va mirar com la dona llençava trossos de carn al pou de foc, que xiuxiuejava. El sol se n’havia anat. Molt lentament, va arribar la nit i va omplir la cambra: es va empassar les columnes i a ells dos, com un vi fosc que es vessés fins al sostre. Només la lava d’argent, encesa, els il·luminava els rostres.

La dona va tornar a taral·lejar aquella cançó estranya.

Immediatament, el senyor K es va aixecar de la cadira i va sortir de l’habitació, irritat.

Més tard, tot sol, l’home va acabar de sopar.

Es va aixecar de la taula, es va estirar, es va mirar la dona i, badallant, va suggerir:

—Prenguem els ocells de foc i anem’s-en a la ciutat, a esbargir-nos.

—De debò? —es va sorprendre la dona—. Et trobes bé?

—Què té d’estrany?

—No hem anat a divertir-nos des de fa sis mesos!

—Em sembla que ens anirà força bé.

—De sobte t’has tornat molt amable —va dir ella.

—No diguis això —va respondre el senyor K, empipat—. Vols anar-hi o no?

Ella va mirar el desert, tan pàl·lid. Les blanques llunes bessones estaven sortint. L’aigua, fresca i lleugera, li corria pels dits dels peus. Es va estremir una mica. Volia romandre asseguda, en silenci, sense moure’s fins que succeís allò que havia estat esperant tot el dia, allò que podia ser que no succeís, però que també podia succeir. Una ratxa de cançó li va travessar la ment.

—Jo…

—T’anirà bé —l’apressava el marit—. Anem-hi.

—Estic esgotada —va dir—. Una altra nit.

—Té: la bufanda. —El senyor K li va donar un flascó—. No sortim de fa mesos.

—Tu sí: dos cops la setmana a la ciutat de Xi —va fer sense mirar-lo.

—Negocis.

—És clar —va mormolar gairebé per dins.

Del flascó va brollar un líquid que es va convertir en una boirina blava que va embolcallar el coll de la dona, que tremolava.

Els ocells de foc s’esperaven, com un llit de brases, lluents sobre els arenys frescos i tous. El jaç blanc onejava, dòcil al vent nocturn i lligat als ocells per un miler de cintes verdes.

L’Ylla s’hi va ajeure panxa enlaire i, a un crit del seu marit, els ocells es van llançar, cremant, cap al cel fosc. Les vetes es van tibar i el jaç es va elevar. Sota d’ells, la sorra lliscava i cruixia; tot de pujols blaus desfilaven i desfilaven i deixaven enrere la casa, les columnes plujoses, les flors engabiades, els llibres cantaires i els rierols que remorejaven per terra. L’Ylla no es mirava el marit. Sentia com cridava als ocells quan s’enlairaven més i més, com deu mil espurnes: focs d’artifici al cel, grocs i vermells, arrossegaven el jaç pel vent, com si fos un pètal de flor.

Tampoc no mirava com passaven les ciutats, antigues i mortes, ni els vells canals farcits de solitud i somni. Eixuts, com una ombra de la lluna, com una atxa encesa, volaven per damunt els rius i els estanys.

Ella només mirava el cel.

El marit li parlava.

Ella mirava el cel.

—Que no em sents?

—Què?

—Podries parar atenció —va fer l’home, i va sospirar.

—Rumiava.

—Mai no m’hauria imaginat que fossis amant de la natura. Però no hi ha cap mena de dubte que el cel t’interessa prou, aquesta nit.

—És bellíssim.

—Estava pensant —va dir el marit, lentament— que podria trucar a Hulle, aquesta nit. Voldria demanar-li si podem passar una setmaneta a les Muntanyes Blaves. És tan sols una idea…

—Les Muntanyes Blaves!… —L’Ylla es va agafar amb una mà a la vora del jaç i es va girar ràpidament cap a ell.

—Ep, només és una idea.

—Quan vols anar-hi? —L’Ylla ho va demanar tremolant.

—He pensat que podríem sortir demà al matí —va respondre ell, negligentment—. Ja saps: ens llevem ben d’horeta…

—Però si no sortim mai, en aquesta època de l’any!

—Serà la primera vegada, em penso… —El senyor K va somriure—. Ens anirà bé. Ja saps: tindrem pau i tranquil·litat. Ara, que potser tens altres plans? Hi anirem, oi?

L’Ylla va prendre alè, va esperar i va respondre:

—No.

—Què?

El crit va esverar els ocells i va fer trontollar el jaç.

—No —va dir l’Ylla, fermament—. Ja ho he decidit: no hi aniré.

El senyor K la va mirar. No en van parlar més. Ella es va girar.

Els ocells volaven: deu mil atxes al vent.

A trenc d’alba, el sol —travessant les columnes de cristall— va escampar la boira que havia mantingut enlaire l’Ylla, mentre dormia. Havia passat tota la nit entre el sostre i el terra, suspesa en la suau catifa de calitja, que brollava dels murs bon punt s’ajeia a reposar. Havia dormit tota la nit en aquell riu mut, com una barca en una marea de silenci. Ara, la boira s’esvaïa tot descendint fins a deixar l’Ylla a la costa del deixondiment.

Va obrir els ulls.

El marit era davant seu. L’observava com si s’hagués passat hores mirant-la. L’Ylla no sabia per què li resultava impossible de mirar-lo a la cara.

—Has tornat a somiar! —va dir el senyor K—. Parlaves en veu alta i no m’has deixat dormir. De debò: crec que has de veure un metge.

—No em passa res.

—Parlaves molt: durant tot el somni!

—Sí? —va fer l’Ylla, aixecant-se.

L’alba era freda, a l’habitació. Una llum grisa tenyia l’Ylla, que jeia.

—Què somiaves?

L’Ylla va meditar un moment, per recordar.

—La nau. Baixava del cel una altra vegada. Aterrava, i l’home alt sortia i em parlava: m’explicava facècies, rient-se’n, i era ben agradable. —El senyor K va tocar una columna. En van brollar fonts d’aigua calenta, vapor. El fred va desaparèixer de la cambra. La cara del senyor K restava impassible—. I aleshores —va dir l’Ylla— aquell home que havia dit que el seu nom, aquell tan estrany, era Nathaniel York, em va dir que era molt bonica i…, i em va besar.

—Ha! —va cridar el marit, girant-se d’esquena amb violència i fent treballar la mandíbula.

—No era més que un somni —va dir ella, engrescada.

—Queda’t amb els teus estúpids somnis femenins!

—Et portes com una criatura. —L’Ylla es va repapar sobre les últimes restes de calitja química i va riure suaument—. Encara en recordo més —va confessar.

—Ah, digues, digues: què més hi passava? —cridava l’home.

—Yll, ets tan malcarat…

—Digue-m’ho! —exigia el senyor K—. No m’has d’amagar res! —Apropava la cara, fosca i rígida, a la d’ella.

—Mai no t’havia vist així —va replicar l’Ylla, mig sorpresa mig interessada—. Tot el que hi passava és que aquest Nathaniel York em deia… En fi, em deia que em duria amb ell a la nau, cap a l’espai, al seu planeta. Realment, és ben ridícul.

—I tan ridícul! —gairebé udolava el senyor K—. Hauries d’haver-te sentit, afalagant-lo, parlant-li, cantant amb ell durant tota la nit… Hauries d’haver-te sentit!

—Yll!

—Quan vindrà? On aterraran, ell i la seva maleïda nau?

—Yll, abaixa la veu.

—Tant se me’n fot, de la veu! —Es va inclinar cap a ella, rígid—. I, en aquest somni —ara l’agafava pel canell—, oi que la nau aterrava a la Vall Verda? Contesta’m!

—Sí…

—I era avui a la tarda que aterrava, oi?

—Sí, sí, em penso que sí, sí; però no era sinó un somni!

—Bé —li va deixar el braç—, com a mínim ets sincera! He sentit tot el que deies mentre dormies. Has esmentat la vall i l’hora.

Bleixant, va caminar entre les columnes com enlluernat per un raig. A poc a poc va recuperar l’alè. La dona l’observava com si s’hagués tornat boig. Finalment es va aixecar i se li va apropar.

—Yll —va mormolar.

—Estic bé.

—Estàs malalt.

—No. —L’home va forçar un somrís dèbil—. Una criaturada, res més. Perdona’m, amor. —La va acaronar toscament—. He treballat massa últimament. Em sap greu. Em sembla que aniré a jeure una estona.

—T’has exaltat tant…

—Ara em trobo bé, molt bé —va sospirar—. Oblidem-ho. Escolta, ahir em van explicar un acudit sobre Uel. Vull contar-te’l! Què tal si prepares l’esmorzar, t’explico l’acudit i matem aquest afer?

—No ha estat més que un somni.

—És clar que sí. —La va besar mecànicament, en una galta—. Un somni. Res més.

Al migdia, el sol era alt i brillant i els pujols resplendien.

—No vas al poble? —va demanar l’Ylla.

—Al poble? —El senyor K va alçar lleugerament les celles.

—Avui és el dia que sempre hi vas. —Va ajustar una gàbia de flors al pedestal. Les flors es van agitar i van obrir tot de famèliques boques grogues.

El senyor K va tancar el llibre.

—No. Fa massa calda i és tard.

—Ah. —L’Ylla va acabar la feina i se’n va anar cap a la porta—. De seguida torno.

—Espera un moment! On vas?

—A ca la Pao. M’hi ha convidat! —va contestar l’Ylla des de la porta.

—Avui?

—Fa molt de temps que no la veig. No viu pas gaire lluny.

—Cap a la Vall Verda, oi?

—Sí. És només una passejada, tot xino-xano. Em pensava que… —L’Ylla s’afanyava.

—Em sap greu. Em sap molt de greu: quin oblit! —El senyor K corria darrere d’ella, molt preocupat—. No m’havia recordat de dir-t’ho: he convidat el doctor Nlle a venir aquesta tarda.

—El doctor Nlle! —L’Ylla va moure’s cap a la porta.

—Sí —va respondre l’home i, agafant-la pel colze, la va arrossegar cap endins.

—Però, i la Pao?

—La Pao pot esperar-se. Hem d’atendre el doctor Nlle.

—Només una estona…

—No, Ylla.

—No?

El senyor K va sacsejar el cap.

—No. A més, la casa de la Pao és molt lluny. S’ha de travessar la Vall Verda, el gran canal i baixar un bon tros, oi? I farà calda, força calda. I el doctor Nlle estarà ben content de veure’t. Què me’n dius?

L’Ylla no va respondre. Volia córrer, fugir. Volia cridar. Es va asseure, però, va girar lentament les mans i les va mirar inexpressivament, enxampada.

—Ylla —va mormolar l’home—. Oi que et quedes?

—Sí. —La dona va trigar a respondre—. Em quedaré.

—Tota la tarda?

—Tota la tarda —va dir amb veu abatuda.

Ja era vespre i el doctor Nlle encara no havia comparegut. El marit de l’Ylla no semblava pas gaire sorprès. Al capvespre, va mormolar alguna cosa, va anar cap a l’armari i en va treure una arma sinistra: un tub llarg i groguenc que s’acabava en una manxa i un gallet. Quan es va girar, ja duia una màscara posada: d’argent i inexpressiva; era la màscara amb què amagava els sentiments. Se cenyia exquisidament a les galtes primes, la barbeta i el front i refulgia mentre ell examinava l’arma que duia a les mans: un artefacte que brunzia constantment, amb zum-zum d’insecte, i podia deixar anar eixams d’abelles, daurades i cridaneres. Abelles daurades i horribles, que clavaven el fibló, enverinaven i queien sense vida, com llavors a la sorra.

—On vas? —va demanar l’Ylla.

—Què? —El senyor K escoltava el terrible brunzir de la manxa, el zumzeig sòrdid—. El doctor Nlle s’està endarrerint i no tinc pas ganes de continuar esperant-lo. Me’n vaig a caçar una estona. Tornaré aviat. No sortiràs pas, oi? —La màscara d’argent brillava amb intensitat.

—No.

—Digues-li al doctor Nlle que tornaré de seguida. Me’n vaig només a caçar.

La porta triangular es va tancar. Les passes es van fondre pujol avall.

L’Ylla va mirar com s’allunyava sota la llum del capvespre, fins que va desaparèixer. Va esbandir la feina ben ràpidament, gràcies a les pólvores magnètiques. Va arrencar els nous fruits dels murs de cristall. Treballava amb energia, ràpidament, però de cop va caure en una mena de sopor i es va trobar cantant novament aquella cançó estranya i memorable, mirant el cel a través de les columnes de cristall.

Va contenir l’alè i va restar immòbil: esperava.

S’apropava.

Podia passar en qualsevol moment.

Era com aquells dies que sents que la tempesta està a punt d’arribar: no hi ha sinó silenci anhelant i, imperceptiblement, canvia la pressió de l’atmosfera, el clima es transforma i colpeja la terra amb ràfegues, ombres i vapors. I el canvi de pressió fa que et xiulin les orelles i et sentis suspès a l’espera de la tempesta que s’apropa. Comences a tremolar. El cel s’omple de taques i muda de color, els núvols s’enfosqueixen, les muntanyes semblen de ferro. Les flors engabiades emeten sospirs dèbils, d’advertència. Sents una lleu esgarrifança als cabells. En algun lloc de la casa, el rellotge de veu parla: «Ara, ara, ara, ara…», feblement, com gotes que caiguessin sobre vellut.

I, en acabat, la tempesta: lluïssors elèctriques, caigudes d’aigua fosca i trons negres, tancant-se, per sempre.

Ara era ben bé el mateix: tot i que el cel era clar, amenaçava tempesta. Calia esperar raigs i llampecs, però no hi havia ni un núvol.

L’Ylla va caminar per la vil·la sufocant. Les espurnes caurien en qualsevol moment: hi hauria un tro, una mica de fum i silenci, passes al camí, un truc a la porta de vidre i ella correria a obrir…

«Ylla, bojota», va dir-se, «per què permets que et passin tots aquests desvaris pel cap?».

I aleshores va succeir.

Va haver-hi una onada de calor, com si un gran incendi travessés l’aire. Un so penetrant, apressat. Una resplendor metàl·lica al cel.

Va cridar.

Va córrer entre les columnes, va obrir les portes de bat a bat i va mirar cap a les muntanyes: tot havia passat.

Estava a punt de començar a córrer pujol avall, quan es va deturar. Havia de romandre-hi, no podia anar enlloc: el doctor havia de venir de visita i, si se n’anava, el marit s’enutjaria.

Es va esperar a la porta, panteixant, amb la mà estesa.

Va tractar d’abastar la Vall Verda amb l’esguard, però no va veure-hi res.

«Que en sóc, de beneita». Va entrar a la casa. «Tu i la teva imaginació», va pensar. «No ha estat més que un ocell, una fulla, el vent o un peix al canal. Seu. Descansa».

Va asseure’s.

Va sonar un tret.

Molt clarament, sentia la terrible arma d’insectes, ben aguda.

L’Ylla va tremolar.

Venia de ben lluny. Un tret. El zum-zum de les abelles, distant. Un tret. I encara un altre tret, precís i fred, remot.

Es va esgarrifar novament i, sense saber per què, es va aixecar, cridant, cridant i cridant com si no volgués callar mai més. Corrent, va travessar la casa i va obrir la porta de nou.

Els ecos morien lluny, molt lluny.

Es van esvair.

Es va esperar al jardí, molt pàl·lida, cinc minuts.

Finalment, amb el cap cot i caminant a passes curtes, va vagarejar per les cambres columnades, acaronant els objectes. Li tremolaven els llavis mentre s’asseia a la cambra del vi, que s’enfosquia. Esperava. Amb la vora del xal va començar a fregar un vas d’ambre.

I aleshores, irreal, es va sentir soroll de passes a la grava.

Es va aixecar i va caminar fins al bell mig de la cambra silenciosa. El vas li va caure dels dits i es va fer miques.

Les passes van dubtar davant la porta.

Havia de parlar? Calia cridar: «Passi, passi»?

Es va fer endavant.

Les passes pujaven per la rampa. Una mà va fer girar el pom de la porta.

Va somriure-hi.

La porta es va obrir i l’Ylla va deixar de somriure.

Era el seu marit. La màscara de plata li lluïa foscament.

El senyor K va entrar i es va mirar la dona només un instant. Després va obrir la manxa de l’arma i en va treure dues abelles mortes, va sentir com queien a terra, les va trepitjar i va deixar l’arma, ara amb la manxa buida, en un racó de la cambra. Mentrestant, l’Ylla tractava, sense gaire traça, de recollir els trossos del vas trencat.

—Què has estat fent? —va demanar.

—Res —va respondre ell, d’esquena, traient-se la màscara.

—Però l’arma… He sentit com la disparaves un parell de cops.

—Caçava una mica. De tant en tant m’agrada caçar. Ha vingut el doctor Nlle?

—No.

—Deixa’m pensar. —L’home va fer petar els dits, molest—. És clar, ara ho recordo. Era demà que havia de venir a visitar-nos. Que en sóc, de beneit!

Es van asseure a taula. L’Ylla es mirava el menjar, sense moure les mans.

—Què et passa? —va demanar l’home, tot mirant els trossos de carn que submergia dins la lava borbollejant.

—No ho sé. No tinc gana.

—Per què?

—No ho sé. No en tinc; això és tot.

El vent s’aixecava, de banda a banda del cel. El sol es ponia. La petita cambra va semblar més freda.

—He estat tractant de recordar —va dir l’Ylla enmig del silenci i sense parar esment en el seu marit, fred, tibat i d’ulls daurats.

—Recordar què? —El senyor K xarrupava vi.

—Aquella cançó. Aquella cançó tan bonica. —Va tancar els ulls i va mormolar, però no pas la cançó—. L’he oblidada i, no sé per què, em sap greu. Voldria recordar-la sempre.

Va moure les mans, com si el ritme la pogués ajudar a recordar-la, sencera i de cop. Després, es va repapar a la cadira.

—No puc recordar-la. —Va començar a plorar.

—Per què plores? —li va demanar l’home.

—No ho sé, no ho sé pas. No puc contenir-me. Estic trista i no sé pas per què. Ploro sense saber per què, però ploro.

Amagava la cara entre les mans. Els sanglots li sacsejaven les espatlles.

—Demà et trobaràs bé —va dir el marit.

L’Ylla no el va mirar; només va mirar el desert buit i les estrelles brillantíssimes que apareixien, ara, al cel negre. Al lluny se sentien els sons del vent, que creixia, i de les aigües fredes que s’agitaven als llargs canals. Va tancar els ulls, esgarrifada.

—Sí —va dir—. Demà estaré bé.





Agost del 1999


La nit d’estiu

La gent s’apilonava a les galeries de pedra i alguns grups es filtraven per les ombres, als pujols blaus. Els estels i les brillants llunes bessones de Mart hi vessaven una llum pàl·lida, de capvespre. Més enllà de l’amfiteatre de marbre, llunyans i foscos, s’escampaven poblets i vil·les. L’aigua platejada s’immobilitzava a les basses i els canals lluïen d’horitzó a horitzó. Era un capvespre d’estiu al planeta Mart, plàcid i sobri. Les barques, delicades com flors de bronze, navegaven amunt i avall dels canals de vi verd. Als habitatges, llargs i interminables, que s’acoblaven als pujols com serps tranquil·les, els amants mormolaven amb mandra, ajaguts als frescos llits nocturns. Els darrers marrecs que corrien per les avingudes il·luminades llançaven enlaire prims fils de seda que naixien de les aranyes d’or que duien a la mà. Algú preparava el ressopó en taules on la lava d’argent borbollejava en silenci. Als amfiteatres d’un centenar de ciutats de l’hemisferi nocturn de Mart, els marcians —marrons i d’ulls grocs i rodons— es trobaven mandrosament, per escoltar els músics que, a l’escenari, feien que una música serena com la flaire d’una flor surés per l’aire.

En un dels escenaris cantava una dona.

El públic es va estremir.

La dona va deixar de cantar. Es va dur una mà a la gola. Va fer un senyal als músics i aquests van tornar a començar.

Els músics tocaven i la dona cantava i, aquest cop, el públic va sospirar, inclinant-se cap endavant. Alguns homes es van posar drets, sorpresos. Un vent fred va travessar l’amfiteatre: la dona cantava una cançó estranya, terrible, esgarrifosa. Va tractar d’evitar que les paraules li sortissin dels llavis, però va ser inútil:


Camina bellíssima, com la nit

de països sense núvols i cels estelats;

i tot el bo i millor de la foscor lluent

es fa un a la seva cara i als seus ulls…



La cantant va tapar-se la boca amb les mans, perplexa.

—Quina mena de paraules són aquestes? —van demanar-li els músics.

—Quina cançó és aquesta?

—Quin és aquest idioma?

Quan els músics van tornar a bufar els corns daurats, l’estranya melodia va passar novament per damunt el públic, amb calma, mentre la gent començava a parlar en veu alta i s’aixecava.

—Què et passa? —es demanaven els músics els uns als altres.

—Quina tonada tocaves?

—I tu, quina en tocaves?

La dona va trencar a plorar i va fugir de l’escenari. El públic va marxar de l’amfiteatre. I a tots els pobles de Mart, igualment atabalats, va passar alguna cosa similar. Havia vingut una onada de fred, com neu blanca que caigués del cel.

A les avingudes ombrívoles, sota les torxes, els marrecs cantaven:


… i quan ella va arribar-hi, el rebost ja era buit.

Per això el seu pobre gos no en va tenir cap!



—Nens! —cridaven els grans—. Quina mena de cançó canteu? On l’heu apresa?

—Ens l’hem empescada tot de sobte. Però, de les paraules, no n’entenem ni una.

Les portes es van tancar. Els carrers van restar deserts. Sobre els pujols blaus va sortir un estel verd.

Arreu de l’hemisferi nocturn de Mart, els amants es despertaven per escoltar com les seves xicotes taral·lejaven en la foscor.

—Què cantes?

I a mil vil·les, enmig de la nit, les dones es van despertar cridant. Els homes tractaven de calmar-les, però les llàgrimes els continuaven lliscant per les galtes.

—Apa, apa. Dorm. Què tens? Un malson?

—Alguna cosa terrible passarà, al matí.

—Què vols que ens passi? Res. No passarà res…

Un sanglot histèric:

—S’acosta, s’acosta, s’acosta cada cop més!

—No ens pot passar res. Què podria passar-nos? Au, va, ara dorm. Dorm.

L’albada de Mart fou tranquil·la, tan tranquil·la com un pou fresc i negre: tot d’estels lluïen a les aigües dels canals; els nens respiraven plàcidament a les habitacions, amb les aranyes tancades dins els punys; els amants dormien abraçats; les llunes havien desaparegut; les torxes s’havien apagat; els amfiteatres eren deserts.

L’únic so que, a trenc d’alba, va esquerdar el silenci fou el produït per un vigilant nocturn que caminava per un carrer llunyà i solitari, taral·lejant en la foscor una cançó ben estranya…





Agost del 1999


Els terrícoles

Fos qui fos qui trucava, no es cansava de fer-ho. La senyora Ttt va obrir la porta de bat a bat.

—Què volen?

—Parla anglès! —L’home, dret davant la porta, n’estava sorprès.

—Parlo el que parlo —va dir ella.

—Un anglès meravellós!

L’home vestia uniforme. N’hi havia tres més, apressats, somrients i bruts.

—Què desitgen? —va demanar la senyora Ttt.

—Vostè és marciana. —L’home va somriure—. Aquesta paraula no li és familiar, evidentment. És una expressió terrícola. —Amb un moviment de cap va assenyalar els seus companys—. Venim de la Terra. Jo sóc el capità Williams. Hem arribat a Mart encara no fa ni una hora. Ja som aquí: la Segona Expedició! N’hi va haver una altra, la Primera, és clar, però no sabem pas què els va passar. Sigui com sigui, ja som aquí. I vostè és el primer marcià que hem trobat!

—Marcià? —La dona va alçar les celles.

—Vull dir que vostè viu en el quart planeta a partir del Sol, oi?

—És clar —va fer la dona, eixuta, mirant-se’ls.

—I nosaltres —va dir el capità prement-se el pit amb la mà rosada— som de la Terra. Oi, nois?

—Exacte: sí, senyor! —van fer els altres, a cor.

—Aquest és el planeta Tirr —va dir ella—, si volen anomenar les coses pel seu nom.

—Tirr, Tirr… —El capità va esclafir a riure—. Quin nom tan maco! Però, escolti, senyora, com és que parla un anglès tan perfecte?

—No estic pas parlant: estic pensant —va dir—. Telepatia! Bon dia! —I va etzibar un cop de porta.

De seguida, aquell impertinent va tornar a trucar. La senyora Ttt va obrir la porta violentament.

—I ara què vol? —va demanar.

L’home estava encara davant la porta, tractant de somriure, desconcertat. Va estendre els braços.

—Em penso que vostè no comprèn…

—Què?

L’home la va mirar, sorprès:

—Venim de la Terra!

—No tinc temps —va dir la dona—. He de preparar el dinar, he de netejar, cosir, totes aquestes coses… Vostès, ben probablement, volen veure el senyor Ttt. És dalt, al despatx.

—Sí —va dir el terrícola, parpellejant, confús—. Permeti’m de veure el senyor Ttt, sisplau.

—Té feina. —La senyora Ttt va tancar la porta novament.

Aquesta vegada, els cops van ser d’una impertinència notable.

—Escolti! —Quan la porta va tornar a obrir-se, l’home va entrar a la casa d’un bot, com si volgués sorprendre la dona—. No és pas aquesta la forma de tractar les visites!

—El terra net! —va cridar ella—. Fang! Fora d’aquí! Abans d’entrar, netegi’s les botes!

L’home, preocupat, es va mirar les botes, enfangades.

—No és pas el moment de preocupar-se per trivialitats —va dir—. Em penso que caldria celebrar l’esdeveniment. —Va mirar la dona amb fixesa, com si aquell esguard l’hi pogués fer entendre.

—Si se m’han cremat les coques de cristall —va cridar la senyora Ttt—, el faré fora a garrotades!

La dona va mirar, un instant, l’interior d’un forn encès. Va tornar amb la cara vermella i suada. Tenia els ulls grocs i penetrants, la pell suaument bruna i la veu metàl·lica i aguda. Era prima i àgil com un insecte.

—Quedi’s aquí. Miraré si el senyor Ttt els pot rebre. De quin afer es tracta?

L’home va blasfemar hòrridament, com si la dona li hagués clavat un cop de martell a la mà.

—Digui-li que venim de la Terra! Ningú no n’havia vingut mai, encara!

—Ningú no n’havia què…? —va preguntar la dona, tot aixecant una mà—. Bé, tant se val. Torno de seguida.

L’eco de les seves passes va onejar per la casa de pedra.

Fora, lluïa l’immens cel blau de Mart, calorós i tranquil com les aigües càlides d’un mar fondo. El desert marcià es torrava com un prehistòric vas de fang: la calda creixia en onades tremoloses. Hi havia un coet petit al cim d’una muntanya propera. En sortien tot de grans petjades, fins a la porta de la casa de pedra.

Ara, se sentia com discutien al pis de dalt. Els homes, a la porta, es van mirar els uns als altres, inquiets, amb els polzes al cinturó i tamborinejant-lo amb els altres dits. Dalt, una veu d’home cridava. La veu de la dona li responia. Un quart més tard, els terrícoles van començar a passejar-se d’una banda a l’altra de la porta de la cuina, sense saber què fer.

—Teniu una cigarreta? —va demanar un d’ells.

Un altre va treure’n un paquet i van encendre una cigarreta. Exhalaven lentes vetes de fum blanc. Es van tibar els uniformes i es van arreglar els colls. Dalt, continuava el murmuri de veus. El capità va mirar l’hora.

—Vint-i-cinc minuts —va dir—. Em pregunto quina una n’estaran preparant. —Va anar cap a una finestra i va mirar cap enfora.

—Quin dia més xafogós —va dir un dels homes.

—Sí —va fer un altre.

Era el temps lent i calorós de les primeres hores de la tarda. Les veus s’havien esllanguit en un murmuri i, ara, eren silents. Tot el que els homes podien sentir era la seva pròpia respiració.

En silenci, van passar una hora.

—Confio que no haurem pas provocat un conflicte —va dir el capità.

Va donar un cop d’ull a la sala: la senyora Ttt regava les plantes que hi creixien al bell mig.

—Ja deia jo que m’havia oblidat d’alguna cosa —va dir la dona, anant cap a la cuina en veure el capità—. Ho sento. —Li va donar un tros de paper—. El senyor Ttt està molt enfeinat. —Es va girar cap a les cassoles—. D’altra banda, no és el senyor Ttt qui vostè vol veure, sinó el senyor Aaa. Dugui aquest paper al mas pròxim, a la vora del canal blau: el senyor Aaa els informarà de tot el que vulguin saber.

—No volem saber res —va respondre el capità, arrufant els llavis—. Ja ho sabem.

—Tenen el paper, oi? Què més volen? —va preguntar la dona, directa. Havia decidit de no dir ni una paraula més.

—Bé, doncs… —va dir el capità, poc disposat a anar-se’n. Semblava esperar alguna cosa. Era com un nen, sorprès davant un arbre de Nadal buit—. Anem’s-en, nois.

Tots quatre homes van sortir a la xafogor de la tarda.

Mitja hora més tard, assegut a la biblioteca, el senyor Aaa bevia glops de foc elèctric d’una copa de metall. Va sentir veus que venien pel camí de pedra. Va treure el cap per la finestra: quatre homes uniformats el miraven tot aclucant els ulls.

—És vostè el senyor Aaa? —li van demanar.

—Sí.

—El senyor Ttt ens envia a veure’l —va cridar el capità.

—Per què ha fet tal cosa? —va preguntar el senyor Aaa.

—Tenia feina!

—Quina llàstima! —va dir el senyor Aaa, sarcàstic—. Es deu pensar que no tinc res millor a fer sinó rebre la gent que ve a destorbar-lo!

—No és això el que importa —va cridar el capità.

—A mi, sí. He de llegir molt. El senyor Ttt és un desconsiderat. No és pas la primera vegada que es comporta així. Jove, no mogui les mans fins que acabi. I pari compte. Habitualment, la gent m’escolta quan parlo. I vostè m’escoltarà educadament o no badaré boca. —Al carrer, tots quatre homes van badar-la, es van moure incòmodament, i el capità, amb les venes de la cara a punt d’esclatar, va deixar anar unes quantes llàgrimes—. A vostè —discursejava el senyor Aaa— li sembla bé que el senyor Ttt sigui tan mal educat?

Els terrícoles el miraven a través de la calda.

—Venim de la Terra! —va dir el capità.

—A mi em sembla que és un pocavergonya —va decidir el senyor Aaa.

—En un coet. Hem vingut en un coet. Fins aquí!

—A més, no és pas la primera vegada que en Ttt es porta com un ruc.

—Des de la Terra.

—Punyeta!, m’agradaria telefonar-li i dir-li què en penso.

—Tan sols nosaltres quatre: aquests tres homes, que són la meva tripulació, i jo…

—Li trucaré, sí, això és el que faré!

—Terra. Coet. Homes. Viatge. Espai.

—Li trucaré i haurà d’escoltar-me! —va cridar el senyor Aaa.

Va desaparèixer com un titella d’un escenari. Per uns instants, es van sentir unes veus colèriques que anaven i venien per algun d’aquells mecanismes sorprenents. El capità i la tripulació miraven enrere amb tristesa, cap al bonic coet que els esperava sobre el pujol, dolç, amatent i bell.

El senyor Aaa s’agitava a la finestra, amb aspecte de salvatge triomfador.

—L’he reptat a duel. Per tots els déus! A duel!

—Senyor Aaa… —va tornar a començar el capità, amb veu suau.

—El mataré! Que em sent?

—Senyor Aaa, vull dir-li que hem viatjat seixanta milions de milles.

El senyor Aaa va mirar el capità per primer cop.

—D’on diu que vénen?

El capità va mostrar un somrís blanc.

—Per fi ens entenem —va mormolar als seus homes; i va cridar al senyor Aaa—: Hem recorregut seixanta milions de milles. Des de la Terra!

El senyor Aaa va badallar.

—En aquesta època de l’any, la distància és tan sols de cinquanta milions de milles. —Va recollir una arma d’aspecte esfereïdor—. Bé, ara he d’anar-me’n. Tinguin aquesta noteta estúpida i, encara que no sé de què els servirà, portin-la al senyor Iii, que viu al poble d’Iopr, darrere el pujol. L’hi expliquen tot, al senyor Iii. Ell és l’home que vostès han de veure, no pas el senyor Ttt (en Ttt és un idiota: el mataré) ni jo. A més, vostès no són pas la meva especialitat.

—Especialitat, especialitat! —va belar el capità—. Però, és que cal ser d’una certa especialitat per donar la benvinguda als homes de la Terra?

—No sigui babau: això ho sap tothom.

El senyor Aaa va desaparèixer escales avall.

—Passin-ho bé!

A corre-cuita es va allunyar camí avall, com un parell de busques de rellotge que s’haguessin tornat boges.

Els quatre viatgers estaven desconcertats. Finalment, el capità va dir:

—Ja trobarem algú que ens escolti.

—Potser hauríem d’anà’ns-en i tornar —va suggerir un dels homes, amb veu malenconiosa—. Potser hauríem d’alçar-nos i descendir novament. Donar-los temps d’organitzar una festa!

—Pot ser una bona idea —va mormolar el capità, esgotat.

Al poblet, la gent entrava i sortia de les cases, saludant-se. Duien màscares agradosament diverses: daurades, blaves i vermelles, màscares de llavis de plata i celles de bronze, màscares somrients o serioses, d’acord amb l’estat d’ànim dels propietaris.

Els quatre homes, suats de la llarga caminada, van deturar-se i van preguntar a una nena on era la casa del senyor Iii.

—Allà —va fer la nena, i va moure el cap assenyalant el lloc.

El capità va posar un genoll a terra, solemnement, amb gran cura, i va mirar de fit a fit aquells ulls joves i dolços.

—Nena, vull parlar amb tu.

Va asseure-se-la sobre l’altre genoll i li va agafar les manetes brunes, com si es disposés a explicar-li un conte per anar a dormir, el mateix que ara imaginava amb una gran riquesa de detalls.

—Bé, menuda, t’explicaré què passa. Fa sis mesos, un altre coet va venir a Mart. Hi duia un home anomenat York i un assistent. No sabem què els va passar. Potser es van estimbar. Van venir en un coet. Com nosaltres. Segur que l’has vist! Un gran coet! És per això que som la Segona Expedició: perquè venim després de la Primera! I venim de la Terra… —La nena va deixar anar la mà i es va ajustar a la cara una inexpressiva màscara daurada. Després, va treure’s una aranya d’or de joguina i la va deixar caure a terra mentre el capità continuava parlant. L’aranya de joguina va pujar, tota obedient, al genoll de la nena, que la mirava inexpressivament pels traus de la màscara. El capità va sacsejar la nena, lleument, i es va fer més contundent—. Som terrícoles —va dir—. Em creus?

—Sí —va respondre la nena, mirant com amagava els dits del peu a la sorra.

—Molt bé. —El capità li va pessigar un braç, una mica perquè estava content i una mica perquè volia que la nena el mirés—. El coet, el vam fer nosaltres mateixos. T’ho creus, oi?

La nena es burxava el nas.

—Sí.

—I… Treu-te el ditet del nas, maca… Jo sóc el capità i…

—Fins avui, ningú, en tota la història, no havia travessat l’espai en un coet —va recitar la nena amb els ulls tancats.

—Meravellós! Com ho saps?

—Telepatia. —Es netejava el dit en un genoll, dissimuladament.

—Bé, deus estar més emocionada que mai —va cridar el capità—. No estàs contenta?

—Serà millor que vagin a veure el senyor Iii ara mateix. —Va deixar caure la joguina a terra—. Al senyor Iii li agradaria molt de parlar amb vostès.

La nena es va allunyar. L’aranya, obedient, corria al seu darrere.

El capità es va quedar mirant-se-la, amb la mà estesa. Els ulls se li van humitejar. Es va mirar la mà buida. Va badar la boca. Els altres tres homes, drets sobre les pròpies ombres, van escopir sobre el carrer de pedra…

El senyor Iii va obrir la porta. En aquell precís moment havia de marxar a una conferència, però podia concedir-los un minut si s’afanyaven a entrar i li explicaven què volien.

—Una mica d’atenció —va dir el capità, cansat i amb els ulls vermells—. Hem vingut de la Terra en un coet. Som quatre: tripulació i capità. Estem esgotats, tenim gana i volem trobar un lloc on dormir. Ens agradaria que ens donéssiu la clau de la ciutat o alguna cosa semblant. Voldríem que algú ens encaixés la mà i ens felicités i cridés: «Hurra!», això és tot.

El senyor Iii era alt, vaporós, prim. Sobre els ulls groguencs duia ulleres amb vidres gruixuts i blaus. Es va inclinar sobre la taula i es va mirar els papers d’una pila. De tant en tant, llançava llambregades penetrants als visitants.

—Bé, aquí no tinc pas els formularis, em penso. —Va regirar els calaixos de la taula—. On els dec haver ficat? Han de ser en algun lloc. —Meditava—. En algun lloc… Ah, sí, aquí! —Va donar uns papers al capità—. Ha de firmar-los, és clar.

—Hem de passar per tota aquesta paperassa?

El senyor Iii el va mirar des de darrere els culs d’ampolla.

—No diu que ve de la Terra? Doncs ha de firmar.

El capità va escriure el seu nom.

—Cal que els tripulants també firmin?

El senyor Iii va mirar el capità, va mirar els altres tres, i va esclafir a riure.

—Que ells firmin! Ha! Meravellós! Que ells, ha, que ells firmin! —Plorava de riure. Es va colpejar un genoll i es va doblegar: reia a raig. Es va recolzar a l’escriptori—. Que ells firmin!

Tots quatre homes van arrugar el front.

—No hi veig la gràcia.

—Que ells firmin! —va sospirar el senyor Iii, dèbil de tant de riure—. És tan divertit! L’hi he d’explicar al senyor Xxx!

Va examinar el formulari, omplert, rient encara.

—Sembla que tot està correcte. —Va moure el cap—. Fins i tot la conformitat per una possible eutanàsia, si calgués arribar a tals extrems.

—Conformitat per què?

—Calli. Tinc una cosa per a vostè. Això. Prengui la clau.

El capità es va posar vermell.

—És un gran honor…

—No sigui ruc! No és pas la clau de la ciutat! —va xisclar el senyor Iii—. És la de la Casa. Vagi per aquell passadís, obri la porta gran, entri i tanqui bé. Pot passar-hi la nit. Al matí li enviaré el senyor Xxx.

Ple de dubtes, el capità va prendre la clau. Mirava el terra. Els seus homes no es van moure. Semblaven sense sang, com si haguessin perdut la il·lusió pel viatge. Estaven eixuts.

—Què li passa, ara? Algun problema? —va demanar el senyor Iii—. Què espera? Què vol? —Va caminar endavant i va estudiar de prop el rostre del capità—. Vagi-se’n!

—Em penso que vostè no deu pas ni tan sols… —va suggerir el capità—. Vull dir, en fi… Tractar de… Hem fet un gran esforç, hem fet un viatge molt llarg i vostè podria encaixar-nos la mà, dir-nos: «Ben fet!» i… Oi? —va afegir amb una veu que s’esvaïa.

El senyor Iii li va oferir la mà, rígidament. Va somriure amb fredor.

—Enhorabona! Felicitats! —Es va allunyar—. Ara he d’anar-me’n. Faci servir la clau.

Sense fixar-se més en ells, com si s’haguessin fos a través del terra, el senyor Iii va anar d’un costat a l’altre de l’habitació, omplint de papers tota una carpeta. S’hi va estar encara cinc minuts més, però no es va adreçar ni una sola vegada més al quartet solemne, immòbil, capcot, de cames doblegades i esguard que s’apagava. A la fi, va travessar la porta contemplant-se atentament les ungles.

Van caminar pel passadís, pesadament, en la penombra silent de la tarda. Van arribar a una gran porta de plata brunyida. La van obrir amb la clau, que també era de plata. Hi van entrar, van tancar la porta i es van girar. Eren en una ampla cambra, assolellada. Asseguts o drets, tot d’homes i dones xerraven en grups. Quan van sentir el cop de porta, van mirar cap als quatre homes uniformats.

Un marcià es va fer endavant i els va saludar amb una reverència.

—Sóc el senyor Uuu.

—Jo sóc el capità Jonathan Williams, de la ciutat de Nova York, de la Terra —va dir el capità, desmenjadament.

Immediatament, tota la sala va esclatar en un clam.

Els murs tremolaven amb els crits i les exclamacions. La gent corria cap als terrícoles, fent gresca, cridant d’alegria, bolcant taules, entrebancant-se els uns amb els altres, com un eixam. Els van alçar sobre les espatlles i van fer sis tombs complets a la sala, sis tombs saltant, rient i cantant.

Els terrícoles estaven tan sorpresos que, per un minut, es van deixar endur per aquella marea d’espatlles, abans d’esclafir a riure i cridar-se:

—Ep! Això ja s’assembla més al que esperàvem!

—Així és la vida, noi! Apa! Alça! Visca!

Es feien l’ullet. Alçaven els braços i picaven de mans enlaire.

—Ep! Ep!

—Hurra! —cridava la gentada.

Finalment, els van deixar sobre una taula. La xiscladissa va minvar. El capità estava a punt de plorar:

—Gràcies. Ha estat meravellós, meravellós.

—Expliqui’ns coses sobre vostès —va suggerir el senyor Uuu.

El capità es va aclarir la gola.

Va parlar, interromput pels murmuris d’admiració de l’auditori. Va presentar la tripulació. Cada un d’ells va fer un discurset, atabalat per l’esclat d’aplaudiments.

El senyor Uuu va tustar l’esquena del capità.

—És bo de veure un altre home de la Terra. Jo també en sóc.

—Què diu?

—Aquí n’hi ha molts, que són de la Terra.

El capità el va mirar de fit a fit.

—Vostè? De la Terra? És possible? Va venir en un coet? És que hi ha hagut viatges espacials des de fa molt de temps? —Semblava decebut—. De quin…, de quin país és vostè?

—De Tuiereol. Vaig venir amb l’esperit del meu cos, ja fa molts anys.

—Tuiereol? —va pronunciar lentament el capità—. Aquest país no el conec. Què és això de l’esperit del cos?

—La senyoreta Rrr, que és allà, també va venir de la Terra, oi, senyoreta Rrr?

La senyoreta Rrr va fer que sí amb el cap i va riure d’una forma ben estranya.

—També el senyor Www, el senyor Qqq i el senyor Vvv!

—Jo sóc de Júpiter —va dir un, vantant-se’n.

—Jo, de Saturn —va dir un altre, mirant amb malícia.

—Júpiter, Saturn… —va mormolar el capità, parpellejant.

Van callar tots: la gent va tornar a agrupar-se al voltant de les taules, estranyament buides per ser taules de banquet. El capità va adonar-se, de sobte, que la cambra no tenia finestres: la llum semblava filtrar-se per les parets. Hi havia una única porta. El capità es va fer enrere.

—Tot això és confús. On és Tuiereol? Prop d’Amèrica? —va demanar.

—Què és Amèrica?

—No ho sap? No n’ha sentit mai a parlar, i diu que és terrícola?

El senyor Uuu es va posar dret, irat.

—La Terra és un planeta de mars: tot és mar. No hi ha pas continents. Sóc d’allà i ho sé.

—Un moment, escolti… —El capità es va repenjar al respatller de la cadira—. Vostè té cara de marcià: ulls grocs, pell bruna…

—La Terra és un planeta de selves —va dir la senyoreta Rrr, amb orgull—. Jo sóc d’Orri, a la Terra: una civilització de plata!

El capità va mirar, successivament, el senyor Uuu, el senyor Www, el senyor Zzz, el senyor Nnn, el senyor Hhh i el senyor Bbb. Es va adonar que els ulls grocs es fonien i s’apagaven a la llum i es contreien i es dilataven. Es va estremir. Es va girar cap als seus homes i els va mirar amb una expressió ombrívola.

—S’adonen de què és tot això?

—Què, capità?

—No és pas una celebració, això —va contestar el capità, esgotat—. Ni és un banquet. Aquesta gent no representa cap govern de res. No és pas una festa sorpresa. Mirin-los als ulls. Escoltin-los! —Van retenir l’alè. A la sala tancada només hi havia un lleu moviment d’ulls blancs—. Ara comprenc —va dir el capità amb veu molt llunyana— per què ens donaven paperets i ens enviaven de l’un a l’altre, fins al senyor Iii, que ens va fer anar pel passadís amb una clau que obria una porta i la tancava. I aquí som, ara…

—On, capità?

El capità va sospirar:

—En un manicomi.

Era de nit. La gran sala era en silenci, enllumenada tènuement per llums amagats als murs transparents. Els quatre terrícoles, asseguts al voltant d’una taula de fusta, xerraven en veu baixa, pàl·lids. Homes i dones jeien desordenadament per terra. Pels racons foscos hi havia lleus estremiments: homes o dones solitaris que movien les mans. Cada mitja hora, un dels homes del capità tractava d’obrir la porta de plata i, fracassat, tornava a la taula.

—No hi ha res a fer: estem ben tancats.

—De debò es pensen que som bojos, capità?

—És clar. Per això no ens han donat la benvinguda que calia. S’han limitat a tolerar el que, entre ells, deu ser un estat de psicosi freqüent. —Va assenyalar les figures fosques que jeien al voltant—. Paranoics, tots i cadascun d’ells! Quina benvinguda ens han ofert! —Una flameta es va encendre i va morir als ulls del capità—. Per un moment havia pensat que finalment ens rebien com ens mereixíem. Crits, cançons i discursos. Tot ha estat força bonic, oi? Mentre ha durat.

—Quant de temps pensen tenir-nos aquí, capità?

—Fins que demostrem que no som pas psicòtics.

—Hauria de ser fàcil.

—Espero que sí.

—No sembla estar-ne gaire segur, capità.

—No ho estic. Mirin cap a aquell racó.

Un home a la gatzoneta, sol en la foscor. De la boca li brollava una flama blava que es transformava en la silueta arrodonida d’una petita dona nua. Remorejant i sospirant, florejava vapors de llum de cobalt.

El capità va assenyalar cap a un altre racó. Una dona, dreta, es metamorfosava. Primer es va tancar en una columna de vidre. Després es va convertir en una estàtua daurada. Després, en un pal de cedre, polit, i, finalment, altre cop en una dona.

Mitjanit. A la sala fosca, tothom exhalava petites flames violàcies, mòbils i canviants: la nit era temps de transformacions i afliccions.

—Mags, bruixots —va mormolar un terrícola.

—No: al·lucinats. Ens comuniquen la seva demència de tal manera que també nosaltres podem veure les al·lucinacions. Telepatia. Autosuggestió i telepatia.

—És això el que el preocupa, capità?

—Sí. Si aquestes al·lucinacions poden ser tan reals, si poden encomanar-se així i semblar tan verídiques, tant a nosaltres com a qualsevol altra persona, no és pas tan estrany que ens hagin pres per psicòtics. Si aquell home és capaç de crear petites dones de foc blau i si aquella dona pot transformar-se en una columna, és prou lògic que els marcians pensin que hem creat el coet simplement amb els nostres cervells.

Els tres tripulants van restar estupefactes, enmig de la foscor.

Les flames blaves brollaven al voltant dels terrícoles, brillaven i s’esvaïen. Tot de diablets de sorra vermella corrien entre les dents dels homes adormits. Les dones es transformaven en serps olioses. Hi havia flaire de rèptils i bèsties.

Al matí, tots eren drets: frescos, contents i normals. No hi havia ni flames ni dimonis. El capità i els seus homes s’esperaven prop de la porta de plata, desitjant que s’obrís.

El senyor Xxx va arribar quatre hores més tard. Els terrícoles sospitaven que havia estat esperant-se a l’altra banda de la porta, espiant-los durant tres hores com a mínim, abans d’entrar i demanar-los, amb un gest, que l’acompanyessin a una oficina petita.

Era un home jove i somrient, si hem de creure la màscara que duia: no pas un, sinó tres somrisos, hi duia pintats. Darrere la màscara, la veu era la d’un psicòleg no gaire somrient.

—Quin és, doncs, el problema?

—Vostè creu que som bojos i no ho som pas —va dir el capità.

—Ben al contrari: jo no crec pas que tots vostès siguin bojos. —El psicòleg va assenyalar el capità—. L’únic boig és vostè. Els altres no són sinó al·lucinacions secundàries.

El capità es va colpejar el genoll.

—Ah, ve-t’ho aquí! Ara entenc per què el senyor Iii va esclafir a riure quan li vaig demanar si calia que els meus homes firmessin també els papers!

El psicòleg va riure per la somrient boca esculpida.

—Sí, ja m’ho ha dit el senyor Iii. Va ser un bon acudit… Què deia? Ah, sí. Al·lucinacions secundàries. De vegades em vénen a veure dones amb serps a les orelles. Quan les curen, les serps es fan fonedisses.

—Ens agradaria que ens curés. Endavant.

—És estrany. No hi ha gaire gent que vulgui ser curada. El tractament és dràstic, ja ho sap.

—Apa, doncs: comenci a curar-nos! Aviat s’adonarà que no som bojos.

—Deixi’m veure els seus papers. Vull saber si estan en regla, abans de començar el tractament. —El senyor Xxx va examinar el dossier—. Sí. Fa falta un tractament especial per als casos com el seu. Les persones d’aquella sala són casos molt senzills. Però, quan s’arriba tan lluny com vostè, a al·lucinacions primàries, secundàries, auditives, olfactives i labials, i a fantasies tàctils i òptiques, l’afer és greu. S’ha de recórrer a l’eutanàsia.

El capità es va aixecar d’un bot i va bramar:

—Miri, ja n’hi ha prou! Sotmeti’ns a proves, verifiqui’ns els reflexos, ausculti’ns, exorcitzi’ns, pregunti’ns!

—Pot parlar tant com vulgui.

El capità va parlar, furiós, durant una hora.

—Increïble —va mormolar el psicòleg—. Mai no havia sentit una fantasia onírica tan detallada.

—Hòstia! Li ensenyarem el coet! —va cridar el capità.

—M’agradaria veure’l. Pot fer-lo aparèixer en aquesta habitació?

—Oh, i tant! És al seu dossier, per la lletra C.

El senyor Xxx va examinar el dossier amb atenció. Va tocar l’ase i el va tancar amb solemnitat.

—Per què m’ha pres el pèl? El coet no hi és pas.

—És clar que no, imbècil! Ha estat una broma. En fa gaires, de bromes, un boig?

—Vostè té un sentit de l’humor una mica estrany. Bé, anem fora. Vull veure el coet.

Era migdia. Quan van arribar al coet, feia molta calor.

—Bé, doncs. —El psicòleg es va atansar a la nau i la va colpejar: el metall va ressonar amb suavitat—. Puc entrar-hi? —va demanar amb sorna.

—Entri-hi. —El senyor Xxx va desaparèixer dins el coet i s’hi va estar força estona—. Hi ha coses estúpides, hi ha coses exasperants, hi ha coses que m’enerven, però cap com aquesta… —va dir el capità, mossegant un cigar—. Per menys de dos rals tornaria a casa i els aconsellaria que no es preocupessin mai més de Mart. Quina colla de desconfiats!

—Em sembla que una part prou important de la població són bojos, capità. Potser és per això que dubten tant.

—Sigui com sigui, és ben emprenyador.

El psicòleg va sortir de la nau després de furgar-hi, colpejar-hi, escoltar-hi, ensumar-hi i tastar-hi durant mitja hora.

—Què? Ens creu, ara? —va cridar el capità, talment com si el senyor Xxx fos sord.

El psicòleg va tancar els ulls i es va gratar el nas.

—Aquest és l’exemple d’al·lucinació sensorial i suggestió hipnòtica més increïble que mai hagi vist. He examinat el coet, com vostè l’anomena. —Va colpejar la carcassa—. Ho puc escoltar: fantasia auditiva. —Va inspirar—. Ho oloro: al·lucinació olfactiva induïda per telepatia sensorial. —Va besar el coet—. El tasto: fantasia labial! —El psicòleg va encaixar la mà del capità—: Em permet que el feliciti? Vostè és un geni psicòtic! Ha fet un treball complet. La tasca de projectar una imaginària vida psicòtica en el cervell d’una altra persona per mitjà de la telepatia i evitar que les al·lucinacions es vagin debilitant sensorialment és gairebé impossible. Les persones que hi ha a la Casa es concentren, usualment, en fantasies visuals o, a tot estirar, en fantasies visuals i auditives combinades. Vostè ha aconseguit una síntesi total! Vostè té una demència bellíssimament completa!

—Una demència…? —El capità estava pàl·lid.

—Sí, sí. Quina demència més bonica: metall, cautxú, gravitants, queviures, roba, combustible, armes, escales, panys de porta, cargols, culleres… He comprovat que a la nau hi ha deu mil articles diferents. Mai no havia vist tanta complexitat. Fins i tot hi ha ombres sota les lliteres, i sota de tot! Quin poder de concentració! I cada cosa, tant se valia com o quan ho comprovés, tenia olor, solidesa, tast, so! Permeti’m que l’abraci. —L’abraçada fou llarga, però finalment el psicòleg es va separar—. Del que escrigui sobre tot això en faré la meva millor monografia! El mes vinent parlaré a l’Acadèmia Marciana. Miri’s, ha canviat fins el color dels ulls: del groc al blau. I la pell: de bruna a rosada. I la roba; i les mans: cinc dits per comptes de sis! Metamorfosi biològica a través del desequilibri psicològic! I els seus tres amics…

El senyor Xxx va treure una arma petita:

—Inguarible, evidentment. Pobre home meravellós! Mort serà més feliç. Vol dir les últimes paraules?

—Alto, per l’amor de Déu! No dispari!

—Pobra i trista criatura. El trauré de la misèria que l’ha dut a imaginar aquest coet i aquests tres homes. Serà ben interessant de veure com els seus amics i el coet s’esvaeixen bon punt el mati. Amb el que ara vegi, escriuré un informe extraordinari sobre la dissolució de les imatges neuròtiques.

—Sóc de la Terra! Em dic Jonathan Williams, i aquests!…

—Sí, ja ho sé —féu el senyor Xxx, i va disparar.

El capità va caure amb una bala al cor. Els altres tres van cridar.

El senyor Xxx els va mirar, sorprès.

—Continuen existint? Extraordinari! Al·lucinacions que persisteixen en el temps i l’espai. —Va dirigir l’arma cap a ells—. Bé, els dissoldré amb la por.

—No! —van cridar tots tres homes.

—Demanda auditiva, tot i mort el pacient —va remarcar el senyor Xxx, mentre els feia caure a trets.

Van restar sobre la sorra, intactes, immòbils. El senyor Xxx els va tocar amb la punta del peu. Tot seguit, va colpejar el coet.

—Persisteix! Persisteixen!

Va disparar diverses vegades contra els cadàvers. Va fer un pas enrere. La màscara somrient li va caure a terra.

La cara del psicologuet va canviar a poc a poc. Se li va afluixar la mandíbula. L’arma li va caure dels dits. Els ulls se li van apagar, buits. Va estendre les mans, com un cec. Va palpar els cadàvers i es va adonar que la saliva li omplia la boca.

—Al·lucinacions —va dir frenèticament—. Gust. Vista. Olfacte. Oïda. Tacte. —Va moure les mans. Els ulls se li desorbitaven. Va començar a bavejar—. Vagin-se’n! —va cridar als cadàvers—. Vés-te’n! —va cridar al coet. Es va mirar les mans, tremoloses—. Contaminat —va mormolar, desesperat—. Se m’ha encomanat. Telepatia. Hipnosi. Ara, el boig sóc jo. Contaminat. Al·lucinacions de tota mena. —Es va deturar i, amb mans enrampades, va buscar l’arma pel voltant—. Només hi ha una solució. Només hi ha una forma que se’n vagin, que desapareguin.

Es va sentir un tret. El senyor Xxx va caure a terra.

Tots quatre cadàvers jeien al sol. El senyor Xxx era on havia caigut.

El coet, sobre el pujol assolellat, no va pas desaparèixer.

Quan, al capvespre, la gent del poble va trobar-lo, es va preguntar què era allò. Ningú no ho sabia: per això va ser venut a un drapaire, que se’l va endur per desmuntar-lo i vendre’l com a ferro vell.

Va ploure tota la nit. L’endemà va fer un dia ben bo.





Març del 2000


El contribuent

Volia anar a Mart en el coet. Va baixar a la pista de llançament al matí, ben d’hora. A través de la xarxa de filferro, va cridar a tot d’homes uniformats que volia anar a Mart. Els va dir que era un honrat contribuent, que es deia Pritchard i que tenia dret a anar-hi. Oi que era nat allà mateix, a Ohio? Oi que era un bon ciutadà? Doncs, per què no podia anar a Mart? Els va amenaçar amb els punys i els va dir que volia guillar de la Terra; tothom amb dos dits de front volia guillar de la Terra. Abans de dos anys esclataria una gran guerra atòmica i ell no volia pas ser-hi present. Ell i milers com ell, tothom qui tingués seny, se n’aniria a Mart. Ja ho veuríeu! Per fugir de les guerres, la censura, els estats policies, la militarització, el control governamental d’això i d’allò, de l’art i de la ciència! Que s’hi quedés qui volgués! Els oferia la mà dreta, el cor, el cap, per l’oportunitat d’anar a Mart! Què calia fer, què calia signar, qui calia conèixer per ficar-se en un coet?

A través de la xarxa de filferro, veia com els homes uniformats se’n fotien. Li van dir que no volia pas anar a Mart de debò. No sabia que tant la Primera com la Segona Expedició havien fracassat, havien desaparegut i, ben probablement, tots els homes hi havien mort?

Però no podien pas demostrar-ho, no podien estar-ne segurs, va dir en Pritchard, aferrant-se a la xarxa. Potser hi havia un paradís de llet i mel, i era per això que els capitans York i Williams no havien volgut tornar. Li obririen la porta d’una vegada, per deixar-lo pujar al Tercer Coet Expedicionari, o li caldria esbotzar-la a puntades de peu?

Li van dir que callés.

Va veure els homes que anaven cap al coet.

—Espereu-me! —els va cridar—. No em deixeu en aquest món terrible; he de marxar-ne: hi haurà una guerra atòmica! No em deixeu a la Terra!

El van treure, arrossegant-lo i barallant-s’hi. Van tancar amb força la porta de l’auto de policia i se’l van endur cap a les primeres hores del matí, amb la cara enganxada a la finestra del darrere. Just abans que la sirena de l’auto comencés a xisclar, en arribar a un pujol, va veure el foc vermell, va sentir el soroll enorme i el tremolor de monstre amb què el coet argentat s’elevava, abandonant-lo en un vulgar matí de dilluns, al vulgar planeta Terra.





Abril del 2000


La tercera expedició

La nau va baixar de l’espai. Venia de les estrelles, de les velocitats negres, de les òrbites lluents i dels silenciosos golfs de l’espai. Era una nau nova: duia foc dins i homes a les cel·les de metall, i es movia en un silenci net, igni i càlid. Duia disset homes, comptant-hi el capità. A la pista d’Ohio, la gentada els havia acomiadat amb crits, agitant les mans cap a la llum del sol, i el coet, deixant anar grans flors de calor i color, s’havia allunyat cap a l’espai: era el tercer viatge a Mart!

Ara, en arribar a les altes atmosferes marcianes, el coet reduïa la velocitat amb eficiència metàl·lica. Encara era bell i fort. Havia fet via per les aigües de mitjanit de l’espai, com un pàl·lid leviatan, deixant enrere l’antiga llum i abocant-se a no-res successius. Els tripulants s’hi havien apallissat, marejat, posat malalts i guarit, cada cosa al seu moment. Un d’ells havia mort i els setze que li havien sobreviscut, amb els ulls clars i les cares enganxades als gruixuts vidres de les finestres, miraven ara com Mart se’ls acostava ràpidament.

—Mart! —va cridar el navegant Lustig.

—Vell bon jan Mart! —va dir en Samuel Hinkston, arqueòleg.

—Som-hi —va fer el capità John Black.

El coet va aterrar sobre un prat verd. Al bell mig del prat hi havia un cérvol de ferro. Més enllà, s’hi veia una gran casa victoriana, fosca, silent a la llum del sol, coberta de motllures carregoses, amb finestres de vidres blaus, roses, grocs i verds. Sobre el porxo creixien els geranis i, a sota, una hamaca vella es movia endavant i enrere, endavant i enrere, empesa per la brisa. Al capdamunt de la façana hi havia una cúpula, amb finestres de vidres romboïdals i una teulada en forma de caputxa. Per la finestra del davant es podia veure una peça de música titulada «Ohio formós», en un faristol.

El poble s’estenia en totes quatre direccions, verd i tranquil en aquella primavera marciana. Unes cases eren blanques i les altres de maó vermell i tot era ple d’oms ben alts, d’aurons i de castanyers que el vent agitava. Als campanars de les esglésies, les campanes d’or callaven.

Els del coet s’ho miraven tot. Després es van mirar els uns als altres i van tornar a observar el paisatge. S’agafaven dels braços, sorpresos. Les cares se’ls tornaven pàl·lides.

—Hòstia —va mormolar en Lustig, fregant-se els ulls desmanegadament—. Hòstia.

—No pot ser —va dir en Samuel Hinkston.

—Déu meu —va fer el capità John Black.

Es va sentir la veu del químic:

—Capità, l’atmosfera és poc densa. Però d’oxigen n’hi ha prou. No hi ha cap perill.

—Aleshores, sortirem —va dir en Lustig.

—Esperin —va replicar el capità John Black—. Com podem saber on som?

—Capità, som en un poble amb aire poc dens però respirable.

—I en un poble idèntic als de la Terra —va dir en Hinkston, l’arqueòleg—. Increïble. No pot pas ser, però és.

El capità John Black el va mirar inexpressivament.

—Hinkston, li sembla possible que les civilitzacions de dos planetes evolucionin paral·lelament i creixin fins a estadis similars?

—Mai no m’ho haguera pensat.

El capità Black s’estava prop de la sortida.

—Mirin fora: geranis. Una planta de cultiu. Aquesta varietat específica es coneix a la Terra només des de fa cinquanta anys. Pensin en els milers d’anys que calen perquè les plantes evolucionin. I, aleshores, diguin-me si és lògic que els marcians tinguin: primer, finestres amb vidres emplomats; segon, cúpules; tercer, porxos amb columnes; quart, un instrument que sembla un piano i que, ben probablement, és un piano; i, cinquè, si miren detingudament per aquesta lent telescòpica, és gaire lògic que un compositor marcià hagi publicat una peça de música titulada, encara que sembli impossible, «Ohio formós»? Tot això vol dir que hi ha un riu Ohio a Mart!

—El capità Williams, evidentment! —va cridar en Hinkston.

—Què?

—El capità Williams i els seus tres homes! O en Nathaniel York i el seu company. Això ho explicaria tot!

—Això no explicaria res de res. Tot el que fins al moment podem suposar és que el coet d’en York va esclatar el dia que va arribar a Mart i en York i el seu company hi van morir. Pel que fa a en Williams i els seus tres homes, el coet va ser destruït l’endemà que van arribar-hi. Com a mínim, les pulsacions dels transmissors es van deixar de rebre aleshores. És lògic pensar que, si haguessin sobreviscut, s’haurien posat en contacte amb nosaltres. Però l’expedició d’en York va ser tan sols fa un any i el capità Williams i els seus homes van venir-hi l’agost proppassat. Suposant que fossin vius, haurien pogut construir un poble com aquest i envellir-lo en tan poc temps, fins i tot amb l’ajut d’una raça marciana puixant? Mirin el poble: pel cap baix, fa setanta anys que existeix. Mirin la fusta del porxo. Mirin els arbres: tots tenen més de cent anys! No, això no és pas obra d’en York o d’en Williams. És una altra cosa. I no m’agrada gens. No sortiré de la nau abans de saber què és.

—Pel que fa a això —va dir en Lustig, fent que sí amb el cap—, en Williams i els seus homes, i també en York, van aterrar a l’altre hemisferi de Mart. Nosaltres hem parat molt de compte a fer-ho en aquest hemisferi.

—Una puntualització excel·lent. Com que era prou probable que alguna tribu de marcians hostils hagués mort en York i en Williams, teníem instruccions d’aterrar en una regió que en fos ben allunyada, per tal d’evitar la repetició del desastre. Som, pel que sabem, en un lloc que en Williams i en York no van pas conèixer.

—Merda —va dir en Hinkston—. Vull anar al poble, capità, amb el seu permís. És possible que a cada planeta del nostre sistema solar hi hagi pautes de pensament i patrons de civilització similars. Potser som a les portes del més important descobriment psicològic i metafísic de la nostra època!

—La meva opinió és que cal esperar —va dir el capità.

—Senyor, és possible que aquest fet demostri, per primer cop i totalment, l’existència de Déu.

—A força homes de bona fe no els ha calgut aquesta prova, senyor Hinkston.

—Jo sóc un d’ells, capità. Però és evident que un poble com aquest no pot pas existir sense intervenció divina. Aquests detalls! Tot plegat m’omple de sentiments tals que no sé si riure o plorar.

—No faci ni una cosa ni l’altra, com a mínim fins a saber a què ens enfrontem.

—A què ens enfrontem? —va interrompre en Lustig—. A res, capità. És un poble agradable, verd, tranquil, tan antic com el poble on vaig néixer. M’agrada.

—Quin any va néixer vostè, Lustig?

—El 1950.

—I vostè, Hinkston?

—El 1955, capità. A Grinnell, Iowa. I aquest poble s’assembla força al meu.

—Hinkston, Lustig, jo podria ser el pare de qualsevol dels dos. Tinc vuitanta anys. Vaig néixer el 1920, a Illinois, i amb l’ajut de Déu i de la ciència (que els últims cinquanta anys ha aconseguit de rejovenir alguns vells) sóc aquí, a Mart, no pas més esgotat que vostès però infinitament més malfiat. Aquest poble, potser pacífic i acollidor, s’assembla tant a Green Bluff, Illinois, que em fa por. S’hi assembla massa. —Es va girar cap al radiotelegrafista—. Comuniqui’s amb la Terra: digui’ls que hem arribat. Res més. Digui’ls que demà els enviarem un informe complet.

—Sí, capità.

El capità Black va mirar a fora per la finestreta. La seva cara, que hauria d’haver semblat la d’un octogenari, semblava la d’un home de quaranta anys.

—Els diré què farem, Lustig. Vostè, en Hinkston i jo farem un tomb pel poble. Els altres es quedaran dins la nau. Si passa qualsevol cosa, tocaran el dos sense pensar-s’ho ni un moment. És millor perdre tres homes que tota una nau. Si passa res de dolent, la nostra tripulació podrà avisar el coet pròxim. Crec que serà el del capità Wilder, que sortirà per Nadal. Si hi ha res hostil a Mart, el coet pròxim ha de venir ben armat.

—També ho estem nosaltres, d’armats. Tenim un bon arsenal.

—Doncs digui als homes que es queden que no s’allunyin gaire de les armes. Apa, Lustig, Hinkston, som-hi!

Tots tres homes van sortir plegats, escales avall.

Era un bonic dia de primavera. Un pit-roig cantava sense parar des d’un pomer en flor. Quan el vent acariciava les branques verdes, queia una pluja de pètals de neu i la flaire de les flors surava per l’aire. En algun lloc del poble, algú tocava el piano: la música venia i se n’anava, venia i se n’anava dolçament, amb languidesa. La cançó era «Somiadora bonica». En algun altre lloc, un gramòfon —amb grinyols i sense lluïssor— reproduïa «Tot vagarejant al capvespre», un disc cantat per Harry Lauder.

Els tres homes eren fora del coet. Amb dificultat, van respirar l’aire poc dens, com si l’haguessin de xuclar, i van començar a caminar lentament, ben bé per no cansar-se. Ara el disc del gramòfon cantava:


Oh, dóna’m una nit de juny,

la llum de la lluna i tu…



En Lustig va començar a tremolar. En Samuel Hinkston també.

El cel estava serè i quiet. Per algun lloc, un rierol corria, profund i fred, per un torrent ombrejat pels arbres. Per algun lloc, tirada per un cavall, crepitava una tartana.

—Capità —va dir en Samuel Hinkston—, deu ser, ha de ser que els viatges a Mart van començar pocs anys abans de la Primera Guerra Mundial!

—No.

—Com, si no, pot explicar-se vostè aquestes cases, el cérvol de ferro, els pianos, la música? —En Hinkston va prendre d’un colze el capità, persuasivament, i el va mirar als ulls—. Potser va passar que, el 1905, alguns dels que odiaven la guerra van unir-se amb diversos científics i, en secret, van construir plegats un coet i van venir a Mart…

—No, no, Hinkston.

—Per què no? El món era ben diferent, el 1905. Era molt més fàcil mantenir un secret.

—Però no es podia pas mantenir en secret una cosa tan complexa com un coet.

—Van venir a viure aquí i, naturalment, les cases que van construir van ser similars a les de la Terra, ja que la seva cultura no era sinó la de la Terra…

—I han viscut aquí tots aquests anys? —va demanar el capità.

—Amb pau i tranquil·litat, sí. Potser van fer alguns viatges i s’hi van emportar prou gent per bastir un poble. Van deixar de fer viatges per por de ser descoberts. És per això que aquest poble sembla tan antic. No hi veig res posterior al 1927. I vostè? Potser els viatges en coet encara són més antics, capità. Potser van començar fa segles, en algun lloc del món, i les poques persones que van venir a Mart i viatjaven de tant en tant a la Terra van saber mantenir-ne el secret.

—Ho diu de tal manera que gairebé sembla raonable.

—Ha de ser-ho. Tenim l’evidència davant nostre. Només ens cal trobar algú i verificar-ho.

La gespa, verda i espessa, esmorteïa el soroll de les passes. Feia olor d’haver estat dallada de poc. A contracor, el capità John Black es va sentir abassegat per aquella gran pau. Durant els últims trenta anys, mai no havia estat en un poble i, ara, el zum-zum de les abelles primaverals el calmava i la frescor del paisatge li era un bàlsam per a l’ànima.

Van pujar les escales del porxo. Mentre caminaven cap a la porta, les passes ressonaven sobre les fustes, en ecos buits. Dins, hi van veure una cortina de boletes de cristall, estesa de banda a banda de la porta del vestíbul, un llum d’aranya i un quadre de Maxfield Parrish a la paret, prop d’una confortable butaca Morris. La casa feia olor d’antigor, olor de golfes, olor d’infinita comoditat. S’hi podia sentir el dring del gel en una gerra de llimonada. Com que era un dia tan calorós, en una cuina llunyana algú preparava un dinar fred. Algú que taral·lejava una cançó amb veu dolça i aguda.

El capità John Black va fer sonar la campaneta.

Les passes, lleus i apressades, es van acostar pel vestíbul: una senyora d’uns quaranta anys, d’aspecte simpàtic, vestida a la moda del 1909, va treure el cap i els va mirar.

—En què puc ajudar-los? —va demanar.

—Perdoni —va dir el capità, indecís—, és que busquem… Vull dir, podria ajudar-nos a…

Es va deturar. La dona el va mirar amb ulls foscos i sorpresos.

—Si venen alguna cosa… —va dir.

—No, esperi! —va dir el capità—. Quin poble és aquest?

La dona el va mirar de dalt a baix.

—Com, que quin poble és aquest? Com poden ser en un poble i no saber com se diu?

El capità semblava voler-se fondre.

—Som forasters. Volem saber com és que hi ha aquest poble, aquí, i com va arribar-hi, vostè.

—Que són del cens, potser?

—No.

—Tothom sap —va dir la senyora— que el poble va ser fundat el 1868. Que es tracta d’un joc, potser?

—No, no és pas un joc! —va respondre el capità—. Venim de la Terra.

—Vol dir que han sortit de sota la terra? —es va meravellar la senyora.

—No. Hem vingut del tercer planeta, la Terra, en un coet. I hem aterrat aquí, al quart planeta, Mart…

—Això —va dir la dona, com si parlés a un nen— és Green Bluff, Illinois, al continent americà, que es troba entre els oceans Pacífic i Atlàntic, en un lloc anomenat el món o, de vegades, la Terra. Ara toquin el dos. Passin-ho bé.

Es va allunyar ràpidament: va passar els dits entre les boletes de cristall de la cortina i va desaparèixer enllà del vestíbul.

Els tres homes es van mirar.

—Proposo esbotzar la porta i entrar-hi —va dir en Lustig.

—No podem pas fer-ho: és propietat privada.

Es van asseure en un graó del porxo.

—Hinkston, li ha passat pel cap que, tal vegada, ens hem equivocat de ruta i, per error, hem tornat a la Terra?

—Com pot haver passat?

—No ho sé, no ho sé. Deixi’m pensar. Mare de Déu!

—Però si hem verificat cada milla de la trajectòria! —va dir en Hinkston—. Hem cronometrat constantment. Vam deixar enrere la Lluna i vam travessar l’espai. N’estic absolutament segur: som a Mart.

—I si, per error —va dir en Lustig—, ens haguéssim perdut en les dimensions de l’espai i el temps i haguéssim aterrat en una Terra de fa trenta o quaranta anys?

—No digui animalades, Lustig.

En Lustig es va apropar a la porta, va fer sonar la campaneta i va cridar cap a les cambres, fresques i fosques:

—En quin any som?

—Al mil nou-cents vint-i-sis, naturalment —va contestar la senyora, asseguda en un balancí i prenent un glop de llimonada.

En Lustig es va girar, molt excitat.

—Ho senten? Mil nou-cents vint-i-sis! Hem tornat enrere en el temps! Som a la Terra!

En Lustig va asseure’s. Tots tres homes es van lliurar a la sorpresa i al terror. Es fregaven els genolls amb neguit.

—Mai no m’havia imaginat res semblant —va dir el capità—. Confesso que em fa por, moltíssima por. Com pot haver passat una cosa així? Tant de bo haguéssim dut Einstein amb nosaltres.

—Ens creurà algú, en aquest poble? —va demanar en Hinkston—. Estarem jugant amb foc? Em refereixo al temps. Potser hauríem d’elevar-nos i tornar a casa.

—No. No fins que hàgim visitat una altra casa.

Van passar davant tres cases i es van deturar davant una vil·la blanca, sota un roure.

—Vull ser tan lògic com sigui possible —va dir el capità—. I no crec que hàgim resolt el problema, encara. Imagini, Hinkston, tal com vostè mateix deia abans, que fa molt de temps es van fer viatges en coet. I que els terrícoles, després de viure aquí molts anys, van començar a enyorar-se de la Terra. Primer una lleu neurosi, després una psicosi considerable. Finalment, la bogeria. Com a psiquiatre, què faria vostè si s’hagués d’enfrontar a un problema així?

En Hinkston va meditar.

—Crec que reordenaria la civilització de Mart de tal manera que cada dia s’assemblés més a la de la Terra. Si fos possible de reproduir cada planta, cada carretera, cada estany i fins cada oceà, ho faria. Després, per mitjà d’una ampla hipnosi col·lectiva, convenceria tots els habitants d’un poble d’aquesta mida que això és realment la Terra i no pas Mart.

—Molt bé, Hinkston. Em penso que ara sí que som davant la solució correcta. La dona d’aquella casa es pensa que viu a la Terra. Això la protegeix de tornar-se boja. Ella i tots els altres habitants d’aquest poble són els pacients del més gran experiment en migració i hipnosi que mai hagi vist, ni mai hagi de veure, en tota la vida.

—Sí, això és, capità! —va cridar en Lustig.

—Exacte! —va dir en Hinkston.

—Bé. —El capità va sospirar—. Ara ja hem arribat a una conclusió raonable. Em sento millor. Tot plegat es fa una mica més lògic. Tota aquesta xerrameca sobre el temps, i això d’anar enrere i endavant i viatjar a través del temps, em regira l’estómac. Vist, però, d’aquesta manera… —El capità va somriure—. Molt bé, molt bé. Em sembla que serem ben populars en aquest poble.

—Sí? —va dir en Lustig—. Després de tot, aquesta gent va venir-hi fugint de la Terra, una mica com els Pelegrins.[1] Potser no es posaran gaire contents de veure’ns. Potser voldran fer-nos fora o matar-nos.

—Tenim millors armes. Anem a una altra casa. Apa, som-hi.

Encara no havien travessat el prat, en Lustig es va deturar i va mirar el tranquil carrer que travessava el poble i, ara, feia la migdiada.

—Capità —va dir.

—Què passa, Lustig?

—Oh capità. Capità, què veig…? —va dir en Lustig, i va començar a plorar. Va alçar els dits, tremolosos, cap a la cara, absolutament sorpresa, joiosa i incrèdula. Semblava com si, en qualsevol moment, hagués de tornar-se boig d’alegria. Va mirar carrer avall i va començar a córrer, entrebancant-se, caient, aixecant-se i tornant a córrer.

—Mirin, mirin!

—No el perdéssim pas! —va dir el capità, començant a córrer.

Ara, en Lustig corria ràpidament, cridant. Es va endinsar en un dels patis del carrer ombrívol i va entrar al porxo d’una gran casa verda amb un gall de ferro a la teulada. Trucava a la porta, cridant i plorant, quan en Hinkston i el capità van arribar, corrent. Tots tres panteixaven, sense alè, esgotats per la correguda en un aire tan poc dens.

—Àvia! Avi! —cridava en Lustig.

Dos vellets van aparèixer a la porta.

—David! —Les veus els tremolaven mentre corrien a abraçar-lo. El van tustar a l’esquena, giraven al seu voltant—. David, oh David, que en fa, d’anys! T’has fet ben gran, noi, ben gran! Com estàs?

—Àvia, avi! —va ploriquejar en David Lustig—. Teniu un aspecte esplèndid!

Els abraçava, els feia girar, els besava, els estrenyia, plorava sobre les seves espatlles, els abraçava novament, fent-los l’ullet. El sol petava, bufava el vent, l’herba era verda, i la porta, oberta de bat a bat.

—Passa, noi, passa a dins! Hi ha te fred per a tu, ben fred: un munt!

—És que vinc amb uns amics. —En Lustig es va girar i, rient, va saludar amb energia el capità i en Hinkston—. Capità, vingui.

—Què tal? —van dir els avis—. Passin dins. Els amics d’en David són també amics nostres. No es quedin fora!

Feia fresca al saló de la casa. En un racó, un antic rellotge de bronze, alt, deixava anar tic-tacs espaiats. Hi havia coixins tous sobre els sofàs, parets plenes de llibres i una catifa amb motius rosats. A les mans, suades, tots tenien gots de te fred que els refrescava les llengües assedegades.

—Salut!

L’àvia es va dur el got fins a les dents de porcellana.

—Des de quan sou aquí, àvia?

—D’ençà que ens vam morir —va dir ella, eixuta.

—D’ençà que què? —El capità John Black va deixar el got sobre la taula.

—Oh, sí. —En Lustig feia que sí amb el cap—. Es van morir fa trenta anys.

—I vostè s’està tan tranquil, repapat!… —va cridar el capità.

—Uf… —L’àvia va parpellejar—. Qui és vostè per preguntar què passa? Som aquí. Què és la vida, al capdavall? Qui fa que passin les coses? Per què? On? Tot el que sabem és que som aquí, altre cop vius, i sense haver-ho demanat. Una segona oportunitat. —Es va fer endavant, trontollant, i va mostrar el canell—. Toqui, toqui. —El capità va tocar—. Ben sòlid, oi? —El capità va fer que sí—. Bé, doncs —va afegir l’àvia, triomfant—, per què preguntar-se res?

—D’acord —va dir el capità—. El que passa és que mai no havíem pensat trobar res de semblant a Mart.

—I ho han trobat. Gosaria afirmar que hi ha un munt de fets com aquest, a cada planeta, que li mostrarien els infinits designis de Déu.

—Que som al paradís? —va demanar en Hinkston.

—Quin absurd! No. És un món on tenim una segona oportunitat. Ningú no ens ha dit per què. Però tampoc ningú no ens va dir què hi fèiem, a la Terra, abans. Vull dir a l’altra Terra. La Terra d’on vostès vénen. Com sabem que no va haver-n’hi encara una altra, abans d’aquella?

—Bona pregunta —va fer el capità.

En Lustig continuava somrient als seus avis.

—Estic contentíssim de veure-us, contentíssim!

El capità es va aixecar i es va colpejar la cama, com amb neguit.

—Ara, hem d’anà’ns-en. Gràcies per les begudes.

—Tornaran, oi? —van dir els avis—. A sopar, aquesta nit?

—Mirarem de fer-ho, gràcies. Hem de fer tantes coses… Els meus homes ens esperen al coet i…

Es va deturar. Va mirar cap a la porta, sobtat.

Lluny, se sentien veus: cridòria i salutacions.

—Què passa? —va demanar en Hinkston.

—Ho sabrem aviat —va dir el capità, sortint ràpidament per la porta i corrent a través del prat, cap al carrer d’aquell poble marcià.

Es va quedar mirant el coet. Les portes eren obertes i la tripulació sortia, saludant amb les mans. Una gentada els envoltava. Els membres de la tripulació llançaven hurres, parlaven, reien, encaixaven mans entre tota aquella munió de persones que ballaven i es movien en onades. El coet es quedava buit i abandonat.

Una banda de música va començar a tocar: de tubes i trompetes enlairades naixia una tonada alegre. Hi va haver un esclat de tambors i de xiscles de pifres. Tot de nenes de cabells rossos botaven. Els nens cridaven: «Hurra!». Homes grassos repartien cigars de deu centaus. L’alcalde va fer un discurs. Aleshores, cada membre de la tripulació, amb la mare aferrada a un braç i el pare o la germana a l’altre, es van esvanir carrer avall cap a les respectives cases, vil·les o mansions.

—Alto! —va cridar el capità Black.

Totes les portes es van tancar de cop.

La calda creixia al net cel primaveral. El silenci era absolut. La banda va desaparèixer per una cantonada. El coet es va quedar sol i lluïa tant que ho enlluernava tot.

—Abandonat! —va dir el capità—. Han abandonat el coet! Els arrencaré la pell, per Déu! Tenien ordres ben concretes!

—Capità —va dir en Lustig—, no sigui intransigent amb ells. Tots han trobat parents i amics.

—No és cap excusa!

—Pensi com devien sentir-se, capità, veient tot de cares familiars fora del coet.

—Tenien ordres concretes, maleïts!

—I vostè, capità, com hauria reaccionat?

—Hauria obeït les ordres… —La boca del capità va restar oberta.

Per la vorera, sota el sol de Mart, s’atansava un jove alt, somrient, d’ulls extraordinàriament clars i blaus. Devia tenir uns vint-i-sis anys.

—John! —va cridar, i va arrencar a córrer, acostant-s’hi.

—Què? —El capità Black es va moure, dubtós.

—John, grandíssim fill de puta!

El jove va arribar corrent, el va agafar de la mà i li va tustar l’esquena.

—Ets tu! —va dir el capità.

—És clar. Qui et pensaves que era?

—Edward! —El capità es va girar cap a en Lustig i en Hinkston, amb la mà del jove ben aferrada—. És el meu germà Edward. Ed, els meus homes: en Lustig i en Hinkston. Germà!

L’un i l’altre s’estrenyien mans i braços. Finalment es van abraçar.

—Ed!

—John, dropo desgraciat!

—Et trobo esplèndid, Ed. Però, Ed, què és això? No has canviat gens ni mica en tants anys. Vas morir, encara ho recordo, quan en tenies vint-i-sis. Jo, aleshores, en tenia dinou. Mare de Déu! Fa tants anys, i ara ets aquí i… Què passa?

—La mamà t’espera —va dir l’Edward Black, somrient.

—La mamà?

—I el papà també.

—El papà?

El capità gairebé va caure a terra, com si hagués rebut una trompada. Caminava rígid, sense coordinar els moviments.

—La mamà i el papà, vius? On?

—A la vella casa de l’avinguda Oak Knoll.

—La vella casa… —El capità s’ho mirava tot, sobtat i content—. Ho han sentit, Lustig, Hinkston?

En Hinkston se n’havia anat. Havia vist casa seva, al capdavall del carrer, i ara hi corria. En Lustig reia.

—S’adona, capità, què ha passat a tots els tripulants del coet? No podien evitar fer el que han fet.

—Sí. Sí. —El capità va tancar els ulls—. Ara, quan obri els ulls, te n’hauràs anat. —Els va tornar a obrir—. Encara ets aquí. Ed, estàs extraordinàriament bé!

—Apa, que ens esperen a dinar. Ja he avisat la mamà.

—Capità —va dir en Lustig—, seré a cals avis. Ho dic per si em necessita.

—Què? Ah, sí, Lustig. Fins ara.

Tots dos germans anaven de bracet.

—Guaita: la casa. La recordes?

—I tant! A veure qui arriba abans al porxo!

Van arrencar a córrer. Els arbres bramaven sobre la testa del capità Black, la terra se li escolava sota els peus. Va veure com la figura daurada d’Edward Black el passava, en el sorprenent somni de la realitat. Va veure com s’apropava la casa, amb la porta oberta de bat a bat.

—T’he guanyat! —va cridar l’Edward.

—Jo ja sóc vell —panteixava el capità— i tu encara ets jove. Però també aleshores em guanyaves sempre; ho recordo ben bé!

A la porta, la mamà, rosada, grassoneta i radiant. Darrere d’ella, amb cabells blancs, el papà amb la pipa a la mà.

—Mamà, papà!

Va pujar les escales, corrent com un nen, a abraçar-los.

Va ser una tarda perfecta, ben llarga. Van acabar de dinar tard, van asseure’s a la sala. En John els ho va explicar tot sobre el coet. Ells feien que sí i li somreien. La mamà estava com sempre. El papà va mossegar la punta del cigar i el va encendre amb cura, igual que abans. A la nit, van sopar gall dindi. Quan van haver escurat tots els ossos fins a deixar-los prims i fràgils als plats, el capità es va repapar a la cadira i va sospirar satisfet. La nit era en tots els arbres i tenyia el cel, i els llums eren halos rosats escampats per tota la casa, acollents. De totes les altres cases del carrer arribaven sons de música, de gent que tocava el piano i de portes que es tancaven.

La mamà va posar un disc i va ballar amb el capità John Black. Duia el mateix perfum d’aquell estiu que ella i el papà havien mort a l’accident de tren. El capità la va sentir ben real entre els braços: ballaven amb agilitat.

—No és pas cada dia —va dir la mamà— que es té una segona oportunitat de viure.

—Em llevaré al matí —va dir el capità—. I me n’aniré en el coet, per l’espai, i tot això s’haurà acabat.

—No, no pensis això —ploriquejava la mare—. No preguntis res. Déu és bo amb nosaltres. Siguem feliços.

—Perdona, mamà.

El disc es va acabar amb un xiuxiueig circular.

—Estàs cansat, fill meu. —El papà l’assenyalava amb la pipa—. El teu antic dormitori t’espera: el llit metàl·lic, tot…

—Hauria de parlar amb els meus homes, però.

—Per què?

—Per què? Bé, no ho sé pas. Per cap raó concreta, em penso. No, per cap. Tots deuen estar sopant o al llit. Una bona dormida, aquesta nit, no els farà cap mal.

—Bona nit, fill meu. —La mamà li va besar la galta—. És bo de tenir-te a casa.

—És bo de ser a casa.

Va deixar enrere tota aquella fumera de cigars, perfums, llibres i llum tèbia i va pujar les escales xerrant amb l’Edward. L’Edward va empènyer una porta oberta: davant seu, el llit de metall daurat, les antigues banderoles de la universitat i un abric de castor, desfet, que el capità va palpar amb afecte, en silenci.

—Són massa coses —va dir el capità—. Estic baldat, esgotat. Avui han passat massa coses. Em sento com si hagués estat quaranta-vuit hores al carrer, sense paraigua ni impermeable, mentre plovia a bots i barrals. Estic xop d’emoció.

L’Edward va allisar els llençols blanquíssims i va estufar els coixins. Va obrir una finestra i va deixar que entrés la flaire nocturna de gessamins. La llum de les llunes queia sobre el so de danses i murmuris llunyans.

—Així que això és Mart —va dir el capità, despullant-se.

—Sí, senyor: això és Mart.

L’Edward es va despullar amb mandra. En treure’s la camisa pel cap, va mostrar unes espatlles de bronze i un coll ben musculós.

Els llums eren apagats. L’Ed i en John eren al llit, l’un al costat de l’altre, com feia, quantes dècades? El capità va badallar tot olorant el perfum de gessamí que empenyia les cortines cap a l’aire fosc de la cambra. Entre els arbres, sobre un prat, algú feia funcionar un gramòfon portàtil, que ara deixava anar, suaument, «Sempre».

Es va recordar de la Marilyn.

—I la Marilyn? És aquí?

Son germà, ajagut sota la llum de les llunes que entrava per la finestra, va esperar un moment abans de contestar.

—Sí. És fora del poble —va dir—. Però serà aquí demà al matí.

El capità va aclucar els ulls.

—Tinc moltes ganes de veure-la.

La cambra era gairebé en silenci: només se sentia la respiració de tots dos germans.

—Bona nit, Ed.

Una pausa.

—Bona nit, John.

Va ajeure’s tranquil, deixant volar el pensament. Per primer cop, el neguit que l’havia perseguit durant tot el dia va desaparèixer; ara podria pensar amb seny. Tot havia estat emocionant: la banda tocant, les cares familiars… Ara, però…

«Com?», es demanava. «Com es va fer, tot això? I per què? Amb quina finalitat? Fruit d’una intervenció divina? Fins a tal punt, doncs, Déu pensava en les seves criatures? Com? Per què? Amb quina finalitat?».

Va considerar les diverses teories que en Hinkston i en Lustig havien ordit en la xafogor de després del migdia. Va deixar que tota mena de noves teories caiguessin en bocins mandrosos pel seu cervell, arrencant-li minses espurnes de llum. La mamà. El papà. L’Edward. Mart. La Terra. Mart. Els marcians.

Qui hi vivia, a Mart, fa mil anys? Els marcians? O tot havia estat sempre com ara?

Marcians. Inútilment es repetia la paraula una i altra vegada, per dins.

Gairebé va riure. De sobte, li havia passat pel cap la més ridícula de les teories. L’esgarrifava. Evidentment, no era prou seriosa ni tan sols per considerar-la. Ben improbable. Estúpida. Oblida-la. Ridícula.

«Però», va pensar, «suposem que… Suposem que hi ha marcians a Mart, que han vist com el nostre coet s’acostava, que ens hi han vist dins i que ens odien. Suposa ara, només per suposar, que volen destruir-nos, perquè som uns invasors indesitjats, i que volen fer-ho d’una forma ben intel·ligent, per tal d’agafar-nos absolutament desprevinguts. Quina fóra la millor arma que un marcià podria utilitzar contra les armes atòmiques dels terrícoles?».

La resposta semblava interessant: telepatia, hipnosi, memòria i imaginació.

«Suposem que cap d’aquestes cases no és de debò. Tampoc aquest llit. Que tot plegat no és sinó imaginació, imaginacions a les quals els marcians han donat cos per mitjà de la telepatia i la hipnosi», pensava el capità John Black. «Suposem que aquestes cases són, de debò, d’una altra manera, d’una manera marciana, i que aquests marcians, només jugant amb els meus desitjos, les han fetes semblants a les del meu poble, a casa meva, i tot això només per esvair-me les sospites. Quin millor camí per fer parar boig un home que utilitzar els seus propis pares com a esquer?

»I aquest poble tan antic, del 1926, molt abans que cap dels meus homes hagués nascut… D’un any que jo en tenia sis, i hi havia discos de Harry Lauder, i quadres de Maxfield Parrish, i cortines de boletes de cristall, i l’“Ohio formós”, i arquitectura de principis de segle. I si els marcians haguessin aconseguit els trets del que és un poble terrícola exclusivament del meu cervell? Diuen que els records de la infantesa són els més clars. I després de construir el poble a partir del meu cervell, l’han poblat amb la gent més estimada que han trobat en cada un dels cervells dels meus tripulants!

»Suposem, doncs, que aquest parell que dormen a l’habitació del costat no són ni ma mare ni mon pare, sinó dos marcians, increïblement brillants, amb prou habilitat per mantenir-me constantment sota aquest somni hipnòtic.

»I la banda de música? Tot plegat, quin pla més sorprenent, quin pla més esplèndidament construït! Primer, prendre el pèl a en Lustig, després a en Hinkston i, aleshores, envoltar el coet d’una gentada. Naturalment, la tripulació, en veure mares, ties, oncles i promeses, morts deu o vint anys abans, ha desobeït les ordres, ha corregut fora de la nau i l’ha abandonada. Res de més natural. Res de menys sospitós. Res de més senzill. Un home no fa gaires preguntes quan sa mare torna de sobte a la vida: se sent massa feliç. I aquí ens tenen ara, doncs, de nit i en cases diverses, en llits diversos, sense armes amb què poder-nos protegir i amb el coet buit i oblidat sota la llum de la lluna. No fóra horrible i monstruós descobrir que tot plegat no ha estat sinó part d’un gran pla marcià, ben intel·ligent, concebut per dividir-nos, derrotar-nos i matar-nos? Potser, en algun moment de la nit, el meu germà canviarà de forma: es fondrà i es recompondrà de manera diferent i serà tota una altra cosa, una cosa terrible: un marcià. Li seria ben fàcil girar-se al llit i clavar-me un ganivet al cor. I a cada una d’aquestes altres cases del carrer, una dotzena d’altres germans o pares es fondran, prendran ganivets i mataran els confiats i adormits terrícoles…».

Sota les mantes, les mans li tremolaven. Se sentia fred. De sobte, tot allò havia deixat de ser una teoria. Va sentir molta por.

Va dreçar el tors, al llit, i va escoltar. La nit era en silenci. La música havia deixat de sonar. El vent havia mort. Son germà dormia al costat.

Ben a poc a poc va aixecar les mantes i les va fer enrere. Va sortir del llit. Caminava suaument cap a la porta, quan va sentir la veu de son germà:

—On vas?

—Què?

La veu era ben freda:

—He dit que on penses anar.

—A beure aigua.

—Però no tens pas set.

—Sí, sí que en tinc.

—No, no en tens gens.

El capità John Black va arrencar a córrer. Va cridar. Va cridar dos cops.

Mai no va arribar a la porta.

L’endemà al matí, la banda de música tocava tristes melodies fúnebres. De cada casa del carrer sortien petites processons solemnes, amb llargs taüts. Pel carrer assolellat, ploraven les àvies, les mares, les germanes, els germans, els oncles i els pares, camí del cementiri, que era ple de sots cavats feia poc i de làpides ben noves. Setze sots en total, i setze làpides.

L’alcalde va fer un discurset trist: la cara tan aviat semblava la de l’alcalde com semblava alguna altra cosa. Els senyors Black i el seu fill Edward hi eren, plorant. Les cares, tan definides abans, se’ls fonien en alguna altra cosa. L’àvia i l’avi Lustig ploraven i les cares els lluïen com la cera, titil·lant com tot titil·la en un dia xafogós.

Van baixar els taüts. Algú va parlar de «la inesperada mort de setze homes dignes, anit…».

La terra colpejava les tapes dels taüts.

La banda de música, tot tocant «Colúmbia, la joia de l’oceà», se’n va tornar cap al poble, marcant el pas. I aquell dia tothom va fer festa a la feina.





Juny del 2001


… I la lluna continuï brillant

Quan van sortir del coet i es van endinsar en la nit per primera vegada, feia tant de fred que l’Spender va començar a arreplegar llenya seca —llenya seca marciana— i en va fer una foguera. No va dir res de celebrar-ho. Simplement, va recollir la llenya, hi va calar foc i va mirar com es cremava.

En la resplendor que il·luminava el poc dens aire d’aquest eixut mar marcià, va mirar per damunt l’espatlla i va veure el coet que els havia dut a tots ells —el capità Wilder, en Cheroke, en Hathaway, en Sam Parkhill i ell mateix— a través de l’espai negre, silenciós i clapat d’estels, per aterrar en un món mort i de somni.

En Jeff Spender esperava que algú cridés. Es mirava els altres homes i esperava que comencessin a saltar i a cridar. Succeiria bon punt se’ls esvanís l’atabalament de saber-se els primers homes a Mart. Cap no deia res, però segur que molts desitjaven que les altres expedicions haguessin fallat i que aquesta, la Quarta, fos, doncs, la primera que hi arribava. No ho pensaven pas amb mala intenció, però ho pensaven. Pensaven en l’honor i la fama, mentre els pulmons se’ls acostumaven a la poca densitat de l’atmosfera, que, si es movien gaire de pressa, quasi els emborratxava.

En Gibbs es va apropar a la foguera acabada d’encendre.

—Per què no fem servir el foc químic que portem, per comptes d’aquesta llenya?

—Tant se val —va dir l’Spender sense alçar la vista.

No estaria pas bé, la primera nit a Mart, de fer gaire fressa, o de dur un aparell estrany, estúpid i lluent com una estufa. Fóra una mena de blasfèmia importada. Ja hi hauria temps per a tot allò, més tard: temps per llençar pots de llet condensada als orgullosos canals marcians, temps perquè els fulls del Times de Nova York s’escampessin, voleiessin i s’arrosseguessin pels fons marins de Mart, solitaris i grisos, temps per deixar les peles de plàtan i els papers d’embolicar el berenar escampats per les runes belles i delicades dels antics pobles de les valls marcianes. Hi hauria força temps per a tot això. En pensar-ho, es va estremir una mica.

Nodria el foc a mà, com si fes ofrenes a un gegant mort. Havien aterrat en una tomba immensa. Hi havia mort una civilització. Ni que fos per respecte, calia passar la primera nit en silenci.

—No és pas així com m’imaginava que ho celebraríem. —En Gibbs es va girar cap al capità Wilder—. Capità, podríem distribuir racions de ginebra i carn i fer una mica de gresca…

El capità Wilder mirava cap a una ciutat morta, una milla lluny.

—Estem cansats —va dir, absent, com si tota la seva atenció es concentrés en l’oblidada ciutat—. Demà a la nit, potser. Aquesta nit hauríem d’estar prou contents d’haver travessat tot aquest espai sense que cap meteor ens hagi foradat la mampara i sense que cap de nosaltres hagi mort.

Els homes passejaven. N’hi havia vint, repenjats els uns a les espatlles dels altres o ajustant-se les corretges. L’Spender els va mirar. No estaven pas satisfets. Havien arriscat la vida per una cosa important. Ara volien cridar, emborratxar-se, disparar les armes per demostrar que eren valents i extraordinaris, que havien fet un forat a l’espai i havien dut un coet fins a Mart.

Però ningú no cridava.

En veu baixa, el capità va donar una ordre. Un dels homes va córrer cap a dins de la nau i en va dur pots de menjar. Els van obrir i en van dipositar el contingut en plats, sense gaire fressa. Van començar a xerrar. El capità va seure i va començar a explicar-los el viatge. Prou que se’l sabien, del tot, però era bo d’escoltar-ho, com a cosa ja feta i sense complicacions. No van parlar del viatge de tornada. Quan algú el va esmentar, el van fer callar. Les culleres es movien a la llum de les llunes bessones. El menjar era bo i el vi encara més.

Una guspira de foc va travessar el cel: era el coet auxiliar que, poc després, va aterrar no gaire lluny del campament. L’Spender va observar com s’obria la porta i en sortia en Hathaway, el metge-geòleg. (Per estalviar espai dins del coet, tots eren homes especialitzats en dues ciències). Va caminar lentament cap al capità.

—I doncs? —va demanar el capità Wilder.

En Hathaway va contemplar les ciutats, llunyanes, lluint sota la claror dels estels. Es va empassar la saliva i va girar els ulls.

—Capità —va dir—, aquella ciutat d’allà és morta, i fa molts milers d’anys que és morta. Passa el mateix amb aquelles altres tres ciutats que hi ha sobre les muntanyes. Però aquella cinquena ciutat que hi ha a unes dues-centes milles de distància…

—Què hi passa?

—La setmana passada encara hi vivia gent.

L’Spender es va aixecar.

—Marcians —va dir en Hathaway.

—On són ara?

—Morts —va continuar en Hathaway—. He anat a una casa. Pensava que, com a les cases de les altres ciutats, tot faria segles que era mort. Però, Déu meu, era ple de cadàvers! Era com quan, a la tardor, camines sobre pilots de fulles. Eren com branquetes, com trossos de diaris cremats, res més. I son cadàvers recents. Són morts, pel cap alt, de fa deu dies.

—Ha visitat altres ciutats? Ha vist algú o alguna cosa vius?

—Res, enlloc. He visitat altres ciutats i, de cada cinc, quatre fa milers d’anys que són buides. No tinc ni la més petita idea de què els va passar, als habitants. A la cinquena ciutat, però, sempre hi ha el mateix: cadàvers. Milers de cadàvers.

—De què van morir? —L’Spender s’hi va apropar.

—No s’ho creurà.

—Què els va matar?

—La varicel·la —va dir en Hathaway.

—No… Déu meu!

—Sí. Hi he fet proves. Varicel·la. Ha atacat els marcians com mai no va atacar els terrícoles. Suposo que el metabolisme els deu haver reaccionat de manera diferent. Els ha cremat fins a ennegrir-los. Els ha assecat, els ha desfullat fins a fer-los miques. Ha estat la varicel·la, no hi ha dubte. És evident, doncs, que tant en York com el capità Williams, com el capità Black, van arribar a Mart. Només Déu sap què els va passar! Però, com a mínim, sabem què és el que ells, sense cap intenció, van fer als marcians.

—No ha vist cap altra mena de vida?

—És possible que alguns marcians, els més espavilats, fugissin a les muntanyes. Però em jugo el que vulgui que no són prou gent per convertir-se en cap problema. Aquest planeta està ben llest.

L’Spender es va girar i es va asseure a la vora del foc, mirant-lo. Varicel·la. Mare de Déu! Varicel·la, t’imagines? Una raça evoluciona durant un milió d’anys, arriba a un grau de refinament que li permet de construir ciutats com aquestes, fa tot el que pot per assolir la cultura i la bellesa i, aleshores, es mor. Una part es mor a poc a poc, al seu propi ritme, abans de la nostra era, amb dignitat. Però els altres!… Tots els altres moren d’una malaltia que no té ni un nom bonic ni un nom terrible ni un nom majestuós. Per l’amor de Déu!… Moren de varicel·la, una malaltia de canalla, una malaltia que, a la Terra, no mata ni els nens! No està bé. No està gens bé i no és pas just. És com si els grecs haguessin mort de galteres o com si els orgullosos romans haguessin mort, als seus pujols meravellosos, de peu d’atleta! Sí, com a mínim, els haguéssim donat temps de preparar-se les mortalles, d’ajeure’s, d’abillar-se, de trobar alguna altra raó per morir… Però amb una cosa tan bruta i estúpida com la varicel·la… La varicel·la no encaixa pas amb aquesta arquitectura ni amb tot aquest món!

—En fi, Hathaway, mengi alguna cosa.

—Gràcies, capità.

De seguida es van oblidar del tema. Xerraven entre ells.

L’Spender no els treia els ulls del damunt. Va deixar el menjar al plat que tenia entre les mans. Va sentir com si la terra es refredés. Les estrelles s’apropaven, claríssimes.

Quan algú parlava massa fort, el capità li responia en veu baixa, de tal manera que, per imitació, tothom tornava a abaixar la veu.

L’aire feia olor de net i de nou. L’Spender va restar assegut durant una llarga estona, ensumant-lo. Era ple de coses que no podia identificar: flors, productes químics, pols, vents…

—I aquella vegada a Nova York, que em vaig lligar aquella rossa… Com se deia? Ginnie! —va cridar en Biggs—. Així es deia!

L’Spender es va posar rígid. Li va començar a tremolar la mà. Amb neguit, els ulls se li movien darrere les primes parpelles.

—I la Ginnie em va dir… —va cridar en Biggs.

Bramaven.

—I li vaig clavar una bufa! —va udolar en Biggs amb una ampolla a la mà.

L’Spender va deixar el plat. El vent li acariciava les orelles, fred i xiuxiuejant. Va mirar els edificis marcians, blancs com gel sobre els bruts mars eixuts.

—Quina dona, quina dona! —En Biggs va buidar l’ampolla d’un glop—. No n’he conegut cap altra, com ella!

L’olor del cos suat d’en Biggs volava per l’aire. L’Spender va deixar que la foguera s’acugulés.

—Ei, Spender, aviva’l una mica! —va dir en Biggs, mirant-lo un moment i mirant tot seguit l’ampolla—. Doncs, una nit, la Ginnie i jo…

Un home anomenat Schoenke va agafar l’acordió i començà a dansar, guitza va, guitza ve, fent-se una aurèola de pols.

—Eeeiii!… Estic viu! —cridava.

—Hurra! —bramaven els altres, llençant els plats bruts per terra.

Tres d’ells es van alinear i aixecaven les cames com coristes, fent barrila. Els altres, picant de mans, en demanaven més. En Cheroke es va treure la camisa i va mostrar el pit nu, suant mentre girava. La claror de les llunes li lluïa als cabells curts i a les galtes, joves i ben afaitades.

El vent va arrencar vapors febles del fons marí. Tot de cares de pedra miraven, des de les muntanyes, el coet d’argent i la foguera.

El soroll es va fer més i més fort. Més homes s’hi van afegir, botant. Un va començar a tocar l’harmònica. Un altre bufava una pinta embolicada amb paper de ceba. Van obrir vint ampolles més i se les van beure. En Biggs trontollava i movia els braços per dirigir els ballarins.

—Apa, capità! —va cridar en Cheroke, deixant per un moment de gemegar una cançó.

El capità va haver d’afegir-se al ball… Encara que no volia. La seva cara era solemne. L’Spender se’l mirava. «Pobre home!», pensava. «Quina nit! No saben pas el que es fan. Haguera calgut fer-los seguir un curset orientatiu abans de venir a Mart, un curset que els hagués ensenyat a observar i a comportar-se com persones durant uns dies».

—Prou. —El capità gairebé va haver d’implorar poder sortir de la dansa perquè estava cansat. Va asseure’s.

L’Spender li mirava el pit: no es movia gaire de pressa. La cara tampoc no estava suada.

Acordió, harmònica, vi, crits, dansa, gemecs, ball rodó, soroll de casseroles, rialles.

Trontollant, en Biggs es va apropar al canal marcià. Duia sis ampolles buides. Les va llençar una a una dins les aigües del canal, blaves i profundes. S’enfonsaven amb sorolls buits, d’ofec.

—Jo et batejo, jo et batejo, jo et batejo… —va dir en Biggs amb veu espessa—. Et batejo amb el nom de Biggs. De Biggs: canal Biggs.

L’Spender es va aixecar, va saltar per damunt la foguera i, abans que ningú se n’adonés, va arribar al costat d’en Biggs. El va colpejar: una vegada a les dents i una altra a l’orella. En Biggs va caure a les aigües del canal. En silenci, l’Spender va esperar que en Biggs en sortís. Quan ho va fer, els altres tenien l’Spender agafat.

—Ei, Spender, què et passa?

En Biggs, xop, va arribar fins a la colla que tenia l’Spender agafat. Va fer intenció de llançar-s’hi.

—Ja n’hi ha prou! —va cridar severament el capità Wilder. Els homes van deixar anar l’Spender. En Biggs es va deturar i va mirar el capità.

—Vostè, Biggs, posi’s roba eixuta. Els altres, continuïn amb la festa! Spender, vingui amb mi.

Els homes van continuar fent gresca. En Wilder es va allunyar una mica i es va enfrontar a l’Spender.

—Espero que m’expliqui què ha passat —va dir.

L’Spender va mirar cap al canal.

—No ho sé. Em sentia avergonyit. D’en Biggs, de nosaltres, de la barrila… Hòstia, quin espectacle!

—Ha estat un viatge llarg. Tenen dret a esbargir-se.

—Sense cap mena de respecte, capità? Sense cap sentit del que és correcte?

—Vostè està cansat i té una forma diferent de veure les coses, Spender. He de castigar-lo amb una multa de cinquanta dòlars.

—D’acord, capità. És, només, que trobo lamentable que ells ens vegin fent el ridícul d’aquesta manera.

—Ells?

—Els marcians, morts o no.

—Morts, evidentment —va dir el capità—. O és que es pensa que ells saben que som aquí?

—Oi que sempre les coses velles s’adonen que les noves arriben?

—Sí… Potser. És com si vostè cregués en esperits.

—Crec en les coses que van fer. I, a Mart, hi ha moltes evidències de coses fetes. Hi ha carrers i cases, hi ha llibres, em penso, i canals grans i rellotges i quadres, si no per cavalls, per alguna altra mena d’animals domèstics, potser de dotze potes… Qui sap? Arreu on miro, veig coses que van fer servir. Les van tocar i manejar durant segles… Demani’m, doncs, si crec en l’esperit de les coses que van fer servir i li diré que sí. Totes són aquí. Tots aquests objectes havien servit per a alguna cosa. Totes les muntanyes tenien un nom. Mai no podrem fer-les servir sense sentir-nos incòmodes. D’alguna manera, mai no ens hi acostumarem: les batejarem amb noms nous, però els antics hi seran, en algun racó del temps, perquè va ser amb aquests noms que totes elles van patir l’erosió, van evolucionar i van ser vistes durant segles i segles… Els noms que donarem als canals, a les muntanyes i a les ciutats, els relliscaran com l’aigua per l’esquena d’un ànec. Tant se val que siguem a Mart: mai no el tocarem. I ens tornarem ximples. I, sap què farem? El farem malbé, li arrencarem la pell per fer-lo al nostre gust.

—No farem malbé Mart —va dir el capità—. És massa gran i massa bo.

—De debò pensa que no? Els terrícoles tenim un talent especial per fer malbé coses grans i boniques. L’única raó per la qual no s’han instal·lat paradetes de sandvitxos de salsitxes al bell mig del temple egipci de Karnak és que no és un lloc prou cèntric i, doncs, no té gaire interès comercial. I Egipte és una petita part de la Terra… Però aquí tot és antic i diferent i, bon punt ens hi aposentem, començarem a destrossar-ho tot. Del canal, en direm el canal Rockefeller, i de la muntanya, la muntanya del rei Jordi; del mar, el mar Dupont. Hi haurà ciutats que es diran Roosevelt, Lincoln i Coolidge. I tot això no estarà gens bé, havent-hi com ja hi ha els noms escaients per a cada un d’aquests llocs.

—Això serà feina de vostès, els arqueòlegs: descobrir els noms antics per utilitzar-los.

—Uns quants homes com nosaltres, contra tots els interessos comercials… —L’Spender va mirar les muntanyes de ferro—. Ells saben que som aquí, ara, prestos a escopir dins el seu vi. No em costa gaire d’imaginar com ens odien.

El capità va moure el cap.

—No hi ha odi, aquí —va dir, tot escoltant el vent—. Per l’aspecte de les ciutats, podem deduir que van ser un poble bell, gentil i culte. Van acceptar el que els va passar. Van resignar-se a l’extinció de la raça, això és el que sabem, sense que la frustració els dugués a organitzar, a l’últim moment, una guerra que destruís les ciutats. Totes les que hem vist estan absolutament intactes. Tant se’ls en dóna que siguem aquí, com tant se’ls en devia donar que els marrecs juguessin al jardí, coneixent i jutjant els nens pel que són. I, en fi… Potser tot això ens farà millors… Spender, va adonar-se de l’especial quietud dels homes fins que en Biggs els va forçar a divertir-se? Se’ls veia ben humils i porucs. Mirant-los, ens adonarem que no podem fer tant de mal: som com minyons de pantalons curts, cridaners i belluguets, que ens entretenim amb coets i àtoms de fira. Algun dia, la Terra serà com Mart és ara. Mart ens farà més assenyats. Serà una lliçó pràctica de civilització. N’aprendrem força, de Mart. Ara, prengui-s’ho amb calma. Tornem amb els altres i fem veure que estem contents. La multa de cinquanta dòlars, però, es manté en peu.

La festa no anava gaire bé. El vent continuava bufant des del mar eixut. Es movia al voltant dels homes i va embolcallar també el capità i en Jeff Spender quan es van reintegrar al grup. El vent ho colpejava tot: la pols, el coet brillant, l’acordió… I es va ficar dins l’harmònica. La pols entrava als ulls dels homes i el vent xiulava agudament, com si cantés. Tan de sobte com havia arribat, va morir.

La festa, però, també era ben morta.

Els homes es dreçaven davant el cel, fosc i fred.

—Apa, senyors, vinga! —En Biggs va botar del coet amb un uniforme net, sense mirar l’Spender ni un sol cop. La seva veu va ressonar com en un auditori buit. Estava sol—. Apa, va!

No es va moure ningú.

—Va, Whitie, toca l’harmònica!

En Whitie va bufar un acord que va sonar estrany, desafinat. Per treure’n la saliva, va colpejar l’harmònica. Tot seguit, se la va guardar.

—Quina mena de festa és aquesta? —En Biggs no ho entenia.

Algú va fer sonar l’acordió: el so era com el d’un animal agonitzant. Res més.

—Entesos. La meva ampolla i jo anirem a celebrar una festa particular. —En Biggs, a la gatzoneta i repenjat al coet, bevia de l’ampolla.

L’Spender, immòbil durant una llarga estona, se’l mirava. Els dits li van pujar per la cama tremolosa, molt lentament, i van acaronar i palpar la pistolera.

—Els que vulguin poden venir a la ciutat amb mi —va anunciar el capità—. Deixarem sentinelles al coet i anirem armats, per si de cas.

S’ho van parlar. Catorze volien anar-hi, incloent-hi en Biggs, que s’hi va apuntar rient i sacsejant l’ampolla. Se n’hi van quedar sis.

—Anem-hi! —va cridar en Biggs.

En silenci, la festa va desplaçar-se. Sota el clar de les llunes bessones, van caminar fins ben a la vora de la ciutat, que jeia morta, com en un somni. Les ombres, sota aquella doble llum, eren dobles. No van respirar —o semblava que no respiressin— durant una pila de minuts. Esperaven que alguna cosa es mogués a la ciutat, que alguna silueta grisa s’aixequés, que a través del desèrtic fons marí arribés, galopant, algun espectre ancestral, blindat amb acer de llinatge impossible, d’avantpassats inversemblants.

L’Spender es va imaginar els carrers plens. Plens de gent que es movia com llums de vapor blau, lliscant per avingudes empedrades. Plens de murmuris, d’animals estranys que s’esmunyien pels sorrals vermellosos, de sorra grisa. A cada finestra hi havia algú que saludava lentament, com sota un intemporal tel d’aigua, a alguna forma mòbil que es bellugava sota les torres platejades per les llunes. Dins seu, l’Spender sentia música i imaginava com devien ser els instruments que la produïen. Era un món màgic.

—Ei! —va cridar en Biggs, alçat amb les mans al voltant de la boca—. Ei! Vosaltres! Ciutadans! Vosaltres!

—Biggs! —va dir el capità.

En Biggs va callar.

Caminaven per una avinguda de llambordes. Tots enraonaven en veu baixa, perquè era com si entressin en una enorme biblioteca a l’aire lliure, en un mausoleu habitat tan sols pel vent i damunt el qual lluïen els estels. El capità parlava fluix. Es demanava on era la gent, què havien estat, quins reis havien tingut, com havien mort. Es va demanar també, fluixíssim, com havien construït aquesta ciutat que havia perdurat durant eres i eres. Es va demanar si mai havien anat a la Terra. I si eren els avantpassats dels terrícoles, que havien arribat a la Terra feia deu mil anys? Havien estimat i odiat les mateixes passions que nosaltres? Havien comès les mateixes equivocacions, en moments similars?

Ningú no es movia. Les llunes els glaçaven. El vent colpejava lentament al voltant dels homes.

—Lord Byron —va dir en Jeff Spender.

—Lord què? —va fer el capità, mirant-lo.

—Lord Byron, un poeta del segle XIX. Va escriure un poema que encaixa perfectament amb aquesta ciutat i amb el que els marcians deuen sentir a hores d’ara, si és que d’ells en queda res que pugui sentir. Podria ser de l’últim poeta marcià.

Els homes van restar immòbils, drets sobre les pròpies ombres. El capità va demanar:

—Spender, què diu el poema?

L’Spender va descarregar el pes sobre l’altra cama, va treure la mà com si volgués recordar, va tancar els ulls un moment i, fent memòria, va recitar les paraules amb veu lenta i somorta. Els homes l’escoltaven amb atenció.


Per això, mai més no passejarem

tan tard, de nit,

tot i que el cor pugui estimar

i la lluna continuï brillant.



La ciutat era grisa, alta i immòbil. Les cares dels homes s’havien girat cap a la llum.


Perquè l’espasa gasta la beina

i l’ànima gasta el pit

i el cor ha de deturar-se per prendre alè

i fins al mateix amor li cal un descans.

Tot i que la nit va ser feta per estimar

i el dia torna massa aviat,

mai més no passejarem

sota el clar de la lluna.



Els terrícoles s’estaven, drets, immòbils i silenciosos, al bell mig de la ciutat. Era una nit clara. No se sentia sinó el vent. Als seus peus, les rajoles dibuixaven les formes d’antics animals i d’antigues persones. Els terrícoles, amb la vista baixa, s’ho miraven.

La gola d’en Biggs va emetre un soroll de nàusea. Tenia els ulls opacs. Es va tapar la boca amb les mans. Ofegadament, amb els ulls tancats, es va doblegar endavant: un líquid viscós li va omplir ràpidament la boca, va regalimar sorollosament sobre les rajoles i va cobrir els dibuixos. En Biggs va vomitar dos cops. Una puixant fortor de vi va omplir l’aire fresc de la nit.

Ningú no es va moure per ajudar en Biggs, que va continuar vomitant.

L’Spender el va mirar un moment. Després es va girar i va començar a caminar per les avingudes de la ciutat, sol sota el clar de les llunes. Ni una sola vegada no es va deturar a mirar enrere, a la colla d’homes.

A les quatre del matí van tornar al campament. Van ajeure’s a les mantes i van tancar els ulls. Respiraven l’aire calmat. El capità Wilder, assegut, llençava branquetes al foc.

Dues hores més tard, en McClure va obrir els ulls.

—Capità, que no dorm?

—Espero l’Spender. —El capità va somriure.

En McClure va meditar.

—Capità, sap què en penso? Que no tornarà mai. No sé pas per què ho penso, però és el que em sembla. Capità, no tornarà mai.

En McClure va tornar a ajeure’s i es va adormir. El foc va crepitar i va apagar-se.

Una setmana més tard, l’Spender encara no havia tornat. El capità havia enviat escamots a buscar-lo, però tots havien tornat sense haver-lo vist per enlloc. Ja tornaria quan volgués. Era un cap de pardals, deien. Que se’n vagi a pastar fang!

El capità no va dir res, però ho va anotar al diari…

Era un matí que tant podia haver estat de dilluns com de dimarts: a Mart, tots els dies s’assemblaven. En Biggs era en una riba del canal, xipollejant a l’aigua freda i prenent el sol a la cara.

Un home caminava per la vora del canal. L’ombra va tapar en Biggs, que va alçar els ulls.

—Molt bé, home…

—Sóc l’últim marcià —va dir l’home, traient-se una pistola.

—Què dius que què? —va demanar en Biggs.

—Que et mato ara mateix.

—I ara! Quina mena de broma és aquesta, Spender?

—Posa’t dret, que te la fotré a l’estómac.

—Per l’amor de Déu, enretira la pistola.

L’Spender va pitjar el gallet un únic cop. En Biggs es va asseure a la vora del canal, un moment abans de doblegar-se endavant i caure a l’aigua. La pistola havia fet només un xiulet, com un zumzeig. El cadàver flotava, indiferent i lent, arrossegat pel corrent del canal. Se sentí un soroll borbollejant, vacu, i després res.

L’Spender es va guardar l’arma a la pistolera i, en silenci, es va esmunyir. El sol escalfava Mart. El sentia a les mans i a les barres de la cara, serrades. No va córrer: caminava com si, tret de la claror del dia, no hi hagués cap novetat. Va baixar fins al coet, on alguns dels homes menjaven un esmorzar acabat de cuinar, sota una vela que en Cookie havia parat.

—Vet aquí el solitari —va dir un d’ells.

—Hola, Spender! On eres?

Els quatre homes que seien a taula es miraven l’home silenciós que els observava.

—Tu i les teves maleïdes runes… —se’n burlava en Cookie, remenant una substància negra a la cassola—. Ets com un gos en un pati ple d’ossos…

—Pot ser —va dir l’Spender—. He trobat tot de coses. Què em diríeu si us digués que he trobat un marcià pels voltants?

Tots quatre homes van deixar les forquilles sobre la taula.

—De debò? On?

—Tant se val, on. Deixeu-me preguntar-vos una cosa. Què sentiríeu si fóssiu marcians i vingués gent a fer-vos malbé casa vostra?

—Sé prou bé com em sentiria —va dir en Cheroke—. Tinc sang cherokee. L’avi em va explicar tot de coses sobre Oklahoma. Si hi ha cap marcià pels voltants, estic absolutament del seu costat.

—I vosaltres? —va demanar l’Spender amb cautela.

Ningú no va respondre. El mateix silenci era prou expressiu: arreplega tot el que puguis, les coses són de qui les troba; si algú t’ofereix l’altra galta, fot-li una bona cleca, etc.

—Bé, doncs —va dir l’Spender—, he trobat un marcià.

El van mirar de cua d’ull.

—En una ciutat morta. No em pensava pas trobar-lo. Ni tan sols el buscava. No sé què hi feia. Tota aquesta setmana, he viscut en una petita ciutat de la vall, aprenent a llegir els llibres antics i mirant-me les seves obres d’art. Un dia el vaig veure. S’hi va estar un moment i de seguida va guillar. No va tornar fins dos dies més tard. Jo seia, aprenent a llegir tota aquesta escriptura antiga, i el marcià va tornar i se’n va anar. Cada dia era el mateix, però cada dia venia més a prop, fins que, avui, he desxifrat definitivament la llengua marciana (és sorprenentment senzilla, i els pictogrames t’hi ajuden força), i el marcià s’ha quedat davant meu i m’ha dit: «Dóna’m les botes». Les hi he donades. Tot seguit m’ha dit: «Dóna’m l’uniforme i l’equip». Els hi he donat, i m’ha dit: «Dóna’m la pistola». La hi he donada. Aleshores m’ha dit: «Ara, vine i veuràs què passa». I el marcià m’ha acompanyat fins al campament i, ara, és aquí.

—No en veig cap, de marcià —va dir en Cheroke, sorprès.

—Em sap greu.

L’Spender es va treure la pistola. Va disparar sordament. La primera bala va tocar l’home de l’esquerra. Les bales segona i tercera tocaren els de la dreta i del centre de la taula. En Cookie, que mirava cap al foc, va girar la cara horroritzat i en va rebre la quarta. Va caure sobre el foc i s’hi va quedar. La roba va començar a cremar-se-li.

El coet era al sol. Tres homes seien a taula, immòbils, mentre el menjar se’ls refredava. En Cheroke, il·lès, atabalat i incrèdul, es mirava l’Spender.

—Pots venir amb mi —va dir l’Spender.

En Cheroke no va badar boca.

—Pots estar amb mi, en tot aquest bullit.

L’Spender esperava. A la fi, en Cheroke va poder articular les paraules.

—Els has matat —va dir, mirant-se els cadàvers que l’envoltaven.

—S’ho mereixien.

—Ets boig!

—Potser sí. Pots venir amb mi, però.

—Venir amb tu? Per què? —cridava en Cheroke, amb la cara pàl·lida i els ulls plorosos—. Vés-te’n! Fot el camp!

La cara de l’Spender es va fer més dura.

—Em pensava que tu series l’únic que ho entendria…

—Vés-te’n!

En Cheroke va tractar d’agafar la pistola. L’Spender va disparar un últim tret. En Cheroke va deixar de moure’s.

L’Spender trontollava. Amb la mà, es va eixugar la suor de la cara. Va mirar cap al coet i va començar a tremolar, de cap a peus. Gairebé va caure, tan forta era la reacció física. La seva cara tenia l’expressió d’algú que es despertés de la hipnosi, d’un somni. Va seure un moment i va ordenar al tremolor que l’abandonés.

—Prou! Prou! —ordenava al seu cos, que se sacsejava: era cada fibra, que li tremolava—. Prou!

Va prémer el cos amb la ment, fins que va desaparèixer el tremolor. Les mans li queien, calmadament, sobre els genolls en repòs.

Es va aixecar i, amb eficiència, es va col·locar una caixa de provisions portàtil a l’esquena. La mà va tremolar-li de bell nou, per un brevíssim moment.

—No! —va dir amb fermesa. El tremolor es va esvanir. Va començar a caminar, rígidament, entre els pujols vermells i càlids, tot sol.

El sol cremava, al capdamunt del cel. Una hora més tard, el capità va baixar del coet per aconseguir una mica de pernil i uns ous. A punt de saludar els quatre homes que seien a taula, va deturar-se. Es va adonar que l’aire era ple d’olor de fum de pistola. Va veure el cuiner per terra, damunt la foguera. Els quatre homes seien davant el menjar fred.

Tot seguit, en Parkhill i dos més van baixar del coet. El capità els va deturar, fascinat pel silenci dels homes i la manera com seien davant l’esmorzar.

—Cridin els homes, tots —va ordenar el capità.

En Parkhill va córrer per la riba del canal, avall.

El capità va tocar en Cheroke. En Cheroke es va girar lentament i va caure de la cadira. La llum del sol es reflectia als seus cabells, curts i gruixuts, i als pòmuls. Van arribar tots els altres.

—Qui falta?

—L’Spender, com sempre. Capità, hem trobat en Biggs al canal, surant-hi.

—L’Spender! —El capità va mirar cap a les muntanyes, que es dreçaven a la llum del dia. En girar la testa, el sol li va resplendir a les dents—. Maleït —va dir, esgotat—. Per què no va venir a parlar amb mi?

—Amb mi és amb qui hauria d’haver parlat —va cridar en Parkhill, amb els ulls brillants—. Li hauria volat el crani, el seu cervell fastigós; això és el que hauria fet, per Déu!

El capità Wilder va fer un senyal a dos dels homes.

—Duguin pales —va dir.

Van cavar les tombes sota la calor. Mentre el capità passava fulls de la Bíblia, un vent càlid que venia d’algun lloc del mar buit els escopia pols a la cara. Quan el capità va tancar el llibre, un dels homes va començar a llançar, lentament, palades de sorra que queien, com pluja, sobre els cossos embolicats.

Van tornar al coet i hi van verificar els mecanismes dels rifles. Es van carregar grans paquets de granades a les espatlles i van comprovar que les pistoles sortien de les fundes amb facilitat. Cada un d’ells s’encarregaria d’una part de la carena. El capità els dirigia sense aixecar la veu. Els braços li penjaven, paral·lels al cos.

—Som-hi —va dir.

L’Spender va veure com una polseguera prima s’aixecava a diversos punts de la vall. Va comprendre que ja havien organitzat la persecució i que ara començava. Va deixar el llibre de plata que havia estat llegint, assegut còmodament sobre una penya plana. Els fulls del llibre eren prims com un tel, de plata pura, pintats a mà en negre i or. Era un llibre de filosofia de feia, pel cap baix, deu mil anys. L’havia trobat en una vil·la d’un poble de la vall. Li sabia greu de deixar-lo. «Per què fugir?», havia pensat per uns instants. «Em quedaré aquí, llegint, fins que vinguin i em matin».

Després de matar els sis homes, aquell matí, s’havia sentit confusament atabalat, tot seguit marejat i en acabat, ara, sentia una estranya pau. Però la pau s’esvania també, quan veia les polsegueres que aixecaven cada un dels seus perseguidors. Li retornava el ressentiment.

Va beure un glop d’aigua fresca de la cantimplora. Es va aixecar, es va estirar, va badallar i va escoltar la pau meravellosa de la vall. Que bo que seria si ell i uns quants terrícoles més que coneixia poguessin viure-hi lliurement, sense cap mena de sorolls ni de problemes. En una mà duia el llibre. A l’altra, la pistola. Era prop d’un rierol farcit de còdols i rocs, ben blancs. Es va despullar i s’hi va rentar. Sense pressa, es va vestir i va recollir la pistola.

El tiroteig va començar cap a les tres de la tarda. L’Spender ja era ben amunt de les muntanyes. El van perseguir a través de tres petits poblets. Més amunt dels poblets, escampats com pedres, hi havia vil·les individuals. Allà on havien trobat un rierol i un prat, les antigues famílies marcianes hi havien fet una piscina enrajolada, una biblioteca i un pati amb brollador. L’Spender va estar-s’hi mitja hora, banyant-se en una de les piscines —que era plena de l’aigua de les pluges—, esperant que els perseguidors l’agafessin.

Es van sentir trets mentre se n’anava de la vil·la. Una rajola es va fer miques pocs metres darrere d’ell. Va començar a córrer, va anar a parar darrere d’un rengle de penyes, es va girar i, al primer tret, va encertar un dels homes, que va rodolar per les seves pròpies petjades, mort.

L’encerclarien. L’Spender ho sabia. L’encerclarien i estrenyerien el setge cada cop més, fins que l’enxampessin. Era ben estrany que no fessin servir les granades. No entenia per què el capità Wilder encara no havia ordenat als seus homes que comencessin a llançar-les.

«Valc massa per volar fet miques», va pensar l’Spender. «És això el que detura el capità. Em vol amb un únic forat. És ben estrany. Vol que mori netament. Res de brut. Per què? Perquè m’entén. I, perquè m’entén, arriscarà la vida d’uns quants bons nois perquè em regalin un tret ben net al cap. Oi?».

Una ràfega de nou, deu trets. Tot de trossos de roca van saltar pels aires. L’Spender disparava sense parar, de vegades deixant caure un cop d’ull al llibre de plata que duia a la mà.

El capità va córrer sota la càlida llum del sol. Duia un rifle a les mans. L’Spender el seguia per la mira de la pistola però no va disparar. En canvi, va girar en rodó i va fer saltar la vora superior de la roca on jeia en Whitie, que va cridar enfurismat.

De sobte, el capità es va dreçar. Duia un mocador blanc a les mans. Va dir alguna cosa als seus homes i, després de deixar el fusell, va pujar per la muntanya.

L’Spender, que jeia, es va aixecar amb la pistola a punt.

Dalt, el capità va asseure’s en una pedra escalfada. No va mirar l’Spender ni de cua d’ull. Va ficar la mà a la butxaca de la camisa. Els dits de l’Spender es van crispar sobre la pistola.

—Una cigarreta? —va oferir el capità.

—Gràcies. —L’Spender en va agafar una.

—Foc?

—Ja en tinc.

Van fer un parell de xuclades en silenci.

—Fa calda —va dir el capità.

—Sí.

—S’hi està confortable, aquí dalt?

—Prou.

—Quant de temps creu que resistirà?

—Poc més o menys, el que tardi a matar dotze homes.

—Per què no ens ha matat a tots, aquest matí? Podia haver-ho fet, ja ho sap.

—Ho sé. M’he marejat. Quan fas una cosa tan terrible, t’enganyes a tu mateix. Tot i pensar que són els altres els que estan equivocats… Poc després de començar a matar-los, m’he adonat que no eren més que imbècils i que no calia matar-los. Però ja era massa tard. Malgrat tot, no he pogut continuar. Per això he pujat aquí, on podia tornar a enganyar-me, a enfurismar-me i a començar de bell nou.

—Ja s’ha enganyat prou per tornar a començar?

—No gaire. Però Déu n’hi do.

El capità es va mirar la cigarreta.

—Per què ho ha fet? —va preguntar.

Amb tota tranquil·litat, l’Spender va deixar la pistola als peus.

—Perquè he vist que el que aquests marcians tenien era tan bo com tot el que nosaltres mai no hem somiat de tenir. Van deturar-se on nosaltres havíem d’haver-nos deturat fa cent anys. He caminat per les seves ciutats i, d’alguna manera, puc dir que els he conegut i que m’agradaria poder-los considerar avantpassats meus.

El capità va assenyalar amb el cap una de les ciutats.

—Aquella ciutat és bellíssima —va dir.

—No és només això. Sí, les ciutats són belles. Sabien com encaixar l’art amb la vida. Per a nosaltres, americans, sempre han estat coses separades. L’art era una cosa que es guardava a l’habitació del fillet boig. L’art era una cosa que es prenia en petites dosis, cada diumenge, barrejat amb la religió, potser. Els marcians tenien art, religió, de tot…

—Es pensa que ho sabien tot, oi?

—M’hi jugo el que vulgui que sí.

—I per això ha començat a matar gent.

—Quan era petit, els meus pares em van dur a visitar la ciutat de Mèxic. Sempre recordaré la forma en què actuava mon pare: cridaner i pedant. A la meva mare no li agradava la gent perquè eren de pell fosca i no es rentaven prou. La meva germana no volia ni parlar-los. Només a alguns. Jo era l’únic a qui m’agradaven. M’imagino la mare i el pare, a Mart, comportant-se igual… Per a l’americà comú, tot el que és estrany no és bo. És ben absurd que no tinguin canonades com les de Chicago. Només de pensar-ho!… Oh, Déu meu, només de pensar-ho!… I després, la guerra. Ja va sentir els discursos al Congrés, poc abans que marxéssim. Si les coses van bé, aquí dalt establiran tres plantes d’investigacions nuclears i tot de dipòsits de bombes atòmiques. Això significaria la mort de Mart: totes aquestes meravelles volarien pels aires. Com se sentiria si un marcià vomités cervesa agra pel terra de la Casa Blanca? —El capità callava i escoltava. L’Spender va continuar—: I després, els altres grans interessos. Els de les mines, els del turisme… Recorda què va passar a Mèxic després que Cortés i la seva colla d’amics ben educats hi arribessin des d’Espanya? Tota una civilització destruïda per fanàtics virtuosos i voraços. La història no perdonarà mai Cortés.

—La seva conducta, avui, no ha estat pas gaire ètica —va fer notar el capità.

—Què podia fer? Discutir-ho amb vostè? Estic tot sol contra aquesta colla de destructors, de bandolers voraços, que hi ha a la Terra. Llançaran a Mart les seves fastigoses bombes atòmiques i lluitaran per aconseguir-hi bases des d’on preparar-se per a noves guerres. No n’hi ha prou d’haver fet malbé un planeta, que ara cal fer-ne malbé un altre? Per què han de venir a ficar les potes a les cases dels altres? Estúpids bufanúvols!… Quan he arribat aquí, m’he sentit lliure no sols de l’anomenada cultura, sinó també de la seva ètica i dels seus costums. «Sóc fora del seu esquema de vida», he pensat. «Tot el que he de fer és matar-los i viure la meva vida».

—No li ha sortit bé, però —va dir el capità.

—No. Després de matar el cinquè, a l’hora d’esmorzar, he descobert que no sóc un home absolutament nou, totalment marcià. No he pogut desprendre’m tan fàcilment de tot el que vaig aprendre a la Terra. Ara, però, ja torno a sentir-me serè. Els mataré a tots. Això endarrerirà ben bé cinc anys el viatge del coet vinent. Tret del nostre, no en tenen cap altre. A la Terra, esperaran un any, potser dos, i, quan no sàpiguen res de nosaltres, tindran por d’enviar-ne un altre. Construir-lo els prendrà el doble de temps perquè, abans de fer-ho, per evitar un altre fracàs, els caldrà fer cent models experimentals.

—Té raó.

—En canvi, si vostè hi tornés, un bon informe acceleraria la invasió total de Mart. Si tinc sort, viuré fins als seixanta. Cada expedició que aterri a Mart em trobarà. No hi vindrà més d’un coet cada vegada, cada any o dos, i les tripulacions mai no tindran més de vint homes. Després de fer-me amic d’ells i explicar-los que el nostre coet va explotar un dia (per cert, el faré esclatar aquesta mateixa setmana, després d’acabar la meva tasca actual), els mataré a tots. Mart restarà intacte durant el proper mig segle. Després d’un temps, potser els terrícoles s’adonaran que val més deixar-ho córrer. Recordi com van arraconar la idea de construir zepelins després que sempre se’ls incendiessin i s’estimbessin.

—Ho té tot planejat —va admetre el capità.

—Sí.

—Però nosaltres som més. D’aquí a una hora, haurem fet més estret el cercle. D’aquí a una hora serà mort.

—He trobat passatges subterranis i un lloc per viure-hi que mai no descobriran… Hi viuré algunes setmanes. Fins que es confiïn. Aleshores, sortiré i els caçaré un per un.

El capità va sacsejar el cap.

—Conti’m alguna cosa de la seva civilització —va dir, assenyalant els pobles de les muntanyes.

—Sabien viure en contacte amb la natura, perquè la comprenien. Mai no van tractar de ser només homes i oblidar que també eren animals. Aquest és l’error que vam cometre quan Darwin va aparèixer. El van rebre de bon grat, a ell, a Huxley, a Freud. Tot somriures. De seguida, vam descobrir que Darwin i les nostres religions no encaixaven. Vam ser imbècils. Vam tractar de fer-hi un lloc per a Darwin, Huxley i Freud. Però no va anar bé. I aleshores, com idiotes, vam tractar d’abatre la religió. I ens en vam sortir prou bé: vam perdre la fe i vam començar a demanar-nos què era la vida. La fe ens havia donat sempre la resposta de tot. Amb Freud i Darwin, però, tot es va escolar. Hem estat, i encara som, un poble sense nord ni guia.

—I els marcians eren un poble amb nord i guia? —va demanar el capità.

—Sí. Sabien com combinar ciència i religió, de tal manera que van fer-les treballar de costat, sense que es neguessin l’una a l’altra; ben al contrari: fent que s’enriquissin mútuament.

—L’ideal, vaja.

—Era ideal. M’agradaria ensenyar-li com ho van fer.

—Els homes m’esperen.

—Serem fora mitja hora. Digui’ls-ho, capità.

El capità va dubtar. Es va aixecar, però, i va cridar una ordre penya avall.

L’Spender el va dur a un poblet construït amb marbre fredós i condret. Hi havia grans frisos d’animals bells, de gats amb aurèoles blanques, de símbols solars amb aurèoles grogues, i d’estàtues de toros, d’homes, de dones i gossos grans, molt ben cisellades.

—Vet aquí la resposta, capità.

—No la veig enlloc.

—Va ser dels animals, de qui els marcians van aprendre el secret de la vida. L’animal no es fa problemes de la vida: la viu. La seva única raó per viure és la vida. La frueix i l’assaboreix. Ja ho veu: les estàtues i els símbols animals es repeteixen pertot arreu.

—Sembla pagà.

—Gens ni mica: tots són símbols de Déu, símbols de vida. També a Mart l’home s’havia convertit en massa home i no prou animal. Els homes de Mart van comprendre que, per sobreviure, havien de deixar d’interrogar-se constantment sobre el sentit de la vida. La vida era la pròpia resposta. Viure era propagar la vida i calia viure-la tan bé com es pogués. Els marcians es van adonar que sempre s’interrogaven sobre el sentit de la vida en la culminació d’algun període de guerra i de desesperació, quan semblava no haver-hi resposta. Però, un cop la humanitat es calmava, s’acabaven les guerres i tornava la pau, la pregunta (mirada des del nou punt de vista), una altra vegada, es tornava absurda. La vida era bona, una altra vegada, i les preguntes sobraven.

—Sembla com si els marcians fossin molt primitius.

—Només quan valia la pena ser-ho. Van renunciar a destruir-ho tot, a humiliar-ho tot. Van combinar religió, art i ciència perquè, de fet, la ciència no és més que una investigació d’un miracle que no podem explicar i l’art és una interpretació d’aquest miracle. Mai no van deixar que la ciència xoqués amb l’estètica i la bellesa. Era només una qüestió de graus. Un terrícola diria: «En aquesta pintura, el color, realment, no existeix. Un científic pot provar que el color és, només, la forma en què les cèl·lules d’una determinada matèria es col·loquen i reflecteixen la llum. En conseqüència, el color no és, en realitat, una part de les coses que veig». Un marcià, molt més intel·ligentment, diria: «Aquesta pintura està bé. Va ser feta per la mà i el cervell d’un home inspirat. La idea i els colors vénen de la vida. M’agrada».

Va haver-hi una pausa. Assegut sota el sol de la tarda, el capità mirava amb curiositat el poble fred i silenciós.

—M’agradaria viure aquí —va dir.

—Si vol, pot fer-ho.

—A mi, m’ho proposa?

—Entendria mai res de tot això ningú de la tripulació? Són cínics professionals i és massa tard perquè deixin de ser-ho. Per què vol tornar amb ells? Per continuar veient-se amb els veïns de dalt? Per comprar un giroscopi com el que ha comprat el veí de baix? S’ha de sentir la música a la sang, no pas a la cartera. Hi ha un petit pati, allà baix, amb un rodet de música marciana de fa cinquanta mil anys, com a mínim. Encara sona. És música que no sentirà en tota la vida. Pot escoltar-la, si vol. Hi ha llibres. Jo ja els llegeixo prou bé. Podria seure-hi i llegir-los.

—Sembla meravellós, Spender.

—Però no s’hi quedarà, oi?

—No. Malgrat tot, gràcies.

—I, evidentment, no em deixarà quedar-m’hi sense més problemes. Hauré de matar-los a tots.

—És francament optimista.

—Perquè tinc alguna cosa per la qual lluitar i viure. Això em fa un lluitador millor. He trobat una cosa semblant a la religió. És com aprendre a respirar de bell nou. Com aprendre a jeure al sol per fer bronze i deixar que els raigs et llepin… Com aprendre a escoltar música i a llegir llibres. En canvi, què m’ofereix la seva civilització?

El capità va moure els peus. Va sacsejar el cap.

—Lamento molt que passi tot això. Ho lamento de debò.

—Jo també. Em sembla que serà millor que el torni amb els seus homes perquè puguin començar l’atac.

—Em sembla que sí.

—Capità, a vostè no el mataré. Quan tot hagi acabat, vostè encara serà viu.

—Què?

—De bon començament he decidit que vostè en sortiria il·lès.

—Bé…

—El salvaré dels altres. Quan siguin morts, potser canviarà d’opinió.

—No —va dir el capità—. Hi ha massa sang de la Terra dins meu. Continuaré perseguint-lo.

—Fins i tot tenint com té l’oportunitat de quedar-se?

—Pot ser curiós, però sí. Fins i tot amb aquesta oportunitat. No sé per què. Ni m’ho he demanat. Bé, ja hem arribat. —Eren al lloc on s’havien trobat—. Vol rendir-se, Spender? És la meva última oferta.

—No, gràcies. —L’Spender va estendre-li la mà—. Una última cosa. Si guanya, faci’m un favor: miri a veure què pot fer per evitar la destrucció d’aquest planeta, com a mínim per cinquanta anys, fins que els arqueòlegs hagin tingut prou temps de treballar-hi. Ho farà?

—D’acord.

—I, per si serveix de res, recordi’m com un company sonat que un dia d’estiu va parar boig del tot i no es va arreglar mai més. Li serà més fàcil així.

—Hi pensaré. Adéu, Spender. Bona sort.

—És ben estrany, vostè —va fer l’Spender mentre el capità, sota el vent càlid, anava camí avall.

Mig absent, el capità va arribar fins on eren els seus homes, plens de pols. El sol li feia aclucar els ulls. Panteixava.

—Hi ha res per beure? —va demanar. Li van col·locar una ampolla fresca a la mà—. Gràcies. —En va beure. Es va eixugar els llavis.

—Bé —va dir—. Vagin amb compte. Tenim tot el temps del món. No vull perdre ningú més. Han de matar-lo. No baixarà del burro. Matin-lo d’un sol tret, si poden. No s’hi acarnissin. A veure si acabem amb això…

—Li volaré el cervell… —va dir en Sam Parkhill.

—No. Tirin al pit —va dir el capità, recordant la cara forta i definida de l’Spender.

—El seu cervell podrit… —va dir en Parkhill.

Tremolant, el capità li va donar l’ampolla.

—Ja ha sentit què he dit. Al pit. —En Parkhill va mormolar—. Som-hi —va fer el capità.

Es van escampar una altra vegada: caminant, corrent, caminant una altra vegada, ara per les càlides faldes de les muntanyes… Tant passaven pel costat de coves fresques, amb olor de molsa, com d’esquerdes a la roca, enormes, amb olor de pedra escalfada pel sol.

«Odio ser intel·ligent», pensava el capità, «quan no te’n sents gens ni vols ser-ho. I arrossegar-me fent plans i sentint-me important de fer-los. Odio aquesta sensació d’estar fent el que he de fer, quan no n’estic gens segur. I, tot plegat, qui som? La majoria? És això la resposta? La majoria sempre té raó, oi? Sempre, sempre: mai no s’equivoca, ni durant un petitíssim i insignificant moment, oi? No s’ha equivocat mai, en deu milions d’anys? Quina mena de majoria és», pensava, «i qui hi ha dins? Què pensen? Com s’ho van fer per triar aquest camí? Canviaran mai? Per quins set sous vaig passar a formar part d’aquesta majoria podrida? No m’hi sento pas bé. És claustrofòbia, por a les multituds o sentit comú? Pot un home tenir raó en contra de l’opinió de la resta del món, que pensa que són ells els qui la tenen? No hi pensem més. Arrosseguem-nos, animem-nos i pitgem el gallet: pim-pam!».

Els homes corrien i s’ajupien, corrien i s’ajupien, a la gatzoneta, en les ombres. Mostraven les dents, alenant, perquè l’aire era poc dens, poc bo per córrer. L’aire era poc dens i havien d’asseure’s cinc minuts cada vegada, panteixant i veient-se llums negres als ulls. S’empassaven l’aire prim i en volien més. Tancaven els ulls i s’aixecaven, aixecant alhora les armes, per foradar aquell prim aire estiuenc amb bretxes de so i de calor.

L’Spender romania on era, disparant de tant en tant.

—Escamparé el seu podrit cervell! —va cridar en Parkhill, corrent muntanya amunt.

El capità va apuntar a en Sam Parkhill. De seguida va abaixar l’arma i la va mirar amb horror. «Què anava a fer?», va preguntar-se. Es va mirar la mà, dèbil ara, i l’arma. Havia estat a punt de matar en Parkhill per l’esquena.

—Que Déu m’ajudi.

Va veure en Parkhill, que encara corria i, de sobte, es llançava a terra per protegir-se.

L’Spender estava voltat per la xarxa mòbil dels seus perseguidors. Jeia entre dues roques, al cim, exhaust per l’atmosfera poc densa, amb grans taques de suor sota cada aixella. El capità va veure que, entre totes dues roques, hi havia un espai d’unes quatre polzades que oferia bon accés al pit de l’Spender.

—Ei, tu! —va cridar en Parkhill—. Tinc una bala preparada per al teu cap!

El capità Wilder va esperar. «Va, Spender, fuig», pensava. «Fot el camp, com has dit que faries. Només et queden uns minuts per fugir. Marxa i torna després. Va. Has dit que ho faries. Amaga’t als túnels que dius que has trobat i queda-t’hi. Viu-hi durant mesos i anys, llegeix els teus llibres tan interessants i banya’t a les piscines dels temples. Va, ara, noi, abans que sigui massa tard».

L’Spender no es movia.

«Què li deu passar?», es demanava el capità. Va recollir l’arma. Va veure com els homes corrien i s’amagaven. Va veure les torres del poblet marcià, com peces d’escacs esculpides amb cura, dormitant a la tarda. Va mirar cap a les roques i cap a l’espai que, entre totes dues, emmarcava el pit de l’Spender.

En Parkhill es preparava per atacar, maleint amb fúria.

—No, Parkhill —va dir el capità—. No puc deixar que ho faci. Ni els altres. No, cap de vostès. Només jo. —Va alçar l’arma i va apuntar.

«Em sentiré net, després d’això?», pensava. «Està bé que sigui jo qui ho faci? Sí, està bé. Sé què faig i per quina raó. Crec que sóc la persona escaient. Espero i demano poder viure després de fer-ho».

Va moure el cap, confiant que l’Spender el veuria.

—Marxa —va dir en un murmuri que ningú no va sentir—. Et dono trenta segons per marxar. Trenta segons. —El rellotge de polsera feia tic-tac. El capità el mirava fixament. Els homes corrien. L’Spender no es movia. El rellotge ressonava sorollosament, durant molta estona, a les orelles del capità—. Va, Spender, marxa, vés-te’n d’una vegada!

Havien passat els trenta segons.

El capità va respirar profundament. Tenia l’arma ben apuntada.

—Spender —va mormolar mentre pitjava el gallet.

Una minsa polseguera va esclatar de les roques i es va aixecar contra la llum del sol. Els ecos del tret es van esvanir aviat.

El capità es va posar dempeus.

—És mort —va dir als homes.

Els altres no el van creure. Des d’on eren no havien pogut veure l’espai entre les roques. Quan es van adonar que el capità ja pujava per la muntanya, tot sol, van pensar que o era molt valent o s’havia tornat boig.

El van seguir uns minuts més tard. Tots plegats van envoltar el cadàver.

—Al pit? —va demanar un.

El capità va abaixar els ulls.

—Al pit —va dir. Va veure com, sota l’Spender, les roques havien canviat de color—. No entenc per què s’ha quedat. Per què no s’ha escapat com planejava? Per què ha esperat que el matéssim?

—Vés a saber… —va dir un.

L’Spender jeia amb els punys closos. En un hi tenia la pistola, en l’altre el llibre de plata, que lluïa al sol.

«Ha estat per mi?», va pensar el capità. «Ha estat perquè he refusat afegir-m’hi? De debò no ha volgut matar-me? Sóc diferent de tots aquests? És això? Potser pensava que podia confiar en mi. Quina altra resposta hi ha?».

Cap. Va ajupir-se al costat del cos silenciós.

«He d’afrontar això», va pensar. «Ara no el puc abandonar. Si s’imaginava que, en mi, hi havia alguna cosa semblant a ell i si és per això que no ha estat capaç de matar-me, quina càrrega tinc per a tota la vida! Sí, això és. Ara l’Spender sóc jo. Però jo penso abans de disparar. No dispararé, no mataré. Discutiré les coses amb la gent. No em podia matar perquè jo era ell mateix lleugerament diferent».

Se li va fer perceptible l’esclat del sol al clatell. Es va sentir dient:

—Si hagués vingut a veure’m abans de matar ningú i ho haguéssim discutit, podríem haver-ho solucionat d’alguna manera.

—Solucionat, què? —va dir en Parkhill—. Què es pot solucionar amb gent com ell?

La calor cantava en tota la vall, sorgia de les roques i del cel blau.

—Em sembla que té raó —va dir el capità—. Mai no ens hauríem pogut entendre. L’Spender i jo, potser. Però l’Spender, vostè i els altres, no: mai. És millor que hagi mort. Deixi’m beure d’aquella cantimplora.

Va ser el capità qui va suggerir el sarcòfag buit que havien trobat en un antic cementiri marcià. Van col·locar l’Spender en un taüt de plata, amb ceres i vins de feia deu mil anys, amb les mans sobre el pit. L’últim que van veure d’ell va ser la cara, plena de pau.

S’hi van estar una estona, a la cripta.

—Crec que fóra una bona idea que, de tant en tant, pensessin en l’Spender —va dir el capità.

Van sortir de la cripta i van tancar la porta de marbre.

L’endemà a la tarda, en Parkhill es va dedicar a fer pràctiques de tir en una de les ciutats mortes. Disparava als vidres de les finestres i volava les fràgils puntes de les torres. El capità el va enxampar i, d’un cop de puny, li va fer saltar les dents.





Agost del 2001


Els colons

Els homes de la Terra van venir a Mart.

Van venir-hi perquè tenien por o perquè no en tenien pas, perquè eren feliços o perquè no ho eren gens, perquè se sentien com els Pelegrins o perquè no s’hi sentien mica. Cada home tenia el seu motiu. Abandonaven esposes dolentes, feines dolentes o ciutats dolentes. Venien per trobar alguna cosa, per abandonar-ne alguna altra o per obtenir-ne una altra encara. Venien per desenterrar alguna cosa, per enterrar-ne alguna altra o per plantar-ne una altra encara. Venien amb somnis petits o grossos, o sense cap somni. Des de cartells a quatre tintes, un dit del govern assenyalava tothom, a totes les ciutats: AL CEL HI HA FEINA PER A VÓS: VENIU A MART! Els homes es van llançar enlaire. Pocs al principi —uns quaranta—, perquè, fins i tot abans que el coet sortís cap a l’espai, molts ja sentien a dins la gran malaltia. La malaltia s’anomena Solitud i es manifesta quan veieu el vostre poble nadiu fer-se petit fins a la mida del puny i, tot seguit, de la mida d’una llimona i, tot seguit, de la mida del cap d’una agulla, per esvanir-se en acabat enmig del deixant de foc… Sentiu com si mai no haguéssiu nascut, com si mai no hagués existit el poble on vau néixer, com si no fóssiu enlloc, envoltats d’espai, res de familiar, només altres homes estranys… I, quan l’estat d’Illinois, Iowa, Missouri o Montana us desapareix enmig de mars de núvols i, encara més, quan els Estats Units s’encongeixen fins a convertir-se en una illa boirosa i tot el planeta Terra es converteix en una llardosa pilota de beisbol llançada ben lluny, us sentiu infinitament sols, fent tombs pels prats de l’espai, de camí cap a un lloc que no podeu ni imaginar.

No era estrany, doncs, que al començament emigressin pocs homes. El nombre, però, va anar creixent constantment, en relació directa amb el nombre de terrícoles que ja eren a Mart. Com més serien, més bé s’ho passarien. Els primers, però, van haver d’espavilar-se solets…





Desembre del 2001


El matí verd

Quan el sol es va pondre, ell es va ajeure prop del camí i es va preparar un soparet. Mentre es duia el menjar a la boca, escoltava el crepitar del foc. Mastegava pensarosament. Havia estat un dia no pas diferent dels trenta darrers: molts forats cavats de matinada i omplerts de llavors i d’aigua duta dels canals lluents. Ara se sentia el cos, prim, pesant com el plom. Jeia panxa enlaire i mirava com el color del cel passava d’una foscor a una altra.

Es deia Benjamin Driscoll i tenia trenta-un anys. Volia que Mart es tornés ben verd, amb arbres alts i plantes que fessin aire, molt d’aire, que a cada estació n’hi hagués més. Arbres que, a l’estiu bullent, refresquessin les ciutats. Arbres que, a l’hivern, fessin recular els freds. Eren tants els benifets que un arbre podia proporcionar: afegir color, fer ombra, produir fruits o esdevenir zona de jocs per a la canalla; tot un cel per pujar-hi i gronxar-s’hi. Cada arbre era una arquitectura que combinava l’alimentació i el plaer. Però, abans que cap altra cosa, els arbres eren aire fresc per als pulmons, un remoreig gentil que us adorm les orelles, de nit, quan jaieu en llits de neu.

Escoltava com la terra fosca es preparava per acollir el sol i les pluges que encara no havien arribat. Amb l’orella a terra, podia sentir les passes dels anys vinents, apropant-se a poc a poc. Imaginava que les llavors que havia sembrat avui brotarien, verdes, cap al cel i farien néixer noves branques cada dia, fins que Mart fos un bosc a hora baixa, una horta lluent.

Al matí, ben d’hora, quan el sol tebi tot just començaria a aixecar-se per damunt la carena, ja seria llevat, s’hauria cruspit un esmorzar fumejant, trepitjaria les cendres de la foguera i començaria a treballar. Amb el sarró a l’esquena, faria provatures, cavaria, sembraria, colgaria plançons, aplanaria suaument la terra, regaria, seguiria sempre endavant, xiulant i mirant de tant en tant cap al cel lívid, cada cop més lluent com més s’aproparia el migdia càlid.

—Et fa falta aire —va dir a la foguera nocturna. El foc era un company rogenc i viu, que et parlava crepitant, que dormia prop teu, amb ulls rosats i plens de son, càlids en la nit glaçada—. A tots ens en fa falta. L’aire, a Mart, és poc dens. Et canses massa aviat. És com viure dalt els Andes, a Sud-amèrica. Respires fondo i no en treus res. No et satisfà. —Es va palpar les costelles. Com li havia crescut el pit, en trenta dies! Per prendre més aire, calia fer créixer els pulmons. O plantar més arbres—. Per això sóc aquí —va continuar dient al foc, que petarrellejava—. A l’escola explicaven la història d’en Johnny Appleseed, que va anar de banda a banda d’Amèrica plantant pomers. Jo encara faig més. Jo planto tota mena d’arbres: roures, oms, aurons, trèmols, cedres, castanyers… Per comptes de produir fruita per a l’estómac, vull fer aire per als pulmons. Quan hagin crescut, pensa la quantitat d’oxigen que ens donaran!

Va recordar l’arribada a Mart. Com altres mil, va mirar el nou planeta un matí calmat. Es va demanar com encaixaria amb un món així. Què hi faria? Trobaria feina?

Es va desmaiar.

Algú li va apropar amoníac al nas. Tossint, va recobrar el coneixement.

—Es trobarà bé de seguida —va dir el doctor.

—Què m’ha passat?

—L’aire és poc dens. Alguns no poden adaptar-s’hi. Em penso que haurà de tornar a la Terra.

—No! —Va asseure’s. Gairebé immediatament, va sentir que la vista se li enfosquia i que Mart girava dos cops sota seu. Se li van dilatar els narius. Va forçar els pulmons a beure aquell profund no-res—. Em posaré bé. He de quedar-m’hi!

El van deixar jeure, bleixant horriblement, com un peix. «Aire, aire, aire. Em volen tornar a causa de l’aire», pensava. Va girar el cap per mirar les muntanyes i els camps marcians. Quan els ulls se li van aclarir, va veure que no hi havia arbres enlloc; cap ni un tan lluny com miressis, en qualsevol direcció. La terra era nua, de marga negra, sense ni un bri d’herba. «Aire bo», pensava, mentre aquell aire prim li xiulava als narius. «Aire, aire». Ni damunt les muntanyes ni a les obagues ni prop dels rierols, enlloc no hi havia ni un arbre ni un matoll. Aleshores ho va veure clar. Va sentir que la resposta no li venia del cervell, sinó dels pulmons i de la gola. La resposta va ser com una sobtada alenada d’oxigen pur, que el va omplir i el va enfortir. Arbres i herba. Va mirar-se les mans: els palmells i els dorsos. Plantaria arbres i sembraria herba. Aquesta seria la seva feina: lluitar contra allò que podria impedir-li de restar-hi. Declararia una guerra hortícola privada amb Mart. Amb una terra tan vella, les antigues plantes devien haver mort de gastament. I si duia noves espècies? Arbres de la Terra, grans mimoses, salzes, magnòlies i eucaliptus esplèndids. Què passaria aleshores? Ningú no sabia quina riquesa mineral s’amagava sota terra. Potser, si les antigues falgueres, flors, matolls i arbres havien mort de gastament, aquell subsòl guardava una riquesa desconeguda.

—Deixi’m llevar! —va cridar—. He de veure el Coordinador!

El Coordinador i ell van parlar de vegetals tot el matí. Passarien mesos, si no anys, abans que s’organitzessin plantacions. Mentrestant, els queviures es durien de la Terra, congelats, en coets frigorífics. Uns quants jardins públics creixien en instal·lacions hidropòniques.

—Mentrestant —va dir el Coordinador— la feina és seva. Li donarem tantes llavors com puguem i un petit equip. L’espai als coets és escàs, ara. A més, com que aquests primers poblats són comunitats mineres, em penso que no els farà gaire gràcia la seva plantada d’arbres…

—Em deixarà fer-ho, però?

L’hi van deixar fer. Va arribar a la vall desèrtica en una motocicleta senzilla, amb una caixa plena de llavors i plançons. Va aparcar el vehicle i es va dedicar a recórrer la vall a peu.

Això havia passat feia trenta dies i, en tot aquest temps, ni una sola vegada no havia girat la vista enrere. Perquè fer-ho hauria estat descoratjador. El clima era massa sec: era ben poc probable que cap de les llavors hagués germinat. Potser tota aquesta plantada, totes aquestes quatre setmanes d’ajupir-se i cavar, eren perdudes. Només mirava endavant, davallant a poc a poc cap a la fondalada ampla, poc profunda i assolellada, allunyant-se cada cop més del Primer Poblat, esperant que finalment les pluges arribessin.

Va posar-se una manta a les espatlles: els núvols s’espesseïen sobre aquelles aspres muntanyes. Mart era imprevisible. Es va imaginar els pujols socarrats xops de gebrada i va pensar que d’aquella terra rica i fosca —una terra tan negra i lluent que gairebé se’t bellugava dins del puny— podrien créixer mongeteres gegantines, de les quals tot de gegants caurien a terra, xisclant quan se’ls rebentessin els ossos.

El foc va badallar a les cendres adormides. L’aire va tremolar pel so distant d’un carro. Un tro. De sobte, olor d’aigua. «Aquesta nit», va pensar. Va estendre el braç, esperant la pluja. «Aquesta nit».

El va despertar un copet al front.

Una gota li regalimava del nas als llavis. Una altra gota li va tocar l’ull i li va ennuvolar la vista.

Una altra li va esclatar a la barbeta.

La pluja.

Fresca, gentil i tranquil·la, queia com un elixir amb sabor d’encanteris, estels i aire, arrossegant pols de pebre, i movent-se-li per la llengua com un extraordinari xerès lleuger.

Pluja.

Es va asseure. Va deixar caure la manta. La camisa de cotó blau se li omplia de taques rodones, grosses, que augmentaven a mesura que la pluja creixia. Semblava com si un animal invisible ballés damunt el foc i el fes petarrellejar fins a convertir-lo en una fumera irada. Queia la pluja. La gran llesca negra del cel, esquerdada per sis potents llampecs, com una porcellana meravellosament clivellada, queia a terra. Va veure deu bilions de cristalls de pluja, fotografiats per la descàrrega elèctrica. Després, foscor i aigua.

Xop fins al moll dels ossos, deixava encara que l’aigua li colpegés les parpelles. Reia. Va picar de mans, es va llevar i va passejar pel petit campament. Era la una de la matinada.

No va parar de ploure fins dues hores més tard. Van aparèixer les estrelles, fresques, rentades, més clares que mai.

En Benjamin Driscoll es va posar roba eixuta, que va treure d’una bossa de cel·lofana. Es va ajeure i va dormir feliç.

El sol va sortir lentament per entre les muntanyes. Sense fressa, es va escampar arreu i va despertar el senyor Driscoll.

Abans de posar-se dret, es va esperar una estona. Durant tot un llarg mes havia treballat i esperat sota la calor. Ara, dret, tornava la cara enrere per primer cop i s’enfrontava al camí fet.

Era un matí verd.

Fins allà on la vista li abastava, tot eren arbres: no pas un, ni dos, ni una dotzena, sinó tots els milers que havia sembrat o plantat. I no pas arbrets, no, ni rebolls, ni brots tendres, sinó arbres grans, enormes, alts com deu homes, verds, verdíssims, com gegants, rodons i plens, arbres de fulles metàl·liques, arbres que xiuxiuejaven, arbres alineats sobre les muntanyes, llimoners, til·lers, sequoies, mimoses, roures, oms, trèmols, cirerers, aurons, freixes, pomers, tarongers, eucaliptus… Estimulats per la pluja torrencial i nodrits per l’estranya terra màgica, creixien amb tanta força que, fins i tot mentre mirava, podia veure com naixien noves branques i apareixien nous brots.

—Impossible! —va cridar en Benjamin Driscoll.

Però la vall i el matí eren ben verds.

I l’aire!

D’arreu, com un corrent que s’ho hagués d’endur tot, venia l’aire nou, l’oxigen que brollava dels arbres. Resplendia a les altures, en onades de cristall: oxigen fresc, pur, verd, fredós, que convertia la vall en un delta de riu. Poc després, les cases del poble es van obrir de bat a bat i la gent sortia a veure el nou miracle d’oxigen, l’inspirava, se n’omplia els pulmons. Les galtes se’ls envermellien, els nassos se’ls refrescaven, els pulmons els revivien, els cors bategaven enfortits i els cossos, esgotats, començaven a ballar.

En Benjamin Driscoll va inspirar profundament una llarga alenada d’aire verd i fresc i es va desmaiar.

Abans que es despertés, cinc mil nous arbres creixien cap al sol groc.





Febrer del 2002


Les llagostes

Els coets van incendiar els pedregars, van fer lava dels rocs, carbó de la fusta, vapor de l’aigua… De la sorra i la sílice, en van fer vidre verd que, com un enorme mirall trencat, reflectia tota la invasió. Els coets venien de nit, com tambors que repiquessin. Els coets venien com llagostes, en núvols que s’escampaven com flors de fum rosat.

Dels coets sortien homes amb martells a les mans. Homes disposats a colpejar ràpidament aquell món estrany fins a donar-li una forma que els resultés més familiar, disposats a enderrocar tot el que no fos conegut, amb les boques plenes de claus, com carnívors de dents d’acer, escopint-los perquè les mans, actives, bastissin cases de fusta, a les quals van afegir ràpidament teulades que esborraven les paoroses estrelles i cortines verdes que deixaven la nit fora. I quan els fusters havien fet la feina, arribaven les dones, amb testos de flors, manils i cassoles.

Començava aleshores una fressa que cobria tot el silenci marcià i l’obligava a restar més enllà de portes i finestres.

Sis mesos més tard, ja hi havia una dotzena de poblats al planeta desèrtic. Eren plens de tubs de neó que feien zum-zum i de bombetes grogues. En total, unes noranta mil persones havien arribat ja a Mart. I, a la Terra, moltes més feien les maletes…





Agost del 2002


Trobada nocturna

Abans de pujar cap a les muntanyes blaves, en Tomás Gómez va deturar-se a la gasolinera solitària.

—S’hi deu sentir ben sol, oi, mestre? —va dir en Tomás.

El vell eixugava el parabrisa de la camioneta.

—No gaire.

—Li agrada Mart?

—I tant! Sempre hi ha coses noves. L’any passat, quan vaig arribar-hi, vaig decidir no esperar-ne res ni demanar res ni sorprendre’m de res. Hem d’oblidar la Terra i com anava tot allò. Hem d’estar per les coses d’aquí. Que en són, de diferents! M’hi diverteixo d’allò més, només de mirar-me el temps que hi fa. El temps marcià. De dia, una calor de mil dimonis. De nit, un fred de mil dimonis. M’ho passo de meravella, amb les flors i la pluja. Que en són, de diferents! He vingut a Mart a retirar-me. Jo volia retirar-me en un lloc on tot estigués per conèixer. A una persona gran li fan falta coses noves. Els joves no volen xerrar amb nosaltres, i amb els altres vells ens avorrim com ostres. Així que vaig pensar que el millor que podia fer era anar a un lloc tan diferent que, per divertir-te, només et calgués badar els ulls. Tinc aquesta gasolinera. Si la feina va massa bé, me n’aniré a alguna altra carretera on no hi passi tanta gent: que pugui guanyar prou per viure i que em deixi temps per veure les coses d’aquí, tan diferents…

—Vostè sí que sap fer bé les coses, mestre —va dir en Tomás, amb les mans al volant.

Se sentia bé. Havia treballat durant deu dies seguits en una de les noves colònies i, ara que tenia dos dies de lleure, se n’anava a una festa.

—Ja no em sorprenc de res —va dir l’home—. Miro. Percebo. Si no pots acceptar Mart tal com és, és millor tornar-se’n a la Terra. Tot és boig, aquí dalt: la terra, l’aire, els canals, els indígenes (no n’he vist cap, però he sentit a dir que n’hi ha, pels voltants), els rellotges… Fins el meu rellotge s’ha tornat boig. Fins el temps està sonat, aquí dalt. De vegades em sento totalment sol, com si no hi hagués ningú en tot el podrit planeta. De debò. De vegades em sento com si tingués vint anys, com si el meu cos s’encongís i tot fos més gran. Coi!, és el lloc ideal per a una persona gran. Em manté despert i feliç. Sap què és Mart? És com un regal de Nadal que em van dur fa setanta anys (no sé si vostè n’ha tingut mai cap): en deien calidoscopis. Eren plens de miques de cristall, roba i boletes, deixalles. Però el miràveu cap a la llum del sol i el que s’hi veia et deixava sense alè. Uns dibuixos! Bé, Mart és igual. Passi-s’ho bé. No demani que sigui cap altra cosa que allò que és. Coi!, sap que aquesta carretera la van construir els marcians fa més de setze segles i encara està en perfectes condicions? És un dòlar i cinquanta centaus. Gràcies i bona nit.

En Tomás es va allunyar per l’antiga carretera, rient fluixet.

Era una carretera llarga, que s’endinsava en la foscor de les muntanyes. En Tomás s’aferrava al volant i treia, de tant en tant, un caramel del sarró del dinar. Feia una hora que conduïa i encara no s’hi havia trobat cap auto, ni cap llum; només la carretera que s’escolava sota d’ell, el zum-zum i els brams del motor, i Mart. Mart era sempre silenciós, però aquesta nit més silenciós que mai. Els fons marins, desèrtics, passaven pel seu costat. Més enllà, les muntanyes es dreçaven contra els estels.

Aquesta nit surava per l’aire una certa flaire de Temps. Va somriure i va començar a donar voltes a la idea. De què feia olor, el Temps? De pols, rellotges i gent. I de què té so? El Temps deu tenir so d’aigua que corre per avencs foscos, de veus que ploren, de brutícia que cau sobre tapes de caixes buides, de pluja. Anant més enllà: a què s’assembla, el Temps? El Temps és com neu que cau silenciosament en una habitació negra o com una pel·lícula muda en un cinema antic o com cent bilions de cares caient com globus de Cap d’Any, avall avall cap al no-res. Aquesta era l’olor que feia, així era com sonava, a tot això s’assemblava, el Temps. I aquesta nit —en Tomás va treure una mà per la finestra—, aquesta nit gairebé es pot tocar el Temps.

Conduïa la camioneta per les muntanyes del Temps. Va sentir unes punxades al clatell i es va asseure ben recte, mirant fixament el camí.

Va entrar en un poblet marcià mort, va deturar-s’hi i va deixar que el silenci l’envoltés. Va seure, sense respirar, mirant els edificis, blancs al clar de les llunes. Deshabitats durant segles. Perfectes. Sense cap tara. Enrunats, sí, i tanmateix perfectes.

Va arrencar de bell nou i va conduir poc més d’una milla. Va tornar a deturar-se. Va sortir del cotxe amb el sarró del menjar i va caminar fins a una petita penya des de la qual albirava el poble polsós. Va obrir el termos i se’n va servir una tassa de cafè. Un ocell nocturn va passar per damunt seu. Se sentia tranquil i relaxat.

Uns cinc minuts més tard, es va sentir un soroll. A les muntanyes, on l’antiga carretera feia un tomb, hi havia moviment, una llum feble i un murmuri.

En Tomás s’hi va girar lentament, amb la tassa de cafè a la mà.

De les muntanyes, va aparèixer un ésser estrany.

Era una màquina de color verd jade, que semblava un insecte, una mena de pregadéu, lliscant delicadament a través de l’aire fred, amb innombrables daurats parpellejant-li per tot el cos i joies vermelles on lluïen ulls multifacètics. Les sis potes van trepitjar la carretera amb el so d’un xim-xim que s’espassés. Assegut a l’esquena de la màquina, amb ulls fosos en or, un marcià es mirava en Tomás com qui mira dins un pou.

En Tomás va aixecar la mà i automàticament va pensar a saludar, però no va moure els llavis, perquè era un marcià. En Tomás se n’havia fet un tip, de nedar als rius mentre la gent passava per la carretera, i de menjar a llocs ben estranys envoltat de gent estranya. La seva única arma, arreu, havia estat el somrís. No duia pistola. Ni tan sols ara en sentia la necessitat, fins i tot amb la por que el corsecava.

Les mans del marcià també eren buides. Es miraven l’un a l’altre a través de l’aire fred.

Va ser en Tomás qui va parlar primer.

—Hola! —va cridar.

—Hola! —va cridar el marcià en la seva llengua.

No s’entenien l’un a l’altre.

—Que has dit «hola»? —van dir tots dos.

—Què dius? —van dir, cadascun en la seva llengua.

Van arrufar el front.

—Qui ets? —va dir en Tomás en anglès.

—Què fas aquí? —va dir el marcià en marcià.

—On vas? —van dir. Estaven atabalats.

—Sóc en Tomás Gómez.

—Jo sóc Muhe Ca.

No s’entenien. A còpia, però, d’assenyalar-se el pit cada cop que ho repetien, es van entendre.

—Espera! —va dir el marcià, rient, mentre en Tomás sentia com si li toquessin el cap, sense que ningú ho fes—. Ja està! —va dir el marcià en anglès—. Ara ens entendrem millor!

—Que ràpid que has après la meva llengua!

—No té importància.

Atabalats pel nou silenci, miraven la tassa de cafè fumejant que en Tomás duia a la mà.

—És diferent? —va dir el marcià, mirant-lo ara a ell, ara al cafè, i potser referint-se a tots dos.

—En vols una tassa? —va dir en Tomás.

—Sí, gràcies.

El marcià va baixar de la màquina.

En Tomás va treure una segona tassa, la va omplir de cafè fumejant i la va oferir al marcià.

Les mans van passar l’una a través de l’altra, com fetes de boira.

—Per Déu! —va dir en Tomás, deixant anar la tassa.

—Pels déus! —va dir el marcià en el seu idioma.

—Has vist què ha passat? —van mormolar tots dos, glaçats de terror.

El marcià va tractar d’agafar la tassa, però no va poder tocar-la.

—Déu meu! —va fer en Tomás.

—Evidentment… —El marcià tractava un cop i un altre d’agafar la tassa, però no podia. Es va posar dret i va rumiar un moment. Es va treure un ganivet del cinturó.

—Ep! —va cridar en Tomás.

—No pensis malament. Agafa’l! —va dir el marcià, llançant-l’hi.

En Tomás va tancar les mans. El ganivet li va passar a través de la carn i va caure a terra. En Tomás es va ajupir a recollir-lo, però no va poder pas tocar-lo i va recular, tremolós.

Ara mirava el marcià, que tenia el cel com a teló de fons.

—Les estrelles! —va dir.

—Les estrelles! —va dir el marcià, mirant cap a en Tomás.

Les estrelles eren blanques i clares. Es veien a través de la carn del marcià, com guspires escampades per la membrana prima i fosforescent d’un peix gelatinós. S’hi podien veure els estels, espurnejant com ulls violacis, a l’estómac, el pit i els braços del marcià, com de joieria.

—Ets transparent! —va dir en Tomás.

—Tu també! —va dir el marcià, fent-se enrere.

En Tomás es va palpar el cos i, en sentir-lo càlid, es va refer. «El que és jo, sóc viu», va pensar.

El marcià es tocava el nas i els llavis.

—El que és jo, tinc carn —va mormolar—. Sóc viu, jo.

En Tomás se’l mirava.

—Si jo sóc viu —va dir—, tu deus ser mort.

—No, ets tu el mort!

—Un fantasma!

—Un espectre!

S’assenyalaven l’un a l’altre. La llum dels estels els lluïa a tot el cos, com ganivets, com trossos de gel, com cuques de llum. Van tornar a palpar-se tot el cos i cadascun es trobava a ell mateix intacte, calent, atabalat, sorprès i aterrit. Evidentment, l’altre era l’inexistent, l’irreal, un prisma fantasmal que reflectia per acumulació la llum de mons distants.

«Dec estar begut», va pensar en Tomás. «Demà no ho explicaré a ningú, no».

Es van mirar una estona, drets a l’antiga carretera. Cap d’ells no es movia.

—D’on ets? —va preguntar finalment el marcià.

—De la Terra.

—Què és això?

—Aquell planeta d’allà. —En Tomás el va assenyalar.

—Quan vas arribar?

—Fa més d’un any que vam arribar, te’n recordes?

—No.

—I tots vosaltres éreu morts, tots menys uns quants, pocs. Ets una excepció, no ho sabies?

—No és pas veritat.

—Sí, mort. He vist els cossos. Negres, a les habitacions, a les cases, tots morts. Milers i milers.

—Tot això és ridícul. Som vius!

—Amic, escolta: Mart ha estat envaït. Tu ets l’únic que no ho sap. Et devies escapar.

—No m’he escapat, perquè no hi ha res de què escapar. Què vols dir? Vaig a un festival que hi ha al canal, prop de les muntanyes Eniall. Vaig ser-hi anit. Que no veus aquella ciutat?

El marcià en va assenyalar una. En Tomás la va mirar i en va veure les runes.

—Què dius, ara? Aquesta ciutat és morta fa milers d’anys.

El marcià va riure.

—Morta? Hi vaig dormir anit!

—I jo vaig ser-hi fa una setmana i fa dues setmanes i ara acabo de passar-hi, i és un runam. Que no veus les columnes trencades?

—Trencades? Les veig ben bé. Les llunes les il·luminen perfectament. I les columnes estan intactes.

—Hi ha pedregots pels carrers —va dir en Tomás.

—Els carrers són nets!

—I aquells canals són buits.

—Els canals són plens de vi d’espígol!

—És morta.

—És viva! —va protestar el marcià, enriolant-se encara més—. Vas ben equivocat. Que no veus els llums del carnaval? Hi ha barques bellíssimes, gràcils com dones. I dones de color de sorra, dones amb flors de foc a les mans. Les puc veure totes, ben petites, corrent-hi pels carrers. Ara hi vaig, al festival: surarem per les aigües tota la nit, cantarem, beurem, farem l’amor. No veus el que et dic?

—Amic, aquesta ciutat és morta com un llangardaix sec. Pregunta-ho a qualsevol de la festa a què ara vaig. Vaig a la Ciutat Verda. És la nova colònia que hem construït, prop de la carretera d’Illinois. Vas ben confós. Hem dut un milió de peus quadrats de fusta d’Oregon i un parell de dotzenes de tones de claus d’acer, dels millors. A cops de martell, hem aixecat dos dels poblets més bonics que mai hagis vist. Avui n’inaugurem un. Vindran un parell de coets de la Terra. Ens hi duen les mullers i les amigues. Hi haurà ballaruga de la bona, i whisky…

El marcià es va intranquil·litzar.

—Dius que és cap allà?

—Allà hi ha els coets. —En Tomás el va conduir fins a la vora del pujol i els va assenyalar—. Els veus?

—No.

—Com, que no? Són allà! Aquelles coses llargues i platejades.

—No.

En Tomás va esclafir a riure.

—Estàs cec!

—Hi veig ben bé. Ets tu qui no s’hi veu ni gota!

—Però veus el nou poble, oi?

—No veig res més que un oceà amb la marea baixa.

—Amic, l’aigua d’aquest oceà es va evaporar fa quaranta segles.

—Au, va, prou. Ja n’hi ha prou.

—De debò, t’ho prometo.

El marcià es va posar molt seriós.

—Escolta, no veus la ciutat tal com et dic? Les columnes molt blanques, les barques molt estilitzades, les llums del festival… Ho veig tot tan clar!… Escolta, escolta com canten. No són gaire lluny.

En Tomás va escoltar i va sacsejar el cap.

—No.

—I, d’altra banda —va dir el marcià—, jo no puc veure el que tu dius. I ara!

Van tornar a sentir fred. La carn se’ls glaçava.

—Podria ser…?

—Què?

—Has dit que del cel?

—De la Terra.

—La Terra, un nom: no res —va dir el marcià—. Però, mentre pujava pel congost, fa una hora… —Es tocà el clatell—. He sentit…

—Fred?

—Sí.

—I ara?

—Fred, també. Ben estrany! Hi havia alguna cosa en la llum, en les muntanyes, en la carretera… —va dir el marcià—. Com si fossin estranyes, la carretera i la llum. Per un moment, he tingut la sensació de ser l’últim home viu d’aquest món…

—El mateix que jo! —va dir en Tomás, i era com si parlés a un vell amic, a un amic íntim, d’un afer que els estrenyia encara més.

El marcià va tancar els ulls i els va tornar a obrir.

—Això només pot significar una cosa —va dir—. És una qüestió cronològica… Sí. Tu ets un espectre del passat!

—No. Del passat, n’ets tu —va dir el terrícola, després de prendre’s prou temps per pensar-ho.

—No n’estiguis tan segur. Com pots provar qui és del passat i qui del futur? Quin any som?

—El dos mil dos!

—I què vol dir, això, per mi?

En Tomás ho va pensar i es va arronsar d’espatlles.

—Res.

—És com si digués que som l’any 4462853 S. E. C. No vol dir res: absolutament res! No hi ha cap rellotge que ens pugui indicar la posició de les estrelles.

—Però les runes ho demostren! Demostren que jo sóc el futur, que jo sóc viu i que tu ets mort!

—Per mi, és ben bé el contrari. El cor em batega, l’estómac em demana menjar, em sento la gola assedegada. No, no, no som pas morts, ni vius, cap dels dos. Potser més vius que ningú. Potser som a mig camí d’una cosa i l’altra. Dos estranys que s’encreuen a la nit. Exacte: dos estranys que s’encreuen. Runes, deies?

—Sí. Tens por?

—Qui vol veure el futur? Qui ho ha volgut mai? Un home pot enfrontar-se al passat, però pensar… Les columnes esbaldregades, dius? Els mars i els canals eixuts, i les noies mortes i les flors marcides? —El marcià va callar un moment i va mirar endavant—. Però són allà. Les veig. Per mi, n’hi ha prou. Ara mateix m’hi estan esperant, tant se val què diguis.

A en Tomás l’esperaven els coets, ben lluny, i el poble i els terrícoles.

—Mai no ens posarem d’acord —va dir.

—Acordem, doncs, no estar-hi —va dir el marcià—. Tant se val, qui és el passat o el futur, si tots dos vivim. Passarà el que hagi de passar, demà o d’aquí a mil anys. Com saps que aquests temples no són els temples de la teva pròpia civilització, d’aquí a cent segles, enrunats? No ho saps. Doncs no ho preguntis. La nit és curta, però. Els focs i els ocells del festival s’escampen pel cel.

En Tomás va estendre el braç. El marcià el va imitar.

Les mans no es van tocar: es van travessar.

—Ens trobarem algun altre cop?

—Qui sap! Potser alguna altra nit.

—M’agradaria acompanyar-te al festival.

—I a mi m’agradaria anar al poble de què parles, a veure el coet i els homes i escoltar tot el que ha passat.

—Adéu —va dir en Tomás.

—Bona nit.

En silenci, el marcià va conduir el vehicle de metall verd cap a les muntanyes. El terrícola va tornar a la camioneta i va conduir silenciosament en direcció oposada.

—Mare de Déu, quin somni! —va sospirar en Tomás amb les mans al volant, pensant en els coets, les noies, el bon whisky, les danses de Virgínia, la festa.

«Quina visió tan estranya», pensava el marcià, afanyant-se cap al festival, els canals, les barques, les noies d’ulls daurats i les cançons.

La nit era fosca. Les llunes s’havien amagat. La claror dels estels espurnejava a la carretera desèrtica i silent on no hi havia ni un so, ni un auto, ni una ànima: res. I va restar així tota la resta de la nit freda i fosca.





Octubre del 2002


La costa

Mart era una costa llunyana. Els homes hi van caure en onades. Cada onada era diferent, cada una més forta. La primera duia homes acostumats als espais, al fred i a la solitud, caçadors de coiots i ramaders. Prims, amb cares que els anys havien emmagrit encara més, amb ulls com cabotes de clau i mans com guants vells: prestes a agafar-ho tot. Mart no els podia fer pas res: venien de planúries i prades tan immenses com els camps marcians. Van arribar i van fer que el planeta semblés menys buit, de manera que aquells que n’eren mancats van trobar el coratge que els calia per seguir-los. Van posar vidres a les finestres destrossades i llums dins les cases.

Van ser els primers homes.

Tothom sabia quines serien les primeres dones.

Els segons homes haurien d’haver-hi arribat des d’altres països, amb altres llengües i idees. Però els coets van ser sempre americans, igual que els homes. Europa, Àsia, Sud-amèrica, Austràlia i les illes veien com aquells castells de focs els deixaven enrere. Gairebé tot el món s’ensorrava en la guerra o en la idea d’una guerra.

Així, doncs, els segons homes també van ser americans. Uns van arribar tips de viure en ruscs i de viatjar en metro, entre llaunes i capses, a Nova York. Els altres venien d’estats eixuts, avesats a fer servir els silencis. Tots plegats van trobar la forma de complementar-se prou bé, els uns als altres.

Entre aquests segons homes, n’hi havia que semblaven, per la manera de mirar, com si anessin cap a Déu…





Febrer del 2003


Intermedi

Van dur quinze mil peus quadrats de fusta de pi d’Oregon per construir la Desena Ciutat, i setanta-nou mil peus quadrats de sequoia californiana. A cops de martell van aixecar un poble net prop dels canals de pedra. Les nits del diumenge, podien veure com s’il·luminaven els vidres vermells, blaus i verds de les esglésies. Tot de veus hi cantaven els himnes, numerats.

—Ara cantarem el 79.

—Ara cantarem el 94.

En algunes cases, se sentia com teclejaven la màquina d’escriure: era el novel·lista, que treballava; o bé se sentia com la ploma esgratinyava el paper: era el poeta, que treballava; o bé no se sentia res: era l’antic buscagatoses, que treballava. Era com si, d’alguna manera, un gran terratrèmol hagués arrencat d’arrel tot un poble d’Iowa i, en un instant, un huracà de proporcions fantàstiques l’hagués dut, sencer, a Mart i l’hagués deixat sense ni un sotrac…





Abril del 2003


Els músics

Els nois feien llargues excursions als camps marcians. Duien bosses de paper, oloroses, dins les quals, de tant en tant, ficaven els nassos i ensumaven les flaires delicioses del pernil i del confitat amb maionesa, mentre escoltaven el borbolleig de la taronjada a les ampolles tèbies. Gronxaven les bosses, plenes de cebes verdes ben netejades amb aigua, de salsitxes oloroses, de salsa de tomàquet, vermella, de pa blanc… Els uns als altres es desafiaven a desobeir els límits fixats per les mares, tan estrictes. Corrien cridant:

—El primer fot puntada de peu!

Feien excursions a l’estiu, a la tardor o a l’hivern. A la tardor era més divertit, perquè s’imaginaven que trepitjaven les fulles, com a la Terra.

Els noiets, d’ulls blaus com les àgates i amb les galtes plenes de caramels, queien com boletes sobre les ribes dels canals, enrajolades de marbre, llançant-se els uns als altres brams amb olor de ceba. Quan arribaven a la ciutat morta i prohibida, però, ja no cridaven: «L’últim és una nena!» o «El primer fa de músic!». Les portes de la ciutat morta eren obertes de bat a bat. Creien sentir, dins les cases, crepitacions lleus, com les de les fulles a la tardor. Avançaven, colze a colze, amb garrots a les mans, recordant tot el que els seus pares els havien dit:

—No pas allà! A cap de les ciutats antigues! Vigileu on aneu, o rebreu una estomacada de les bones, quan tornareu a casa! Us mirarem les sabates!

La colla de nens, amb els dinars a mig devorar, s’estaven al bell mig de la ciutat, desafiant-se els uns als altres, amb xiuxiueigs aguts.

—Va, som-hi!

De sobte, un d’ells arrencava a córrer i entrava a la primera casa de pedra: travessava la porta, la sala i, al dormitori, gairebé sense ni mirar, començava a llançar cops de peu, de tal manera que les fulles negres volaven pels aires, fràgils, primes com tels de cel de mitjanit. Darrere d’ell, n’arribaven sis més, però ell ja feia de músic, tocant els blanquíssims ossos xilofònics que hi havia sota les volves negres. Si, rodolant com una allau, apareixia una calavera, cridaven. Les costelles, semblants a potes d’aranya, es planyien com arpes opaques. Les volves negres de la mort volaven al voltant de la dansa d’espetecs que formaven els nens, empenyent-se, caient sobre les fulles i llevant-se d’una mort que havia fet dels morts volves eixutes. Als estómacs dels marrecs, mentrestant, borbollejava la taronjada.

Sortien d’aquella casa per anar a una altra: aquell dia en van visitar disset. Sabien que els bombers netejaven, una darrere l’altra, totes les ciutats: guerrers antisèptics, armats de pales i caixes, cremaven aquells horrors, s’enduien els parracs de banús i els ossos —que semblaven xiclets de menta—, i separaven, lentament i amb una total seguretat, el terrible del normal. Els nois, doncs, s’afanyaven a jugar, ja que els bombers arribarien ben aviat.

Lluents de suor, els nens devoraven el darrer sandvitx. Feien un últim cop de peu, un últim concert de marimba, una última capbussada a la pila de fulles tardorenques i se n’anaven cap a casa.

Les mares els miraven les sabates. Quan hi trobaven volves negres, apareixien els banys calents i les estovades paternes.

Cap a final d’any, els bombers havien recollit totes les fulles i els xilòfons blancs. S’havia acabat la gresca.





Juny del 2003


Amunt pel bell mig de l’aire

—Ho has sentit?

—Què?

—Els negres, els negres!

—Què passa amb els negres?

—Se’n van. Toquen el dos. Foten el camp.

—Què vols dir amb això de «foten el camp»? Com vols que se’n vagin?

—Anant-se’n. Se n’aniran. Se n’estan anant ja.

—Quants?

—Tots i cadascun dels d’aquí, els del Sud!

—No…

—Sí!

—Si no ho veig…, no m’ho crec pas. On se’n van? A l’Àfrica?

Silenci.

—A Mart.

—Vols dir el planeta Mart?

—Exacte.

Els homes s’estaven a l’ombra càlida del porxo de la ferreteria. Un dels dos va deixar d’encendre la pipa. L’altre va escopir a la pols calenta del migdia.

—No poden marxar, home, no poden fer-ho.

—Ho fan, però.

—On ho has sentit a dir?

—Arreu: a la ràdio fa un minut, just abans de venir.

Com estàtues de pols, els homes es van animar.

En Samuel Teece, el propietari de la ferreteria, va riure forçadament.

—Què li deu haver passat, a en Silly?[2] Fa una hora que l’he enviat, amb la meva bici, a ca la senyora Bordman i encara no ha tornat. Creieu que aquest negre sonat se n’ha anat a Mart pedalant?

Els homes van fer un gruny.

—Tot el que dic és que val més que em torni la bici. No tolero que ningú em robi.

—Atenció!

En girar-se, els homes es van entrebancar els uns amb els altres.

Al capdamunt del carrer, semblava haver-se trencat un dic: les aigües, càlides i negres, baixaven i inundaven el poble. La marea negra ho omplia tot: les resplendents voreres blanques de les botigues, els arbres silenciosos… Com una mena de melassa estiuenca, brollava ben espessa i s’escampava per la canyella polsegosa de la carretera. Avançava lentíssimament: homes, dones, cavalls, gossos que bordaven, nens i nenes. De les boques de la gent que formava la marea sorgia una remor de riu. Un riu estiuenc que no se sabia on desembocaria, xiuxiuejant i decidit. En aquesta lenta i contínua riuada de foscor que tallava la blanca lluïssor del dia, hi havia punts d’un blanc vivíssim: els ulls, ulls d’ivori que miraven endavant i llançaven llambregades als costats. El llarg riu sense fi es vessava, ara, en un de més gros. D’innombrables afluents i rierols, tots foscos i en moviment, es formava aquell corrent únic que davallava pel carrer. Hi suraven tot de coses: melodiosos rellotges de caixa, rellotges de cuina que feien tic-tac, gàbies amb gallines cloquejant, nadons ploraners… Als tèrbols remolins, nedaven mules, gats, matalassos estripats amb les molles i els crins per fora, caixes, cistells i retrats d’avis foscos en marcs de roure… Mentre els homes seien al porxo de la ferreteria, nerviosos com gossos caçadors, pensant que era massa tard per reparar el dic i que es trobaven amb les mans buides, aquella riuada de la gernació negra davallava contínuament.

En Samuel Teece no s’ho creia.

—Coi! Com hi aniran? Com s’ho faran per arribar a Mart?

—En coets —va dir l’avi Quartermain.

—Podrits coets! D’on els han tret?

—Van estalviar per construir-los.

—Mai no ho havia sentit a dir.

—Van saber guardar el secret. Els van fabricar ells solets, no sé on… Potser a l’Àfrica.

—Podien fer-ho? —va demanar en Samuel Teece, caminant pel porxo—. No hi ha cap llei?

—No han pas declarat la guerra —va fer l’avi, tranquil·lament.

—I d’on sortiran aquests podrits conspiradors? Mira que fabricar-los en secret!… —cridava en Teece.

—Tots els negres d’aquest poble han de trobar-se al llac Loon. Els coets seran allà a la una, els recolliran i fotran el camp cap a Mart.

—Truqueu al governador! A l’exèrcit! —cridava en Teece—. Haurien d’haver avisat!

—Mira, Teece: la teva dona.

Els homes es van girar.

Per la carretera, sota la llum sense vent, arribaven dues dones blanques, primer l’una i després l’altra, totes dues amb cares d’atabalament, cremades com papers antics. I darrere en venien d’altres… Algunes ploraven, d’altres estaven serioses. Venien a buscar els marits. Empenyien les portes oscil·lants dels bars i hi entraven. Entraven també a ca l’adroguer, on hi havia frescor i tranquil·litat. Anaven a les farmàcies i als garatges. Una d’elles, la Clara Teece, va deturar-se enmig de la polseguera, davant el porxo de la ferreteria, i va aclucar els ulls per mirar el seu marit, tibat i irat. La riuada negra continuava fluint darrere d’ella.

—És la Lucinda, Sam. Vine a casa!

—No aniré pas a casa per una negra podrida!

—Se’n va. Què faré sense ella?

—Ja t’arreglaràs. No m’agenollaré pas a demanar-li que es quedi.

—Però és com si fos de la família… —implorava la senyora Teece.

—No m’alcis la veu! No deixaré que donis l’espectacle, plorant davant tothom per una podrida…

La dona ploriquejava. En Teece va callar. La dona es va eixugar els ulls.

—Li he dit: «Lucinda», li he dit, «si et quedes, t’apujaré la setmanada i et donaré dues nits lliures la setmana, si vols». Però estava ben decidida. Mai no l’havia vista tan decidida a res. I li he dit: «Que no m’estimes, Lucinda?», i m’ha dit que sí, però que se n’havia d’anar perquè les coses són com són i res més. Ha netejat la casa, ha preparat el dinar, ha parat taula i aleshores… Aleshores ha aparegut a la porta de la sala i… I s’estava allà, amb dos farcells, un al costat de cada peu. M’ha encaixat la mà i m’ha dit: «Adéu, senyora Teece». I se n’ha anat. El seu dinar era també a taula, i tots nosaltres massa preocupats per poder menjar. Encara hi és, que es refreda.

En Teece va estar a punt de colpejar-la.

—Va, vinga, ja n’hi ha prou! No em posis de més mala llet encara, fent un espectacle com aquest!

—Però, Sam…

En Teece va entrar a la càlida foscor de la botiga. En va sortir una mica més tard, amb una pistola argentada a la mà.

La dona havia marxat.

La riuada negra davallava entre els edificis, amb una remor crepitant, amb un xiuxiueig desordenat. Era un moviment resolut: cap rialla ni agressivitat, només una marea contínua.

En Teece va asseure’s a la cadira de fusta.

—Al primer que se’n rigui, per Déu que el mato.

Esperaven.

La riuada fluïa en silenci, sota el migdia irreal.

—Em sembla, Sam, que t’hauràs de collir els naps tu mateix —se’n fotia l’avi.

—També en sé, de carregar-me blancs. —En Teece no va mirar l’avi, que va girar el cap i va callar.

—Ep, alto! —En Samuel Teece va botar del porxo i va agafar les regnes d’un cavall que duia un negre ben alt—. Tu, Belter, baixa d’aquí!

—Sí, senyor. —En Belter va baixar.

En Teece el va mirar de cap a peus.

—On vas?

—Bé, jo… Senyor Teece…

—Et demano on vas… Potser te’n vas com diu aquella cançó…? Com fa la lletra? Ah, sí: amunt pel bell mig de l’aire… Oi que és així?

—Sí, senyor.

El negre esperava.

—Belter, que te’n recordes, que em deus cinquanta dòlars?

—Sí, senyor.

—I vols escapar-te? Per Déu que t’estomacaré com un cavall!

—Amb tot el bullit, se me n’ha anat del cap, senyor.

—Se li n’ha anat del cap… —En Teece va fer l’ullet als homes que seien al porxo—. Podrit, saps què has de fer, oi?

—No, senyor.

—Doncs quedar-te aquí per pagar-me els cinquanta dòlars. T’hi quedaràs o no em dic Samuel W. Teece. —Es va girar novament i va somriure amb complicitat als homes que seien a l’ombra.

En Belter va mirar la riuada que anava carrer avall, una riuada negra que fluïa i fluïa entre les botigues, una riuada sobre rodes, cavalls i sabates brutes, la riuada negra de la qual l’havien arrencat. Va començar a tremolar.

—Deixi’m anar, senyor Teece. Li enviaré els diners des d’allà dalt: l’hi prometo!

—Escolta, Belter —va dir en Teece agafant-li els elàstics com si fossin dues cordes d’arpa, jugant-hi un cop i un altre, mirant cap al cel, foteta, i assenyalant cap a Déu—, Belter, què en saps, d’allà dalt?

—El que m’han dit.

—El que li han dit!… Coi! Ho heu sentit? El que li han dit… —Sacsejava el negre pels elàstics, lentament, tranquil·lament, col·locant-li un dit davant la cara—. Belter, volaràs amunt, amunt, com un coet de festa grossa, i pum! Ja hi seràs: cendres, cendres escampades per tot l’espai. Aquests científics sonats no saben res de res: us mataran a tots!

—No m’importa.

—M’alegra que ho diguis. Perquè saps què hi ha a Mart? Hi ha monstres amb ulls grossos, descarnats i com bolets! Ja els has vist, dibuixats a les revistetes de ciència-ficció que et compres per dos rals, oi? Bé, doncs: tots aquests monstres se’t llançaran al damunt i et xuclaran fins el moll dels ossos!

—No m’importa, no m’importa. De debò: tant se me’n dóna. —En Belter mirava la riuada que continuava passant, deixant-lo. El front li lluïa de suor. Semblava a punt d’ensorrar-se.

—I hi fa molt de fred. No hi ha aire, i caus, tremolant com un peix, boquejant, morint-te, ofegant-te, ofegant-te fins a morir. Què, t’agrada?

—Hi ha una pila de coses que no m’agraden, senyor. Deixi’m anar, sisplau. Faig tard.

—Et deixaré anar quan t’hagi de deixar anar. Continuarem xerrant tranquil·lament, fins que et digui que pots anar-te’n, ja ho saps. Vols viatjar, oi? Bé, senyor Amunt-pel-bell-mig-de-l’aire, fote’t a pencar fins que em paguis els cinquanta dòlars que em deus! Trigaràs ben bé dos mesos!

—Senyor, si em quedo a treballar perdré el coet.

—Oh, ves, quina llàstima! —En Teece va fer cara compungida.

—Li dono el meu cavall.

—El cavall no s’hi val: no és un tracte legal. No et mouràs fins que em rescabalis dels meus diners. —En Teece reia per dins. Se sentia content.

Una colla de negres ho havia escoltat tot. Mentre en Belter, capcot, tremolava, un vell es va fer endavant.

—Senyor…

En Teece el va mirar breument.

—Què?

—Senyor, quant li deu aquest home?

—No n’ha de fotre res!

El vell va mirar en Belter.

—Quant, noi?

—Cinquanta dòlars.

El vell va estendre els braços cap a la gent que l’envoltava.

—Som vint-i-cinc. Que cadascú hi posi dos dòlars. Ràpid: no hi ha temps per discutir.

—Escolti!… —va cridar en Teece, dret.

Els diners van començar a aparèixer. El vell els va col·locar dins el barret i els va donar a en Belter.

—Té, noi —va dir—. No perdràs pas el coet.

En Belter va mirar dins el barret. Va somriure.

—Té raó: em penso que no el perdré pas!

En Belter va fer una reverència tot oferint els diners a en Teece, que els va refusar. En Belter els va deixar a terra, als peus del blanc.

—Aquí els té, senyor —va dir—. Gràcies, moltes gràcies.

Somrient, va pujar dalt del cavall i va agrair el favor al vell, que va cavalcar al seu costat fins que van desaparèixer al lluny.

—Fill de puta! —mormolava en Teece, enlluernat pel sol—. Fill de puta!

—Recull els calés, Samuel —va dir algú des del porxo.

Escenes semblants es repetien al llarg del camí. Tot de noiets blancs, descalços, escampaven les notícies:

—Els que en tenen ajuden els que no en tenen! Així, tots podran anar-se’n! Hem vist un ric que donava dos-cents dòlars a un pobre perquè pagués els deutes! N’hem vist molts d’altres, donant deu, cinc, setze dòlars. Pertot arreu passa el mateix!

Els blancs seien amb amargor a la boca. Tancaven els ulls: el vent, la sorra i la calda els assotaven la cara.

En Samuel Teece estava furiós. Des del porxo, contemplava l’eixam. Mostrava l’arma. Després d’una estona, va començar a cridar a cada negre que el mirava.

—Pam! Un altre coet que esclata! —cridava, de tal forma que tothom el pogués sentir—. Pim-pam! Alça! —Els caps negres restaven impassibles, però els ulls blancs miraven a un costat i a l’altre—. Xaf! Tots els coets per terra! Criden! Es moren! Crac! Déu Totpoderós, estic ben content d’haver-me quedat en terra ferma. Com diu aquell vell acudit, com més ferma menys terra! Ha, ha! —Les cavalcades aixecaven tot de polseguera. Els carros trontollaven sobre eixos fets malbé—. Pam! —La veu clamava, sola sota la calor, tractant de fer por a la pols i al cel radiant—. Bum! Xec! Tot de negres escampats per l’espai! Quin cristo! L’espai és ple de meteors… Ho sabíeu? És clar! Com bales gruixudes: zas! Dispareu-hi: pim-pam! Són coets de llauna, com els ànecs de les fires, com pipes de guix! Llaunes de sardines en oli plenes de bacallans negres! Rebentant com paquets de macarrons: puf, puf, puf! Deu mil morts aquí, deu mil més allà!… Surant per l’espai, donant voltes i voltes a la Terra, per sempre més, freds i per sempre, per sempre més! Déu meu! Que em sentiu? Eh, vosaltres!

Silenci. La riuada era ampla i contínua. Havia passat per totes les cabanes de les plantacions, n’havia tret tots els objectes de valor i, ara, arrossegava rellotges, fustes de rentar, peces de seda, barres de les cortines… Ho duia tot cap a algun llunyà mar negre.

La marea va minvar. Eren les dues. Va arribar la marea baixa. Ben aviat, la riuada es va assecar. El poble va restar en silenci. La pols havia fet un tel sobre les botigues, els homes i els arbres alts i càlids.

Silenci.

Els homes, asseguts al porxo, escoltaven.

Com que no sentien res, van fer volar la imaginació fins als prats propers on, a sol llevant, havien ressonat tot d’ecos familiars. Arreu, amb la tossuda persistència del costum, havien cantat veus, rient com la mel, sota les branques de les mimoses. També havien rigut els arreplegadors, prop del rierol, i pels prats, entre moviments i giragonses, s’havien sentit acudits i crits d’alegria des de les raïmeres verdes.

Ara era com si un gran vent s’hagués endut tots els sons de la terra. No se sentia res: les portes s’obrien silenciosament, girant sobre les frontisses de cuiro. Els gronxadors fets amb pneumàtics es movien silenciosament, desvergonyits. Les roques on les dones feien bugada eren buides. I als horts de síndries, si en quedava cap per collir es podria al sol. Les aranyes van començar a teixir a les barraques abandonades. Com volves d’or, la pols va començar a penetrar per les teulades foradades. Aquí i allà, un foc oblidat al darrer moment creixia de sobte i cremava l’esquelet d’alguna cabana abandonada. El lleu crepitar de les flames s’elevava per l’aire.

Els homes seien al porxo de la ferreteria, sense moure les parpelles. Respiraven en silenci.

—No entenc per què se’n van, ara. Ara, vull dir, que cada vegada se’ls donen més drets. Què volen, doncs? Ja no hi ha l’impost per als que voten i cada cop, a més estats, s’aproven lleis contra el linxament, i coses així… Què més volen? Gairebé guanyen tants calés com un blanc i se’n van.

Pel capdavall del carrer desert venia una bicicleta.

—Ara sí que no ho entenc, Teece. Guaita qui ve: en Silly!

La bicicleta va deturar-se davant el porxo. La muntava un negre de disset anys, de braços, peus i cames llarguíssims i cap de síndria. Va mirar en Samuel Teece i somrigué.

—Els remordiments t’han fet tornar, ja ho veig —va dir en Teece.

—No, senyor. Li portava la bicicleta.

—Què ha passat? No cabia al coet?

—No és això, senyor.

—No em diguis què és el que és! Fora d’aquí! No em robaràs pas! —Va empènyer el noi. La bicicleta va caure a terra—. Passa a dins i comença a netejar els daurats!

—Com diu? —va demanar el noi, obrint els ulls.

—Ja ho has sentit. S’han de desembalar unes escopetes i ha arribat una caixa de claus de Natchez…

—Senyor Teece…

—I s’ha d’ordenar una caixa de martells…

—Senyor Teece, senyor…

—Encara ets aquí? —En Teece el mirava indignat.

—Senyor Teece, oi que no li fa res que avui faci festa? —va dir, com qui es disculpa.

—I demà i demà passat i l’altre… —va dir en Teece.

—Em temo que sí, senyor.

—Fas bé de témer, però no pas de témer el que dius. Vine cap aquí. —Va dur el noi dins del local i va treure un paper d’un calaix—. Te’n recordes, d’això?

—Senyor…

—És el teu contracte laboral. El vas firmar. Aquesta creu és teva, oi? Contesta’m.

—No vaig signar això, senyor Teece. —El noi tremolava—. Qualsevol pot fer una creu.

—Escolta’m, Silly. Diu així: «Contracte. Treballaré per al senyor Samuel Teece durant dos anys, del 15 de juliol del 2001 endavant. Si tractés de deixar la feina, donaria quatre setmanes d’avís previ i continuaria treballant-hi fins que algú ocupés el lloc». Guaita. —En Teece colpejava el paper, amb ulls lluents—. Si em poses problemes, et duré a Magistratura.

—No puc pas esperar-me —gemegava el noi. Les llàgrimes van començar a regalimar-li per la cara—. Si no me’n vaig avui, no me’n podré anar mai.

—Sé com deus sentir-te, Silly. Sí, senyor. Jo et tinc simpatia. Et tractarem bé i et donarem bona teca. Ara torna dins, comença a pencar i oblida totes aquestes rucades. Entesos, Silly? I és clar que sí!

En Teece va somriure i va tustar l’espatlla del noi. El noi es va girar. Va mirar cap a tots els que seien al porxo. Amb prou feines si podia veure’ls: les llàgrimes li omplien els ulls.

—Potser… Potser si algun d’aquests senyors…

Des de l’ombra xafogosa, els homes es van mirar primer el noi i després en Teece.

—Potser et penses que un home blanc ocuparà el teu lloc, noi… —va fer en Teece amb fredor.

L’avi Quartermain va treure’s les mans dels genolls, va contemplar l’horitzó i va meditar.

—Teece —va dir—, et serveixo?

—Què?

—Agafo la feina d’en Silly.

El porxo va restar en silenci.

En Teece balancejava el cos.

—Avui… —va dir amb veu d’amenaça.

—Deixa que el noi se’n vagi. Jo et netejaré els daurats.

—Ho faria? Ho faria, vostè? De debò? —En Silly va córrer cap a l’avi, rient, plorant, amb tot de llàgrimes relliscant-li galtes avall, incrèdul.

—És clar.

—Avi —va dir en Teece—, foti’s on el demanen.

—Teece, deixa marxar el noi.

En Teece es va fer endavant. Va agafar en Silly pel braç.

—És meu. El tancaré a les golfes fins a aquesta nit.

—No, senyor Teece!

A aquestes alçades, els plors del noi omplien el porxo. Serrava els ulls. Al capdavall del carrer, un vell Ford desmanegat s’apropava, carregat amb l’última pila de negres.

—La meva família! Senyor Teece, sisplau, sisplau, per l’amor de Déu!

—Teece —va dir un dels altres homes del porxo, aixecant-se—, deixa’l anar.

Se’n va aixecar també un altre.

—Jo també t’ho dic.

—I jo —va dir un altre.

—Què pretens? —deien tots alhora—. Va, deixa’l anar, Teece.

—Deixa’l anar.

En Teece es va ficar la mà a la butxaca, on duia la pistola. Va veure les cares dels homes. Va treure la mà, sense la pistola.

—Això és el que voleu? —va dir.

—Sí —va dir algú.

En Teece el va deixar anar.

—D’acord, vés-te’n. —Va assenyalar la botiga—. Però no et pensis pas que te n’aniràs deixant-me-la plena d’escombraries.

—No, senyor.

—Treu totes les teves coses i crema-les.

En Silly va sacsejar la testa.

—Me les enduré.

—No te les deixaran pas ficar en aquell coet podrit.

—Me les enduré —va insistir el noi, amb tota amabilitat.

D’una revolada, va entrar a la ferreteria. Es va sentir fressa d’escombrar, de netejar. Poc després, en Silly va reaparèixer amb els braços carregats de baldufes, jocs de bales i vells estels plens de pols que havia anat arreplegant durant anys. En aquell moment, el vell Ford va arribar davant el porxo. En Silly hi va pujar d’un bot i va tancar la porta amb força. En Teece se’ls mirava des del porxo.

—Què hi faràs, allà dalt?

—Començar de bell nou —va dir en Silly—. Vull tenir la meva pròpia ferreteria.

—Així que has estat aprenent l’ofici per fotre el camp i posar-te pel teu compte.

—No, senyor. Mai no havia imaginat que això pogués passar. Però ha passat. Ara, senyor Teece, no puc pas oblidar tot el que he après.

—Suposo que heu batejat els coets…

La família del noi no parava de mirar el rellotge de l’auto.

—Sí, senyor.

—I quins noms els heu posat? Elies i el Carro? L’Óssa Major i l’Óssa Menor? Fe, Esperança i Caritat?

—Els hem posat noms, sí.

—Pare, Fill i Esperit Sant, oi? Digues: n’hi ha cap que es digui Primera Església Baptista?

—Hem d’anà’ns-en, senyor Teece.

En Teece reia.

—Que n’hi ha cap que es digui «Swing Low»?[3] I «Sweet Chariot»?

L’auto va arrencar.

—Adéu, senyor Teece.

—No en teniu cap que es digui «Roll Dem Bones»?

—Passi-ho bé, senyor!

—I un altre es deu dir «Over Jordan»! Ha! En fi, noiet, carrega’t el coet a les espatlles, puja-hi o fes-t’hi miques: fes el que et roti!

L’auto trontollava pel camí de pols. El noi es va aixecar i, amb les mans al voltant de la boca, va cridar cap enrere:

—Senyor Teece, senyor Teece, d’ara endavant, què farà a la nit? Què farà a les nits, d’ara endavant, senyor Teece?

Silenci. El cotxe es va esvanir entre la pols, camí enllà.

—I ara! Què ha volgut dir? —va mormolar en Teece—. Que què faré a les nits?

La polseguera desapareixia. De sobte, ho va comprendre.

Va recordar les nits que arribaven a casa homes, en autos, asseguts amb els genolls enlaire i els fusells encara més enlaire. A la nit, sota els arbres, aquells homes enigmàtics tocaven el clàxon i ell sortia, com un llamp, amb la pistola a la mà, rient per dins, amb el cor bategant com quan tenia deu anys. S’allunyaven per la carretera, amb un rull de corda al terra de l’auto i capses de bales que els engruixien els abrics. Quantes nits, a través dels anys, quantes nits amb el vent de cara que els escampava els cabells sobre els ulls ombrívols, bramant mentre buscaven un arbre, un arbre ben fort, i trucaven a la porta d’una cabana…

—A això es referia el fill de puta! —En Teece va fer un bot cap a la llum del sol—. Torna, merdós! Que què faré a les nits?… Insolent, fill de…

Era una bona pregunta, però. Se sentia dèbil. Sí. Què faria a les nits?, va pensar. Ara que se n’havien anat, què faria? Se sentia buit, obtús.

Va treure’s la pistola de la butxaca i va mirar les bales.

—Què vas a fer, Sam? —va preguntar algú.

—Vaig a matar aquest fill de puta.

—No et cremis les sangs —va dir l’avi.

Però en Samuel Teece ja era darrere la ferreteria. Va aparèixer amb el descapotable.

—Qui ve amb mi?

—M’anirà bé fer un tomb —va dir l’avi, aixecant-se.

—Algú més?

Ningú no va respondre.

L’avi va pujar-hi. D’un cop fort, va tancar la porta. En Samuel Teece conduïa el cotxe sota una polseguera impressionant, carretera avall. La calor feia bullir els prats. Es van deturar en un encreuament de camins.

—Per on han anat, avi?

—Tot recte, crec —va fer l’avi aclucant els ulls.

Van continuar. Sota els arbres estiuencs, el cotxe sonava a solitud. La carretera era buida. De sobte, però, es va adonar d’una cosa estranya. En Teece va reduir la velocitat, va treure el cap per la finestreta i els ulls se li van omplir de ràbia.

—Podrits! Avi, s’adona què han fet aquests podrits merdosos?

—Què? —demanà l’avi, mirant-hi.

Amb cura, havien col·locat, ben alineats i abandonats, a poca distància els uns dels altres i tot al llarg de la carretera, vells patins de rodes, un mocador ple de joguines, unes sabates velles, una roda de carro, piles de pantalons, abrics i barrets vells, vidrets orientals que algun cop devien haver dringat al vent, pots de geranis rosats, plats de fruites de cera, capses amb diners de la Confederació, barrales, fustes de rentar, uns estenedors, sabó, un tricicle, unes tisores d’esporgar, un camió de fireta, una capsa de sorpreses, una finestra de vidres emplomats de l’Església Baptista Negra, una col·lecció completa de frens i tubs d’escapament, matalassos, coixins, balancins, pots de colcrem, miralls petits… Res de tot això no havia estat llençat de qualsevol manera, no: cada cosa havia estat dipositada amb cura, fins i tot amb bon gust, a les vores de la carretera, com si la ciutat sencera hagués vingut amb les mans plenes i, al so d’una trompeta de bronze, ho haguessin deixat tot sobre la pols, un instant abans que tots els habitants del planeta s’haguessin elevat cap al cel blau.

—Deien que ho cremarien —cridava en Teece, irat—. No, no volien cremar res, tal com li deia. Han hagut de dur tot això i anar-ho deixant on pogués ser vist per tothom, per última vegada: a la carretera, ben juntets. Aquests negres es pensen que són llestos.

Va conduir l’auto salvatgement, milla rere milla, carretera avall, xocant, aixafant, trencant, trinxant piles de papers, capsetes de joies, miralls, cadires…

—Té, té, vinga!

Un pneumàtic del davant va fer un xiulet. El cotxe va sortir de la carretera com un llamp i va caure en una rasa. En Teece va xocar amb el parabrisa.

—Fill de la gran puta!

Es va espolsar i va sortir de l’auto, gairebé plorant de ràbia. Va mirar la carretera, silenciosa i deserta.

—Ara ja no els enxamparem. Mai.

Fins on podia veure, no hi havia sinó farcells i farcells, andròmines i andròmines perfectament alineades, com relíquies abandonades, en tardejar, al vent càlid.

Van arribar a la ferreteria una hora més tard. Havien vingut caminant i estaven cansats. Els altres encara hi eren, amb l’orella parada i mirant al cel. En el mateix instant que en Teece s’asseia i es treia les sabates, algú va cridar:

—Mireu!

—Que em pengin si ho faig —va dir en Teece.

Els altres van mirar. Van veure tot de boixets daurats que sortien disparats cap al cel, amunt, amunt. Amb un deixant de flames, es van esvanir.

Als camps propers, el vent va bufar sobre el cotó, sense ganes. Més enllà, les síndries jeien sense collir, ratllades i immòbils, com gats prenent el sol.

Els homes del porxo van asseure’s, es van mirar els uns als altres, van mirar la corda groga, ben col·locada als prestatges, van mirar les bales que lluïen dins de les caixes, les pistoles platejades i les llargues escopetes de canons negres, penjades ben amunt, a l’ombra. Un dels homes es va posar una palla a la boca. Un altre va dibuixar una figura a la pols.

En Samuel Teece va aixecar triomfalment la sabata buida, la va girar, se la va mirar i va dir:

—Us n’heu adonat? Fins a l’últim moment m’ha dit «senyor»!





2004-2005


La denominació

Van arribar a les estranyes terres blaves i els van posar els seus noms. Hi havia el Rierol Hinkston, la Plana Lustig, el Riu Black, el Bosc Driscoll, les Muntanyes dels Pelegrins, la Ciutat Wilder… Tots noms de gent o de les coses que havien fet. El lloc on els marcians van matar els primers terrícoles s’anomenava Ciutat Vermella, en record de la sang que s’hi va vessar. En record d’on fou destruïda la Segona Expedició, el lloc va ser anomenat Segon Intent. Arreu on els homes dels coets havien instal·lat calders que cremaven la terra, els noms van restar, com cendres. Evidentment, hi havia també una muntanya anomenada Spender i una ciutat anomenada Nathaniel York…

Els antics noms marcians eren noms d’aigua, aire i muntanyes. Eren els noms de les neus que es buidaven pels canals de pedra del sud i omplien els mars eixuts. Eren els noms dels fetillers, desapareguts en taüts i incinerats. Eren els noms de les torres, dels obeliscos… Els coets xocaven amb els noms, com martells: feien argiles del marbre, feien miques les fites de porcellana trencadissa que donaven nom als vells pobles…, i, damunt totes aquestes runes, aixecaven grans pilastres amb els nous noms: POBLE DE FERRO, POBLE D’ACER, CIUTAT D’ALUMINI, VILA ELÈCTRICA, POBLE DEL MORESC, POBLAT DEL GRA, DETROIT II, i d’altres noms metàl·lics i mecànics de la Terra.

Després de construir i batejar les poblacions, va caldre, també, construir i batejar els cementiris: el Pujol Verd, el Poble de Molsa, el Pujol de la Bota, cal Xic… Els primers morts van trobar-hi sepultura.

Quan tot va ser catalogat, net i a lloc, quan tot va ser esporgat dels perills, quan les poblacions van ser fixes i la solitud s’havia reduït prou, de la Terra van arribar-hi els sofisticats. En colla, de vacances, de viatge de compres —de quincalla—, per fer fotografies i conèixer l’ambient. Hi van anar a estudiar i aplicar lleis sociològiques. Hi van arribar amb estels, banderoles, lleis i reglaments, duent-hi bona part de la paperassa que havia fet malbé la Terra i, ara, empudegava també Mart. Van començar a planificar les vides i les biblioteques de tothom, van començar a tractar d’educar i domesticar la mateixa gent que havia anat a Mart precisament perquè no els eduquessin ni els donessin lleis ni els domestiquessin.

Era inevitable que alguna d’aquesta gent s’hi revoltés…





Abril del 2005


Usher II

—«Durant tot un dia fuliginós, inexpressiu i mut, de la tardor de l’any, que els núvols pesaven feixucs i baixos al cel, jo havia travessat, sol i a cavall, una extensió de país singularment llòbrega; i a la fi, quan ja s’apropaven les ombres del vespre, vaig trobar-me a la vista de la malencònica Casa Usher…».

En William Stendahl va deixar de llegir. Davant seu, sobre un pujol negre, hi havia la Casa. Una de les pedres ostentava la inscripció 2005 d.n.e.

—Ja està llesta —va dir el senyor Bigelow, l’arquitecte—. Senyor Stendahl, tingui la clau.

En aquella hora baixa de tardor, tots dos homes es miraven la casa en silenci. Als seus peus, els plànols blaus remorejaven sobre la gespa negra i lluent.

—La Casa Usher —va dir el senyor Stendahl, satisfet—. Planejada, construïda, comprada i pagada. Poe n’estaria ben content!

El senyor Bigelow va aclucar els ulls.

—És tal com vostè volia, oi?

—Sí!

—De debò que el color li sembla bé? És prou desolat i terrible?

—Molt desolat, molt terrible!

—Les parets són prou… ertes?

—Moltíssim!

—L’estany és prou negre i espectral?

—Perfectament negre i espectral.

—I el joncar…, l’hem tenyit amb els grisos i negres que calia?

—Repugnants!

El senyor Bigelow va consultar els plànols.

—Tot plegat (la Casa, l’estany, la terra), és un glaç, un abatiment, un malestar del cor, una irremeiable tristesa de la pensa?

—Senyor Bigelow, això val tots i cada un dels penics que m’ha costat! Déu meu, és meravellosa!

—Gràcies. He hagut de treballar-hi ben precàriament. Gràcies a Déu que vostè tenia coets propis: si no, no haguérem pogut trobar la major part dels materials. Ja s’haurà adonat que hem aconseguit d’estar sempre entre dos llustres, sempre com si fóssim a l’octubre. I la terra ens ha quedat ben eixuta, ben estèril, ben morta. Ens ha dut molta feina, matar-ho tot. Deu mil tones de DDT. No hi ha quedat ni una serp ni una granota ni una mosca marciana! Sempre entre dos llustres, senyor Stendahl. N’estic orgullós. A més, hem pogut amagar bé les màquines que enfosqueixen el sol. Ben sinistre, com vostè volia.

L’Stendahl va inspirar profundament: la tenebror, la tristor, els vapors fètids, tota l’atmosfera creada amb tant d’enginy. I la Casa! L’horror materialitzat, l’estany infernal, les fungositats, putrefacció pertot arreu! Qui hauria pogut sospitar que tot era de plàstic?

Va mirar cap al cel. En algun lloc, més amunt, ben lluny, devia haver-hi el sol. En algun lloc de Mart devia ser l’abril: un mes groc amb cel blau. En algun lloc, molt enlaire, tot de coets descendien a colonitzar un planeta bellament mort. Cap d’aquells sons, però, no arribava a aquest món de tardor, antic, ombrívol i insonoritzat.

—Ara que ja he fet la feina —va dir el senyor Bigelow, amb vacil·lació—, puc demanar-li què en farà, de tot això?

—Amb Usher? No ho ha endevinat?

—No.

—El nom d’Usher no li diu res?

—No.

—Bé, i el nom d’Edgar Allan Poe? —El senyor va fer que no amb el cap—. És clar… —l’Stendahl va remugar, mig decebut, mig menyspreador—. Com he pogut pensar que vostè sabria qui era el grandíssim Poe? Va morir fa molt de temps, abans que Lincoln. Van cremar tots els seus llibres a la Gran Cremada. Fa trenta anys… El 1975.

—Ah! —va dir el senyor Bigelow, recordant-se’n—. Un d’aquells…

—Sí, un d’aquells, Bigelow. Ell, Lovecraft, Hawthorne, Ambrose Bierce, tots els contes de terror i tots els contes fantàstics. I tots els contes sobre el futur. Tots van ser cremats. Taxativament. Van aprovar-ne una llei. I tot havia començat sense que ningú se n’adonés… Als anys 50 i 60 era un gra de sorra: van començar a controlar les historietes, les novel·les de lladres i serenos i, és clar, les pel·lícules… Per un o altre motiu, sempre en nom d’alguna idea distinta: la repressió política, els prejudicis religiosos, les pressions dels sindicats… Sempre hi havia una minoria que tenia por d’alguna cosa i una gran majoria poruga de la foscor, poruga del futur, del passat, del present, d’ells mateixos i de les seves pròpies ombres.

—Ja!

—Poruga de la paraula «política», que per als més reaccionaris es va convertir en sinònim de comunisme. Fins a tal punt que, en fer-la servir, t’hi anava la vida! Collant, doncs, un cargol aquí i estrenyent un cinturó allà, empenyent, estirant, arrencant, ben aviat l’art i la literatura van esdevenir una mena d’arrop retorçat, aixafat, classificat i escampat pertot arreu, fins al punt de perdre la consistència i el sabor. Les càmeres de cine van deixar de filmar, els teatres van abaixar els telons i les impremtes, que abans havien estat un devessall de premsa, es van convertir en un inic degoteig de material pur. Fins la paraula «fugida» era considerada radical, de debò!

—De debò?

—I tant! Cada home, deien, havia d’enfrontar-se a la realitat. Havia d’enfrontar-se al que l’envoltava. Calia que desaparegués qualsevol actitud que no fos aquesta. Totes les meravelloses mentides literàries, tots els ocells de la fantasia havien de ser morts a trets! Els van arrenglerar contra un mur de biblioteca, un matí de diumenge, fa trenta anys, el 1975. Van alinear el Pare Noel, el Cavaller Sense Testa, la Blancaneus, l’Ogre que segrestava la Filadora d’Or, la Mare Ànec… Quins gemecs! Els van disparar, i van cremar els castells de paper, les granotes encantades, els reis antics i tots els que van ser feliços per sempre més (ja que era un fet que, mai, ningú no havia estat feliç per sempre més). L’això era que era es va convertir en el res mai més no va ser. Van escampar les cendres del fantasma Rickshaw per les runes del país d’Oz, van fer un farcell amb els ossos de Glinda la Bona i d’Ozma, i de Policrom en van fer miques en un espectroscopi. Al Ball dels Biòlegs, van servir el pare Carbasser amb merenga. La Mongetera va morir víctima de la paperassa de la burocràcia. La Bella Dorment es va despertar pel petó d’un científic i va morir per la punxada fatal de la seva xeringa. A Alícia li van fer beure d’una ampolla d’elixir que li va mudar la mida, de tal manera que mai més no pogués cridar: «Cada vegada més i més espaterrant!». Van trencar el Mirall d’un cop de martell i, amb un parell més de cops, van aixafar el Rei Vermell i l’Ostra.

L’Stendahl estrenyia els punys. Déu meu, feia tan poc temps! Tenia la cara vermella i panteixava. En Bigelow estava astorat d’aquella explosió. Va parpellejar.

—Em sap greu —va dir—. No sé de què parla. Només són noms. Pel que he sentit a dir, la Cremada va ser un fet positiu.

—Fora! —va cridar l’Stendahl—. Ara que ja ha fet la feina, vagi-se’n, imbècil!

El senyor Bigelow va cridar els fusters i se’n va anar.

L’Stendahl va restar sol davant la Casa.

—Escolteu —va dir als coets invisibles—. He vingut a Mart per fugir de vosaltres, gent de cervell net, però cada cop en veniu més i més, com mosques als fems. Ara us arreglaré. Us ensenyaré una bona lliçó, pel que vau fer a Poe, a la Terra. D’ara endavant, pareu compte! La Casa Usher obre les portes!

Va aixecar el puny cap al cel.

El coet va aterrar. En va sortir un home rumbós. Es va mirar la Casa amb una expressió de desplaença que li va cobrir d’ombres els ulls grisos. Va travessar el fossat i es va apropar a l’homenet que l’esperava.

—Vostè és Stendahl?

—Sí.

—Sóc Garrett, inspector del Departament de Moralitat.

—Ves per on! Finalment, vostès també han fet cap aquí, els de Moralitat! Em preguntava si trigarien gaire a arribar.

—Vam arribar fa una setmana. Ben aviat deixarem aquest planeta net i clar, com la Terra. —L’home va sacsejar la targeta d’identificació, assenyalant la Casa—. Expliqui’m què és tot això, Stendahl.

—És un castell encantat, si li sembla bé.

—No m’agrada, Stendahl, no m’agrada gens. El so d’aquesta paraula… Encantat.

—No hi fa res. En aquest any del Senyor del 2005, he construït un santuari mecànic. Hi ha ratapinyades de coure que volen en raigs electrònics, rates de bronze que corren per soterranis de plàstic, robots d’esquelets que ballen, robots de vampir, arlequins, llops i fantasmes ben blancs. Tots ells, fets de química i enginy, viuen aquí.

—Això és el que em pensava —va dir en Garrett, somrient feblement—. Em penso que haurem d’enderrocar-li la casa.

—Sabia que, bon punt se n’assabentessin, vindrien cap aquí.

—Hauria d’haver vingut abans, però a Moralitat volíem estar ben segurs de les seves intencions. Els enderrocadors i la colla de cremadors vindran cap al tard. A mitjanit no quedarà res d’aquesta casa. Senyor Stendahl, ha estat una beneiteria per part seva gastar-se tants diners en una follia així. Amb el que costen de guanyar! Pel cap baix, li deu haver costat tres milions de dòlars…

—Quatre! Però de jovenet en vaig heretar vint-i-cinc. Puc permetre’m el luxe de llençar-los. És una llàstima, però, haver acabat la Casa fa només una hora i que ja siguin aquí vostè i els enderrocadors. No em podria deixar fruir de la joguina durant, diguem-ne, vint-i-quatre hores?

—Ja sap com és la llei. Ben estricta: ni llibres ni cases encantades ni res que pugui suggerir, d’alguna forma, fantasmes, vampirs, fades o qualsevol altre ésser imaginari.

—Aviat cremaran els senyors Esteves, doncs!

—Ja ens va donar força feina a la Terra, senyor Stendahl. Ho tenim tot anotat. Fa vint anys. Vostè i la seva biblioteca.

—Sí: jo i la meva biblioteca. I uns quants més com jo. Poe havia estat oblidat durant molts anys. I Oz i les altres fantasies. Però jo els tenia ben guardats. Alguns havíem conservat biblioteques particulars, fins que van arribar els seus homes amb atxes i incineradors i em van destrossar i em van cremar els cinquanta mil llibres. Mentre clavaven un punyal al cor de les carbasses embruixades de la nit de Halloween, ordenaven als productors cinematogràfics que es limitessin a fer i refer versions de novel·les d’Earnest[4] Hemingway. Déu meu! Quantes vegades vaig haver d’empassar-me Per qui toquen les campanes! Trenta versions diferents. Totes realistes. Ah, el realisme!… Quina lata!

—No paga la pena cremar-s’hi les sangs.

—Senyor Garrett, ha de presentar un informe complet, oi?

—Sí.

—Aleshores, només per curiositat, passi a dins i doni-hi un cop d’ull. Només serà un minut, senyor Garrett.

—D’acord. Mostri’m el camí. I res de trampes. Duc una pistola.

La porta de la Casa Usher es va obrir amb grinyols. Un vent humit va fugir a fora. Tot eren gemecs i sospirs, com si manxes subterrànies respiressin a les catacumbes oblidades.

Una rata va córrer per les lloses del terra. En Garrett, sobresaltat, li va etzibar una puntada de peu. La rata va rodolar per terra i de la seva pell de niló va brollar una horda de puces metàl·liques.

—Extraordinari! —va fer en Garrett, inclinant-se per veure-ho millor.

Una bruixa vella, asseguda en un nínxol, escartejava, amb mans trèmules i ceroses, un joc de naips del tarot, carbassa i blau. Va moure el cap i, colpejant amb els dits les cartes llardoses, va xiular a en Garrett amb una boca sense dents.

—La mort! —va cridar.

—Aquestes són la mena de coses a què em referia —va dir en Garrett—. És deplorable!

—Deixaré que vostè mateix la cremi.

—De debò? —En Garrett estava complagut. De seguida va arrufar el front—. S’ho pren amb massa calma.

—En tinc prou d’haver pogut crear aquest lloc. De poder dir que l’he fet. De poder dir que he estat capaç de crear un ambient medieval en un món modern i incrèdul.

—Fins a cert punt, jo mateix sento una mena d’admiració pel seu geni… —En Garrett va mirar la boira que passava, xiuxiuejant contínuament, i li va semblar la silueta d’una dona bella i vaporosa. Al fons d’un passadís humit, gemegaven sons metàl·lics. Com fils d’una centrifugadora de cotó de sucre, la calitja surava, remorosa, per les sales silents.

De sobte, va aparèixer un simi.

—Compte! —va cridar en Garrett.

—No tingui por. —L’Stendahl va tustar el pit de l’animal, negre—. És un robot. Un esquelet de coure i res més, igual com la bruixa. Ho veu? —Va estripar un tros de la pell. A sota, tot era metall.

—Sí, és clar —va fer en Garrett, palpant-lo tímidament—. Però, senyor Stendahl, per què? Per què, tot això? Què és el que l’obsessiona?

—La burocràcia, senyor Garrett. No tinc pas temps d’explicar-l’hi. El govern ho descobrirà ben aviat. —Va fer un senyal al simi—. Molt bé! Ara!

El simi va matar el senyor Garrett.

—Llestos, Pikes?

En Pikes va deixar de mirar la taula i va aixecar la vista.

—Sí, senyor.

—Ha fet un treball esplèndid.

—Per això em paguen, senyor Stendahl —va fer en Pikes feblement, mentre aixecava la parpella de plàstic del robot i encaixava l’ull de vidre als músculs de goma—. Llestos.

—Ben bé el senyor Garrett.

—Què n’hem de fer? —En Pikes va assenyalar cap al baiard on jeia el cadàver del senyor Garrett de debò.

—Cremar-lo, Pikes. No ens calen pas dos senyors Garrett, oi?

En Pikes va conduir en Garrett cap a l’incinerador de maons.

—Passi-ho bé —va dir mentre empenyia en Garrett a dins i tancava la porta.

L’Stendahl interrogava el robot.

—Recorda les ordres, Garrett?

—Sí, senyor. —El robot, que jeia, es va asseure—. He de retornar a Moralitat. Redactaré un informe complementari: «No facin res fins d’aquí a quaranta-vuit hores. Estic investigant més a fons».

—Molt bé, Garrett. Adéu.

El robot es va afanyar cap al coet d’en Garrett, hi va pujar i se’n va anar. L’Stendahl va girar-se.

—Ara, Pikes, enviarem les últimes invitacions per a aquesta nit. Em penso que ens ho passarem prou bé, oi?

—I tant! Hem esperat vint anys.

Es van fer l’ullet l’un a l’altre.

Les set en punt. L’Stendahl va mirar el rellotge. Era gairebé l’hora. Va fer girar la copa de xerès que duia a la mà. Es va asseure en silenci. Damunt d’ell, entre les bigues de roure, les ratapinyades —fetes de febles esquelets de coure amagats sota carn de goma— xisclaven i el miraven, parpellejant. L’Stendahl va aixecar la copa cap a elles.

—Pel nostre èxit!

Es va repapar, va tancar els ulls i va considerar tot l’afer. Com seria de bo recordar-lo, quan fos gran. Com aquell govern antisèptic havia pagat pel seu terrorisme antiliterari. Era sorprenent com, a mesura que passaven els anys, la ràbia i l’odi creixien dins d’ell. Com havia anat madurant lentament la idea, fins que fa tres anys va conèixer en Pikes.

Ah, en Pikes. Sí, en Pikes, amb l’amargor sedimentada tan profundament com en un pou fosc, ple d’àcid verd. Qui era en Pikes? Simplement el més genial de tots! En Pikes, l’home de les deu mil cares, una fúria, un fumeral, una boira blava, una pluja blanca, una ratapinyada, una gàrgola, un monstre: tot això era en Pikes! Millor que Lon Chaney, el pare? L’Stendahl rumiava. Nit darrere nit, havia vist en Chaney en films vells, vellíssims. Sí, millor que en Chaney. Millor que aquella altra mòmia…? Com se deia? Karloff? Molt millor! Lugosi? La comparació era odiosa! No, només hi havia un Pikes. I li havien prohibit de fantasiejar! A en Pikes! Sense poder anar enlloc ni demostrar a ningú les seves habilitats. Li havien prohibit, fins i tot, d’actuar per ell mateix davant el mirall!

En Pikes, pobre, extraordinari, i vençut! Com devia haver patit, la nit que van arrencar els films de les càmeres, com si li arrenquessin els budells i els llencessin, ben entortolligats, en un forn! Devia haver patit tant com quan et cremen cinquanta mil llibres sense donar-te cap explicació. Sí. Sí. L’Stendahl sentia que les mans se li refredaven amb aquella fúria arrauxada, Què més natural, doncs, que això: que un dia xerressin i xerressin, consumint innombrables cafeteres, durant nits i nits, i que de totes aquelles converses i de l’amargor fermentés…, la Casa Usher?

Va sonar l’enorme campana d’església. Arribaven els convidats.

Somrient, va anar a rebre’ls.

Adults sense memòria, els robots esperaven. Vestits de seda verda, que és el color dels estanys als boscos, de seda del color de les granotes i les falgueres. Els robots esperaven. Amb pells grogues —del color del sol i de la sorra—, ben greixats, amb ossos de tubs de bronze banyats de gelatina. Els metrònoms esperaven —en taüts ben gruixuts, dels que es fan per a aquells que no estan ni vius ni morts— que els posessin en funcionament. Hi havia flaire d’olis i de bronze. Hi havia el silenci d’un cementiri. Sexuats sense sexe, denominats sense nom, prenent-ho tot dels humans —tret de la humanitat— i immersos en una mort que ni tan sols ho era, els robots miraven les tapes closes de les caixes, etiquetades «A bord, tot de franc». De sobte, es va sentir fressa de claus que arrencaven i tot d’ombres van omplir les caixes, oliant pertot arreu. Es va sentir el tic-tac lleu d’un rellotge. I un altre i un altre, fins que allò va ser el xivarri d’una immensa rellotgeria. Les parpelles de goma s’obrien per mostrar els ulls de marbre. Els narius bategaven. Els robots, vestits amb pells de simi i de conill, es van aixecar: Tweedledum darrere Tweedledee, la Falsa Tortuga de Mar, el Ratolí Silenciós, cadàvers d’ofegats plens de sal i d’algues, trontollant, penjats amb els colls blaus i els ulls de lluç, criatures de gel i brocats, nans d’argila, elfs de pebre, Tik-tok, Ruggedo, Pare Noël darrere un remolí de neu fet a casa, Barbablava amb patilles com flames d’acetilè, núvols sulfúrics dels quals brollaven trompes de foc verd i, per concloure la cavalcada, un drac amb un forn per ventre, que va travessar la porta cridant, bramant, rugint, en silenci, apressat com el vent. Deu mil tapes eren per terra. L’enorme rellotgeria va envair Usher. La nit estava encantada.

Una brisa lleu va pentinar el paratge. Els coets convidats van arribar cremant el cel i fent que la tardor semblés primavera.

Els homes van sortir-ne vestits d’etiqueta. Les dones, darrere d’ells, lluïen pentinats complicadíssims.

—Així que això és Usher…

—On és la porta?

L’Stendahl va aparèixer aleshores. Les dones reien i xerraven. L’Stendahl va alçar el braç per fer-les callar. Es va girar, va mirar cap a una de les finestres més altes del castell i va cridar:

—Rapunzel, Rapunzel, deixa’t anar els cabells.

Una noia bellíssima hi va aparèixer. Es va deixar anar els cabells d’or. El vent els movia. I els cabells van surar i es van cargolar fins a esdevenir una escala per la qual van pujar tots els convidats, rient, cap a dins la Casa.

Sociòlegs eminentíssims, psicòlegs intel·ligentíssims, polítics d’allò més importants, bacteriòlegs i neuròlegs! Ja hi eren tots, entre les parets humides.

—Benvinguts!

Els senyors Tryon, Owen, Dunne, Lang, Steffens, Fletcher, i dues dotzenes més.

—Passin, passin!

Les senyoretes Gibbs, Pope, Churchill, Blunt, Drummond, i vint més, radiants.

Gent eminent, molt eminent, tots i cadascun d’ells: membres de l’Associació per la Prevenció de la Fantasia, advocats de la prohibició de la nit de Halloween i de la festa de Guy Fawkes, assassins de ratapinyades, piròmans de llibres, afeccionats a les atxes… Ciutadans bons i honrats, que van haver d’esperar que els peoners arribessin a Mart, cremessin els marcians, netegessin les ciutats, en construïssin de noves, reparessin les carreteres i eliminessin tots els perills. Aleshores, quan tot va ser, finalment, segur i tranquil, van poder arribar-hi ells, els esgarriacries, els que duen mercurocrom a les venes i ulls de color de iode. Van venir-hi a instal·lar el Departament de Moralitat, a imposar la seva bondat a tothom. Tots aquests eren els amics de l’Stendahl! Sí: amb cura infinita, els havia buscat, els havia conegut i s’havia fet amic de cada un d’ells, a la Terra, l’any abans.

—Benvinguts a les immenses sales de la Mort! —va cridar l’Stendahl.

—Stendahl, què és tot això?

—Ja ho veureu. Que tothom es tregui la roba. Allà trobareu vestidors individuals. Poseu-vos les disfresses que hi trobareu. Els homes cap a aquest cantó, les dones cap a l’altre.

La gent estava ben parada.

—No sé pas si hauríem de quedar-nos —va dir la senyoreta Pope—. No m’agrada tot això. Sembla… Sembla una blasfèmia.

—Bah! Només és un ball de disfresses.

—Gairebé sembla il·legal! —El senyor Steffens s’ho ensumava.

—Apa, apa. —L’Stendahl reia—. Divertiu-vos! Demà, tot això seran runes. Als vestidors!

La casa lluïa de vida i de color: els arlequins feien tombarelles amb barrets de cascavells, els ratolins blancs ballaven quadrilles en miniatura al so de la música dels violinets dels nans. Tot de banderoles penjaven de bigues socarrades. Les ratapinyades volaven en grup entre les gàrgoles, de les boques de les quals rajava vi, verd, fresc i amb bromera. Un rierol passava per totes set cambres on s’havia de celebrar el ball. Alguns convidats el van tastar: era xerès. Tothom sortia del vestidor transformat en algun personatge d’una altra època, amb antifaços, oblidant —només col·locar-se les màscares— tots els prejudicis contra la fantasia i el terror. Les dones passejaven vestides de vermell, rient de les provocacions dels homes. Als murs hi havia ombres que no pertanyien a ningú i —pertot arreu— miralls on no es reflectia cap imatge.

—Tots som vampirs! —reia el senyor Fletcher—. Morts!

Cada una de les set cambres era d’un color diferent: n’hi havia una de blava, una de porpra, una de verda, una de carbassa, una de blanca, una de violeta, i una —la setena— amortallada de vellut negre. En aquesta setena cambra hi havia un rellotge de banús que marcava les hores cridanerament. Els convidats corrien a través de totes les cambres, borratxos per fi, entre els robots: entre els Ratolins Silenciosos i els Capellers Folls, entre els Gnoms i els Gegants, entre els Gats Negres i les Reines Blanques. Sota els peus dels dansarins, el terra bategava rotundament, com un cor amagat i tafaner.

—Stendahl!

Un murmuri.

—Stendahl!

Un monstre amb la cara de la Mort es va deturar al costat de l’Stendahl. Era en Pikes.

—He de parlar amb vostè.

—Què passa?

—Miri.

En Pikes va mostrar-li l’esquelet d’una mà: era farcit de rodetes, cargols, femelles i eixos mig fosos. L’Stendahl se’l va mirar una bona estona. Va dur en Pikes al corredor.

—En Garrett? —mormolà.

En Pikes va fer que sí amb el cap.

—Va enviar un robot per comptes d’ell. Fa un moment que me n’he adonat: quan he netejat l’incinerador. —Tots dos es miraven aquelles desferres fatídiques—. Això vol dir que la policia apareixerà en qualsevol moment —va dir en Pikes—. Ens faran malbé el pla.

—No ho sé. —L’Stendahl va mirar els ballarins: un remolí groc, blau i carbassa. La música surava en la calitja que omplia les sales—. Hauria d’haver sospitat que en Garrett no seria tan ximple de venir en persona. Esperi, però…

—Què passa?

—Res. No hi ha cap problema: en Garrett ens va enviar un robot i nosaltres li n’hem tornat un altre. Tret que s’ho hagi mirat de prop, no haurà notat el canvi.

—És clar!

—La pròxima vegada vindrà ell mateix. Ara que pensarà que no hi ha perill. És més: pot presentar-se en qualsevol moment. En persona! Més vi, Pikes!

La campana va sonar.

—Mi-te’l! M’hi jugo el que vulgui que és ell. Faci’l passar.

La Rapunzel va deixar anar els cabells d’or.

—El senyor Stendahl?

—El senyor Garrett? El senyor Garrett de debò?

—El mateix —va dir en Garrett, mirant-se els murs humits i la gent que ballava—. He pensat que era millor venir en persona. No es pot pas confiar en els robots. Sobretot en els robots d’altra gent. He pres la precaució d’avisar els enderrocadors. D’aquí a una hora ja hauran arribat i començaran a aixafar aquest lloc horrible.

L’Stendahl va fer una reverència.

—Gràcies per dir-m’ho. Mentrestant, vostè podria divertir-se. Una mica de vi?

—No, gràcies. Què és tot això? Com pot un home caure tan i tan baix? Fins on?

—Vostè mateix pot jutjar-ho, senyor Garrett.

—Al crim.

—Als crims més fastigosos —va remarcar l’Stendahl.

Una dona va cridar. La senyoreta Pope pujava les escales corrent, amb la cara de color de formatge.

—Ha passat una cosa terrible! Un mico ha escanyat la senyoreta Blunt i l’ha ficada per la xemeneia!

Es van girar. Van veure els cabells rossos, que penjaven de la xemeneia. En Garrett va cridar.

—Horrible! —plorava la senyoreta Pope abans de, de sobte, deixar de plorar. Tancava i obria els ulls—. Blunt!

—Sí —va dir la senyoreta Blunt, al seu costat.

—Però si acabo de veure com et ficaven per la xemeneia!

—No —va dir la senyoreta Blunt, rient—. Era un robot igual que jo. Un doble perfecte!

—Però, però…

—No ploris. Au. Estic perfectament bé. Deixa’m mirar-me. Mira’m: ve-te’m aquí! Per la xemeneia, deies… Oi que és divertit?

La senyoreta Blunt se’n va anar, rient-se’n.

—Vol una copa, Garrett?

—Em sembla que sí. Això m’ha desfet els nervis. Déu meu, quin lloc. Cal enderrocar-lo. Per un moment…

En Garrett va beure un glop.

Un altre crit. El senyor Steffens, dut per quatre conills blancs, baixava per una escala que havia aparegut tot de sobte al bell mig del terra. Al fons d’un fossat, van deixar el senyor Steffens, lligat i emmordassat, a l’abast d’una fulla d’acer esmoladíssima que, pendularment, se li apropava més i més cada vegada.

—Sóc jo el d’allà baix? —va dir l’Steffens, al costat d’en Garrett. Va mirar pel fossat—. Que estrany, que poc habitual, veure’s morir un mateix.

La pèndola va fer el cop final.

—Quin realisme —va dir l’Steffens, anant-se’n.

—Una altra copa, senyor Garrett?

—Sí, gràcies.

—Això no durarà pas gaire. Els enderrocadors arribaran aviat.

—Gràcies a Déu!

Un tercer crit.

—I ara què? —va fer en Garrett, atabalat.

—Em toca a mi, ara —va dir la senyoreta Drummond—. Mireu.

Una segona senyoreta Drummond xisclava dins un taüt, mentre l’enterraven al bell mig de la sala.

—Ei! Jo me’n recordo, de tot això… —va dir l’inspector de Moralitat—. Això és dels antics llibres, dels prohibits: l’enterrament prematur, el fossat, la pèndola, el mico, la xemeneia… Els assassinats del carrer de la Morgue. Era en un dels llibres que vaig cremar!

—Una altra copa, Garrett. No la bellugui tant.

—Escolti, quina imaginació que té, vostè, oi?

Tot seguit, van mirar com morien altres cinc: un a la boca d’un drac i els altres llançats a les aigües negres de l’estany, enfonsant-s’hi i ofegant-s’hi.

—Li agradaria veure el que hem planejat per a vostè? —va demanar l’Stendahl.

—Força —va fer en Garrett—. En qualsevol cas, aviat enderrocaran tot aquest batibull. És ben desagradable, vostè.

—Vingui, doncs. Per aquí.

Va conduir en Garrett sota terra, a través de nombrosíssims passadissos i escales de cargol, avall, avall, cap a les catacumbes profundes.

—Què és el que vol ensenyar-m’hi?

—A vostè mateix com mor.

—Un doble? —va preguntar en Garrett.

—Sí. I una altra cosa.

—Què?

—L’amontillado —va dir l’Stendahl, precedint-lo amb una llanterna.

Tot d’esquelets mig sortien dels taüts. En Garrett es va dur la mà al nas, fastiguejat.

—Què?

—No n’ha sentit mai a parlar, de l’amontillado?

—No!

—No reconeix això? —l’Stendahl li va assenyalar una cel·la.

—Hauria de reconèixer-ho?

—I això. —D’entre els plecs de la capa, l’Stendahl va treure una paleta. Somreia.

—Què és això?

—Vingui.

Van entrar a la cel·la. A la foscor, l’Stendahl va encadenar en Garrett, mig borratxo.

—Per l’amor de Déu! Què fa? —cridava en Garrett, entre convulsions.

—Estic irònic. No interrompi mai un home que està irònic. No és correcte. Ja està!

—M’ha encadenat!

—Sí.

—Què vol fer?

—Deixar-lo aquí.

—Eh! És una broma?

—Una broma ben bona.

—On és el meu doble? Que no hem de veure com el maten?

—No hi ha cap doble.

—I els altres?

—Els altres són morts. Els que va veure morir eren els de debò. Els dobles, els robots, eren els que s’ho miraven. —En Garrett callava—. Ara, vostè ha de dir: «Per l’amor de Déu, Montresor!» —va dir l’Stendahl—. I jo respondré: «Sí, per l’amor de Déu». Ho dirà? Va, vinga, digui-ho…

—Idiota!

—Que l’he d’amanyagar? Au, va. Digui-ho. Digui: «Per l’amor de Déu, Montresor!».

—No ho diré, idiota! Tregui’m d’aquí. —Li havia passat la borratxera de cop.

—Vinga. Posi’s això. —L’Stendahl li va llançar una cosa plena de cascavells.

—Què és això?

—Una gorra amb cascavells. Posi-se-la i potser el deixaré marxar.

—Stendahl!

—Li he dit que se la posi!

En Garrett va obeir. Els cascavells dringaven.

—No té la sensació com si tot això ja hagués passat abans? —va demanar l’Stendahl, començant a treballar amb la paleta, el morter i els maons.

—Què fa?

—Tapiar-lo. Guaiti: ja hi ha un rengle. Ara en farem un altre.

—S’ha tornat boig!

—No l’hi discutiré pas.

—El perseguiran per això!

L’Stendahl va mullar un maó i el va col·locar al morter humit. Taral·lejava. A la cel·la, cada cop més fosca, tot eren crits i cops. El mur es feia més alt.

—Més cops, sisplau —va dir l’Stendahl—. Fem un bon xou.

—Deixi’m sortir! Deixi’m sortir!

Només faltava un maó per col·locar. La cridòria era constant.

—Garrett —va dir l’Stendahl, suaument. En Garrett va callar—. Garrett, sap per què he fet això amb vostè? Perquè va cremar els llibres de Poe sense ni tan sols haver-se’ls llegit. En va tenir prou amb les opinions d’altri. Si els hagués llegit, mentre baixàvem cap aquí hauria endevinat què anava a fer-li. La ignorància és fatal, senyor Garrett. —En Garrett callava—. Vull que això sigui perfecte —va dir l’Stendahl, il·luminant l’encongida figura—. Sacsegi els cascavells, suaument. —Els cascavells van dringar—. Ara, si em fes el favor de dir: «Per l’amor de Déu, Montresor!», potser el deixaria marxar.

La llum de la llanterna es va concentrar en la cara d’en Garrett. Va dubtar uns moments. Aleshores, grotescament, l’home va dir:

—Per l’amor de Déu, Montresor.

—Ah! —va dir l’Stendahl, amb els ulls tancats. Va col·locar l’últim maó a lloc, amb un bon gruix de morter.

—In pace requiescat, benvolgut amic.

Es va afanyar a sortir de la catacumba.

A les set cambres, el so del rellotge ho va deturar tot, a mitjanit.

Va aparèixer la Mort Roja.

A la porta, l’Stendahl es va girar un moment i va mirar enrere. Va arrencar a córrer, va travessar el fossat, cap a l’helicòpter que l’esperava.

—Llestos, Pikes?

—Llestos.

—Som-hi, doncs!

Es van mirar la gran Casa, somrient. Va començar a esquerdar-se ben bé pel mig, com en un terratrèmol. Mentre l’Stendahl contemplava l’extraordinària vista, va sentir com en Pikes recitava, darrere d’ell i amb veu baixa i cadenciosa:

—«… el cervell em giravoltà quan vaig veure els poderosos murs partint-se en dos, hi hagué un llarg estrèpit tumultuós com la veu de mil cascades i l’estany profund i fosc als meus peus es va cloure tristament i silenciosament sobre els fragments de la Casa Usher».

L’helicòpter va prendre altura sobre l’estany vaporós i va volar oest enllà.





Agost del 2005


Els vells

Era ben lògic que, finalment, els vells també arribessin a Mart, seguint el camí dels peoners, dels sofisticats aromàtics, dels viatgers professionals i dels conferenciants romàntics a la recerca de noves deus d’inspiració.

Així va ser com tots els vells eixuts, els que espeternegaven, els que es passaven l’estona escoltant-se el cor, prenent-se el pols i tractant d’encertar cullerades de xarops a les seves pròpies boques torçades, els que cada novembre agafaven l’autocar cap a Califòrnia i cada abril el transatlàntic cap a Itàlia —en tercera classe—, totes aquestes figues seques, totes aquestes mòmies, van arribar finalment a Mart…





Setembre del 2005


El marcià

Les muntanyes blaves es dreçaven cap a la pluja, que omplia els llargs canals. El vell LaFarge i la seva dona van sortir a la porta de casa, a mirar.

—La primera pluja de la temporada —va dir en LaFarge.

—Que bé —va dir la dona.

—Benvinguda.

Van tancar la porta. Dins, es van escalfar les mans al foc. Tenien esgarrifances. Al lluny, a través de la finestra, van veure com la pluja espetegava contra el coet que els havia dut de la Terra.

—Només ens falta una cosa —va dir en LaFarge, mirant-se les mans.

—Què? —va demanar la dona.

—M’agradaria haver dut en Tom amb nosaltres.

—Va, Lafe, deixa-ho córrer.

—Sí, tens raó. Perdona.

—Hem vingut a passar la vellesa en pau, no pas a pensar en en Tom. Va morir fa tant de temps que valdria més que l’oblidéssim. A ell i a tot allò que té a veure amb la Terra.

—Tens raó. —En Lafe va apropar les mans a l’escalfor. Mirava el foc—. No en parlaré més. És que trobo a faltar aquelles visites que fèiem a Green Lawn Park cada diumenge, a posar-li flors a la tomba. No sortíem si no era per això.

La pluja blava queia, feble, sobre la casa.

A les nou se’n van anar al llit. A les fosques, en silenci i amb les mans agafades, escoltaven com plovia. Ell tenia cinquanta-cinc anys i ella seixanta.

—Anna —va dir ell, suaument.

—Què?

—Has sentit res?

Tots dos van escoltar la pluja i el vent.

—No —va dir ella.

—Algú que xiulava.

—No, no l’he sentit.

—Em llevaré igualment. Vaig a donar-hi un cop d’ull.

Es va posar un batí i va anar fins a la porta principal. Dubtant, la va obrir. La pluja li queia a la cara. El vent bufava fort.

A la porta del jardí hi havia algú.

Un llamp va esquerdar el cel i un esquitx blanc va il·luminar una cara que mirava fixament en LaFarge.

—Qui hi ha? —va demanar en LaFarge, tremolant.

No va haver-hi resposta.

—Qui és? Què vol?

Ni una paraula.

Es va sentir dèbil, esgotat, llord.

—Qui és, vostè? —va cridar.

La dona va aparèixer darrere d’ell i el va agafar pel braç.

—Per què crides?

—Hi ha un noi al jardí i no em contesta —va dir l’home, tremolant—. S’assembla a en Tom!

—Anem cap al llit. Somies.

—Mi-te’l. És allà.

Va obrir més la porta. Ella va mirar-hi. El vent fred i el xim-xim assotaven la terra. El noi encara els mirava, amb ulls llunyans. La dona va sortir a la porta.

—Vés-te’n! —va dir, movent una mà—. Vés-te’n!

—Oi que s’assembla a en Tom? —va demanar l’home.

El noi no es movia.

—Tinc por —va dir la dona—. Tanca la porta i vine al llit. Deixem-ho estar.

Va desaparèixer, remugant, cap al dormitori. L’home s’hi va quedar. El vent li tornava fredes les mans.

—Tom —va dir fluixet—. Tom, si ets tu, si per algun motiu ets tu, Tom, no passaré la balda. Si tens fred i vols entrar a escalfar-te, vine més tard i jeu prop de la xemeneia. Hi ha catifes de pell.

Va tancar, però no va passar la balda. Quan el va sentir entrar al llit, la dona es va estremir.

—És una nit horrible. Em sento tan vella… —va dir, ploriquejant.

—Apa, apa —la consolava tot abraçant-la—. Dorm.

Després d’una estona prou llarga, la dona es va adormir.

L’home va sentir com, silenciosament, la porta principal s’obria —i entraven la pluja i el vent— i es tancava. Va sentir passes lleus prop de la xemeneia i una respiració tranquil·la. «En Tom», va pensar.

Un llamp va rebentar al cel i va partir la foscor pel bell mig.

L’endemà al matí, el sol escalfava amb força.

En LaFarge va obrir la porta de la sala i va donar un cop d’ull: les catifes eren buides. En LaFarge va sospirar.

—Em faig gran —va dir.

Va sortir cap al canal, a omplir una galleda d’aigua fresca. A la porta de la casa, va estar a punt de xocar amb en Tom, que ja en duia una, plena del tot.

—Bon dia, pare.

—Bon dia, Tom.

L’home es va fer a un costat. El jove, descalç, va travessar l’habitació de pressa, va deixar la galleda i es va girar somrient.

—Quin dia més bo! —va dir.

—Sí… —va dir l’home, incrèdul.

El noi actuava com si no passés res d’inusual. Va començar a rentar-se la cara amb l’aigua. L’home se li va acostar.

—Tom, com has arribat fins aquí? Ets viu?

—No hauria de ser-ho? —El noi va alçar els ulls.

—Però, Tom, Green Lawn Park, cada diumenge, les flors i… —En LaFarge va haver d’asseure’s. El noi se li va atansar i, dret davant d’ell, el va agafar de la mà. L’home li sentia els dits, calents i ferms—. Ets aquí de debò? No és un somni, oi?

—Vols que sigui aquí, oi? —El noi semblava preocupat.

—Sí, sí, Tom.

—Aleshores, no en demanis el perquè. Accepta’m!

—Però ta mare… L’ensurt…

—No t’hi capfiquis. Durant la nit, us he cantat a tots dos. És per això que m’acceptareu, sobretot ella. Espera que arribi i ho veuràs. —Va riure. Quan movia el cap, sacsejava els cabells, rinxolats i de coure. Tenia els ulls blaus, molt clars.

—Bon dia, Lafe, Tom. —La mare havia baixat del dormitori recollint-se els cabells—. Oi que fa un dia ben bo?

En Tom es va girar, rient, cap a son pare.

—Ho veus?

Van fer un bon dinar, tots tres, a l’ombra de darrere la casa. La senyora LaFarge havia trobat una vella ampolla de vi de gira-sol que feia temps que guardava. Tots en van beure. En Lafe mai no l’havia vista tan contenta. Si, amagat en algun racó del cap, tenia algun dubte sobre en Tom, no ho va dir. Semblava com si trobés absolutament normal tot el que estava passant. Per al mateix LaFarge, cada vegada ho era més.

Mentre la mare rentava els plats, en LaFarge es va apropar al seu fill.

—Quants anys tens, Tom? —li va demanar, fluixet.

—Que no ho saps, pare? Catorze.

—Qui ets, de debò? No pots ser en Tom, però ets algú. Qui?

—Calla. —El noi, atemorit, es va posar les mans a la cara.

—Pots dir-m’ho. Ho entendré. Ets un marcià, oi? He sentit històries de marcians, però cap de concreta. Històries sobre com són d’estranys els marcians i que, quan són entre nosaltres, semblen terrícoles. Hi ha alguna cosa en tu… Ets en Tom i no ho ets.

—Per què no m’acceptes i deixes la xerrameca? —va cridar el noi, amb el rostre absolutament tapat per les mans—. No dubtis, sisplau, no dubtis de mi! —Es va girar i va fugir de la taula.

—Tom, torna!

Però el noi ja corria per la riba del canal, cap a l’altre poble.

—On va en Tom? —va demanar l’Anna, a punt de desparar la taula. Va mirar l’expressió de l’home—. Que li has dit res que l’hagi preocupat?

—Anna —va fer en Lafe, agafant-la de la mà—, Anna, te’n recordes, de Green Lawn Park, d’un mercat, de quan en Tom va agafar la pneumònia?

—De què parles? —Se’n reia.

—Tant se val —va dir ell, fluixet.

Al lluny, la polseguera que aixecava en Tom desapareixia a mesura que corria per la riba, canal enllà.

A les cinc de la tarda, en Tom va tornar. Mirava el seu pare, indecís.

—Em preguntaràs res? —va demanar.

—No —va dir en LaFarge.

El somrís del noi era blanc.

—Perfecte.

—On has estat?

—Prop del poble. Una mica més i no torno. He estat a punt de caure… —El noi buscava la paraula—. De caure en una trampa.

—En una trampa?

—He passat prop d’una barraca de llaunes, prop del canal, i, de sobte, he tingut la sensació que mai no tornaria a veure-us. No sé com explicar-t’ho. No hi ha forma de fer-ho. Ni jo mateix no ho entenc. És estrany. No en parlem més.

—Molt bé, doncs. Renta’t les mans. És l’hora de sopar.

El noi hi va córrer.

Deu minuts més tard, una barca surava per la serena superfície del canal. Un home alt i prim, de cabells negres, la conduïa amb una perxa. Movia els braços suaument.

—Bon vespre, germà LaFarge —va dir, deturant-s’hi.

—Bon vespre, Saul. Què expliqueu, avui?

—Un munt de coses, avui. Sabeu aquell home que es diu Nomland, que viu canal avall, a la barraca de llaunes? —En LaFarge va tibar el cos—. Ja sabeu la mena de pinta que era…

—Diuen que va haver de marxar de la Terra perquè havia matat un home.

En Saul es va recolzar a la perxa. Va mirar en LaFarge.

—Recordeu el nom de l’home que va pelar?

—Gillings, oi?

—Exacte: Gillings. Bé, doncs deu fer unes dues hores, en Nomland ha baixat al poble, corrent i cridant que havia vist en Gillings viu, aquí, a Mart, avui, aquesta tarda! Volia amagar-se a la presó per estar més segur. Però no li han deixat. Així que se n’ha anat cap a casa i, fa vint minuts, s’ha volat la closca d’un tret… Ara en vinc.

—Vaja, vaja…

—Passa cada cosa… —va dir en Saul—. Bé, bona nit, LaFarge.

—Bona nit.

La barca va surar canal avall.

—El sopar és a taula —va cridar l’Anna.

En LaFarge va asseure-s’hi i, amb el ganivet a la mà, va mirar en Tom.

—Tom —va dir—, què has fet aquesta tarda?

—Res —va dir en Tom amb la boca plena—. Per què?

—Oh, per saber-ho —va fer l’home, posant-se el tovalló.

A les set, la dona volia anar al poble.

—No hi he anat de fa mesos —deia.

En Tom no ho volia de cap de les maneres.

—Tinc por del poble —va dir—. De la gent. No hi vull anar.

—Un ganàpia com tu dient que té por d’anar al poble… —va dir l’Anna—. No vull ni sentir-te. Vindràs. Ho dic jo i prou.

—Anna, si el noi no hi vol anar… —va començar a dir l’home.

No hi va haver res a fer. L’Anna els va apressar cap a la barca i van fer via, canal amunt, sota les estrelles del capvespre. En Tom jeia panxa enlaire, amb els ulls clucs. Si dormia o no, qui ho podia dir? L’home el mirava fixament, interrogant-se.

«Qui és aquest», pensava, «que necessita tant d’amor com nosaltres? Qui és? Què és? Com pot brollar de la solitud, assumir la veu i la cara d’algú a partir de la memòria d’uns estranys i quedar-se entre nosaltres, acceptat i feliç? De quina muntanya ve? De quina cova surt? És un vestigi de la gent que poblava aquest planeta abans que comencessin a arribar coets de la Terra?».

L’home va sacsejar el cap. No hi havia forma de saber-ho. Aquest, a tots els efectes, era en Tom.

En Lafe va mirar cap al poble, preocupat. Va tornar a pensar en en Tom i l’Anna.

«Potser», rumiava, «no és bo retenir-lo gaire temps. No ens durà més que problemes. Però, com podem abandonar el que més hem desitjat sempre, encara que s’hagi de quedar solament un dia i, quan marxi, ens faci encara més buida la buidor, més fosques les nits, més humides les pluges? Fóra com treure’ns el menjar de la boca».

El noi dormia tranquil·lament al fons de la barca. De sobte, però, va començar a gemegar, com en un malson.

—La gent… —mormolava—. Canviar i canviar… La trampa…

—Au, va, vinga. —En LaFarge va acariciar els rínxols del noi i en Tom va callar.

En LaFarge va ajudar la dona i el noi a baixar de la barca.

—Ja hem arribat! —L’Anna somreia a totes les llums, escoltava la música dels bars, els pianos, els fonògrafs, es mirava la gent que passejava pels carrers, de bracet.

—M’agradaria tornar a casa —va dir en Tom.

—Abans no deies això —va dir la mare—. Sempre t’agradava baixar al poble, els dissabtes a la nit.

—No us allunyeu de mi —va xiuxiuejar en Tom—. No vull caure en cap trampa.

L’Anna ho va sentir.

—No diguis ximpleries. Apa, vinga!

En LaFarge es va adonar que el noi li agafava la mà i la serrava ben fort.

—Sóc amb tu, Tom —va dir en Lafe, també preocupat en veure la gentada que anava i venia—. No ens hi quedarem gaire estona.

—No diguis bajanades. Ens hi quedarem tot el vespre —va dir l’Anna.

Van travessar un carrer. Van topar amb tres borratxos. Va haver-hi un embolic, una separació, un mig tomb. En LaFarge va mirar al voltant, sorprès.

En Tom no hi era.

—On és? —va demanar l’Anna, irritada—. Sempre s’escapa, a la més petita oportunitat. Tom!

En LaFarge va córrer entre la gentada, però en Tom havia desaparegut.

—Tornarà. Serà a la barca quan marxem —va dir l’Anna, segura, arrossegant en Lafe cap al cine.

Va haver-hi un batibull enmig de la cua. Un home i una dona van passar corrent pel costat d’en LaFarge. Els va reconèixer: en Joe Spaulding i la seva dona. Abans que els pogués dir res, ja eren ben lluny.

Mirant enrere ansiosament, va comprar les entrades per al cine i va deixar que la dona l’entaforés en aquella foscor que no desitjava.

A les onze, en Tom no era a la barca. La senyora LaFarge estava ben pàl·lida.

—Mare —va dir en LaFarge—, no et preocupis. Ja el trobarem. Espera aquí.

—Afanya’t. —La veu de la dona va defallir cap a l’aigua.

En LaFarge va caminar pels carrers foscos, amb les mans a les butxaques. Arreu, els llums s’apagaven, d’un a un. Encara hi havia gent a les finestres. La nit era càlida, tot i que el cel era ple de núvols de tempesta escampats entre els estels. Caminava pensant en les referències a les trampes que el noi havia fet constantment, en la por dels pobles i de les gentades. «No té cap sentit», va pensar l’home, cansat. Potser el noi se n’havia anat ja per sempre. Potser no havia vingut mai. Va tombar per una cantonada. Mirava els números de les cases.

—Hola, LaFarge.

Un home seia a la porta de casa seva, fumant amb pipa.

—Hola, Mike.

—Que t’has barallat amb la dona? Fas una passejada per calmar-te?

—No. Caminava i prou.

—Sembla com si haguessis perdut alguna cosa. Ah, parlant de coses perdudes —va dir en Mike—, precisament aquest vespre… Coneixes en Joe Spaulding? Te’n recordes, de la seva filla Lavínia?

—Sí. —En LaFarge estava glaçat. Era com un somni repetit. Sabia quines paraules vindrien a continuació.

—La Lavínia ha tornat a casa seva aquest vespre —va dir en Mike, fumant—. Te’n recordes, que va perdre’s als fons eixuts del mar mort, farà cosa d’un mes? Van trobar-hi el que van pensar que era el seu cos, tot fet malbé, desfigurat. Des d’aleshores, els Spaulding no han estat gaire bé. En Joe anava dient, pertot arreu, que no era pas morta, que el cos que havien enterrat no era pas el de la noia. Doncs mira, tenia raó. Avui ha aparegut.

—On? —En LaFarge alenava, amb el cor a cent.

—Al carrer Major. Els Spaulding hi eren, comprant les entrades per anar al cine. De sobte, enmig de la gentada, la Lavínia. Quina escena! De primer no els reconeixia. L’han seguida carrer avall, parlant-li. Aleshores, ha recobrat la memòria.

—L’has vista?

—No, però l’he sentida cantar. Recordes com cantava «Les ribes alegres del llac Lomond»? L’he sentida, no fa gaire, cantant-la a son pare, a casa seva. Era bo de sentir. Una noia tan bufona! Era una llàstima que fos morta. Està molt bé que hagi tornat… Tu no vas gaire fi, oi? Passa dins i et donaré un whisky…

—No, Mike, gràcies…

Se’n va anar carrer avall. Va sentir que en Mike li deia: «Bona nit!», però no va respondre. Va fixar l’esguard a la casa de dos pisos, amb una alta teulada de vidre, plena de flors, marcianes i rogenques. Darrere la casa, sobre el jardí, hi havia un balcó de ferro. Les finestres estaven il·luminades. Era molt tard.

«Què li passarà, a l’Anna», va pensar, «si no li porto en Tom a casa? Un segon ensurt, una segona mort… Com ho encaixarà? Recordarà la primera mort i, alhora, tot aquest somni i l’esvaniment sobtat? Per Déu, he de trobar en Tom. Què li passarà, a l’Anna, si no? Pobra Anna, esperant-se a la barca…».

Va aixecar el cap. Dalt, algunes veus desitjaven bona nit a d’altres veus més tendres, les portes es tancaven, els llums s’apagaven i se sentia un cant ben dolç. Un moment després, una noia bellíssima, de divuit anys a tot estirar, va sortir al balcó.

En LaFarge la va cridar a través del vent que, ara, començava a bufar.

La noia es va girar. Va mirar cap avall.

—Qui és? —va dir.

—Sóc jo —va dir l’home, adonant-se alhora de fins a quin punt aquesta resposta era ximple. Va callar, però movia els llavis silenciosament. Què li havia de dir? «Tom, fill meu, sóc ton pare»? Com dir-l’hi a ella? Pensaria que era boig i cridaria els seus pares.

La noia es va fer endavant, cap al vent i la llum.

—Et conec —va replicar, fluixet—. Però vés-te’n. Sisplau. No pots fer-hi res.

—Has de tornar a casa! —Abans que se n’adonés, ja ho havia dit.

La silueta, il·luminada per les llunes, es va fer enrere, cap a l’ombra, on no tenia identitat, on no era més que una veu.

—Ja no sóc el teu fill —va dir—. Mai no hauríem d’haver vingut al poble.

—La mare t’espera a la barca!

—Ho sento —deia la veu, fluixet—. Però, què hi puc fer? Sóc feliç aquí, em sento estimada, tant com tu m’estimaves. Sóc el que sóc i prenc el que es pot prendre. Ara és massa tard: ja m’han enxampat.

—Però, i la mare? Un altre ensurt. Pensa-hi.

—Els pensaments són massa forts en aquesta casa: és com ser a la presó. No puc tornar enrere.

—Ets en Tom. Eres en Tom, oi? No em deus pas estar prenent el pèl? No ets pas la Lavínia Spaulding, de debò?

—No sóc ningú. Sóc jo: això és tot. Però, sigui el que sigui, sóc allò que sóc. I, ara, sóc la Lavínia i no pots evitar-ho.

—Al poble no pots viure segur. Estaràs millor a casa, prop del canal. Allà ningú no et farà mal —argumentava l’home.

—És veritat. —La veu va dubtar—. He de pensar en ells, però. Com se sentirien demà al matí, si me n’anés, i aquest cop per sempre? Sigui com sigui, la mare sap què sóc. Ho ha endevinat, igual que tu. Em sembla que tothom s’ho pensa, però ningú no s’ho planteja. Ningú no posa en dubte la Providència. Si no pots tenir la realitat, ja va bé un somni. Potser no sóc el seu mort ressuscitat, però sóc una cosa quasi igual de bona: un ideal que cadascú es modela com vol. He de triar entre dues víctimes: o ells o la teva dona.

—Però ells són cinc. Poden suportar la teva pèrdua molt millor!

—Sisplau —va dir la veu—, estic cansada.

La veu de l’home es va fer més dura.

—Has de venir. No deixaré que l’Anna ho passi malament una altra vegada. Ets el nostre fill. Ets fill meu i em pertanys.

—No, per favor! —L’ombra tremolà.

—No pertanys a aquesta casa ni a aquesta gent!

—No, no em facis això!

—Tom, Tom, fill meu, escolta’m. Torna, baixa per la raïmera. Apa, la mare t’espera. Tindràs una casa, tot el que vulguis…

En LaFarge mirava enlaire, esperant que li fes cas. Les ombres es van moure. La raïmera va cruixir.

—D’acord, pare —va fer la veu, fluixet.

—Tom!

Les llunes van il·luminar la figura d’un noi que baixava per la raïmera. En LaFarge va obrir els braços per acollir-lo.

Dalt, els llums de les habitacions es van encendre. Una veu va sorgir d’una finestra enreixada:

—Qui hi ha?

—Afanya’t, noi!

Més llums, més veus.

—Alto! Tinc una pistola! Lavínia, estàs bé? —deia una altra veu, entre remor de passes.

Plegats, l’home i el noi corrien pel jardí.

Va sonar un tret. La bala va donar a la paret, just quan tancaven la porta.

—Tom, per allà. Jo aniré per aquí, per ensarronar-los. Corre cap al canal. Ens hi trobarem d’aquí a deu minuts! Apa!

Se’n van anar.

Una lluna es va amagar darrere un núvol. L’home corria en la foscor.

—Anna, sóc aquí!

La dona el va ajudar a pujar a la barca.

—On és en Tom?

—Serà aquí en un minut. —En LaFarge tremolava i panteixava.

Es van girar a observar els carrers del poble adormit. Encara s’hi passejava gent: un policia, un vigilant nocturn, un pilot de coet, tot d’homes sols tornant a casa després d’alguna cita nocturna, dues parelles sortint d’un bar, rient. Se sentia música, feble.

—Per què no ve? —va demanar l’Anna.

—Vindrà, vindrà. —Però en LaFarge no n’estava segur. Suposeu que l’havien agafat una altra vegada, no sé com ni on, mentre corria cap a la barca, mentre corria pels carrers, entre les cases ombrívoles. Hi havia força distància, fins i tot per a un noi. Hauria d’haver arribat a la barca el primer, però.

Ara, ben lluny, per l’avinguda corria una figura.

En LaFarge va cridar i, immediatament, va callar. Perquè va sentir també tota una pila d’altres veus, i peus que corrien. Les llums s’encenien a cada finestra. La figura solitària corria cap a la barca. No era pas en Tom: era una forma que s’esmunyia, corrent, amb la cara com plata que lluís a la llum dels fanals escampats per la plaça. I, com més s’apropava, més familiar esdevenia. En arribar prop de la barca, ja era en Tom! L’Anna li va allargar els braços. En LaFarge es va afanyar a partir. Però ja era massa tard.

Un home, un altre, una dona, dos altres homes, l’Spaulding, travessaven la plaça corrent. Es van deturar, perplexos. S’ho miraven, sobtats, volent fer marxa enrere: tot allò no podia ser més que un malson foll. Però van continuar endavant: dubtant, deturant-se, tornant a córrer.

Era massa tard. La nit, l’aventura, tot havia acabat. En LaFarge doblegava l’amarra amb els dits. Feia molt de fred. Se sentia sol. La gent avançava ràpidament, amb els ulls esbatanats, fins que van arribar davant la barca, tots deu. Miraven dins de la barca amb ira.

—LaFarge, no es mogui! —l’Spaulding mostrava una arma.

Es feia evident què havia passat: en Tom, corrent tot sol, com un llamp, pels carrers il·luminats per les llunes, passa pel costat de molta gent. Un policia el veu, gira en rodó, li mira la cara, crida un nom, comença a perseguir-lo: «Alto! Alto!». Hi ha reconegut la cara d’un criminal. Tot al llarg del camí, el mateix: homes aquí, dones allà, vigilants nocturns, pilots de coets. La figura fugitiva era algú diferent per a cada un d’ells. Amb quants noms diferents el deuen haver cridat durant aquests cinc minuts? Quantes cares diferents —totes errònies— s’han modelat sobre la cara d’en Tom?

Tot al llarg del trajecte, perseguit i perseguidors, el somni i els somiadors, la presa i els gossos caçadors… Tot al llarg del trajecte, la revelació sobtada, la llambregada familiar, el so d’un nom antic, els records d’altre temps: la gentada que es multiplica. Tothom s’hi acosta: és com una imatge reflectida en deu mil miralls, des de deu mil ulls, un somni que fuig, ve i se’n va, amb una cara diferent per als que el precedeixen, per als que ha deixat enrere, per als que trobarà pel camí i fins per als que ni veurà.

Ara eren tots al costat de la barca.

«Cadascú vol el somni per a ell, igual com nosaltres volem que sigui en Tom, no pas la Lavínia, ni en Williams, ni en Roger, ni cap d’altre», pensava en LaFarge. «Ara, però, ja no s’hi pot fer res. Hem anat massa lluny».

—Tots cap a fora! —va ordenar l’Spaulding.

En Tom va botar de la barca. L’Spaulding el va aferrar pel braç.

—Véns a casa amb mi. Ho sé.

—Esperi —va dir el policia—. És presoner meu. Es diu Dexter. Se’l busca per assassinat.

—No! —va gemegar una dona—. És el meu marit! Prou que el conec, el meu marit!…

D’altres veus hi ficaven cullerada. La gentada s’engruixia. La senyora LaFarge va abraçar en Tom.

—És el meu fill. No teniu cap dret a acusar-lo de res. Anem’s-en cap a casa!

En Tom tremolava violentament. Semblava malalt. La gentada se li va apropar encara més, abastant-lo amb les mans, aferrant-s’hi.

En Tom va cridar.

Es va transformar davant els ulls de tothom. Era en Tom i en James, i un home anomenat Switchman, i un tal Butterfield. Va esdevenir l’alcalde del poble i una noia, la Judith, i el marit William i l’esposa Clarisse. Era cera, fosa d’una manera diferent a cada cervell. Cridaven, se li apropaven. Ell xisclava, apartant-los amb les mans. La cara se li transformava a cada nova demanda.

—Tom! —cridava en LaFarge.

—Alice! —feia un altre.

—William!

Li retorçaven els punys, l’arrossegaven d’una banda a l’altra, fins que, amb un darrer xiscle, va caure a terra.

Sobre les lloses, era com cera fosa que es refreda lentament. Era una cara que era totes les cares alhora: un ull blau, l’altre d’or; els cabells marrons eren, de cop, vermells, grocs, negres; una cella era prima, l’altra gruixuda; una mà era enorme, l’altra petita.

El van envoltar. Es van dur les mans a la boca. Es van ajupir.

—És mort —va dir algú.

Va començar a ploure.

La pluja queia sobre la gent, que mirava enlaire. Es van girar lentament i, més ràpidament cada vegada, se’n van anar: primer caminaven i després fugien corrent. En un moment, tot el lloc va quedar desert. Només hi van restar el senyor i la senyora LaFarge, capcots, amb les mans agafades, horroritzats.

La pluja queia sobre la cara transformada, irrecognoscible.

L’Anna no va badar boca: va començar a plorar.

—Anem a casa, Anna. No hi podem pas fer res —va dir l’home.

Van pujar a la barca i van anar canal avall, en la foscor. Van entrar a casa, van encendre un foguet i s’hi van escalfar les mans. Van anar al llit. Es van ajeure plegats. Freds i febles, escoltaven com la pluja queia sobre la teulada.

—Escolta —va dir en LaFarge, al punt de mitjanit—. No has sentit res?

—No. No he sentit res.

—Aniré a donar un cop d’ull, per si de cas.

Fent tentines, va travessar la cambra, que era a les fosques. Es va estar una bona estona davant la porta de la casa, abans d’obrir-la.

Tot seguit, la va esbatanar i va mirar enfora.

La pluja queia del cel negre, sobre el jardí brut, sobre el canal i les muntanyes blaves.

S’hi va estar cinc minuts. Després, amb suavitat i amb les mans mullades, va tancar la porta i va passar la balda.





Novembre del 2005


La botiga de maletes

Quan, aquella nit, el botiguer va escoltar les notícies de la ràdio —en directe des de la Terra, via raig de llum sonor—, li van semblar ben llunyanes… A la Terra, estava a punt d’esclatar una guerra. Va sortir a la porta i es va mirar el cel. Sí, ve-te-la aquí. La Terra, al cel, a nit ja entrada, perseguint el sol cap al darrere de les muntanyes. Les notícies de la ràdio i aquelles estrelles verdes eren ben bé el mateix.

—No m’ho crec —va dir el botiguer.

—Perquè no hi és —va dir el pare Peregrine, que s’hi havia deturat a fer-la petar.

—Què vol dir, pare?

—És com quan era petit —va dir el pare Peregrine—. Sentíem parlar de guerres a la Xina, però no ens les crèiem pas. Era massa lluny. I hi moria massa gent. Impossible. No ens ho crèiem ni quan ho vèiem als noticiaris, al cinema. Ara és ben bé el mateix. La Terra és la Xina. És tan lluny que sembla impossible… No és pas aquí. No la pots pas tocar. Ni veure-la, no pots. Tot el que hi veus és una llum verda. Dos mil milions de gent vivint en aquella llumeneta? Impossible! Una guerra? No en sentim pas les explosions!

—Ja les sentirem —va dir el botiguer—. No puc deixar de pensar en la gentada que havia de venir aquesta setmana. Quants eren? Cent mil, si fa no fa, en un mes. Què faran, si comença la guerra?

—Els faran tornar. Els necessitaran a la Terra.

—Doncs —va dir el botiguer— començaré a treure la pols de les maletes. Em sembla que en qualsevol moment tornaré a tenir un munt de feina.

—Que es creu que, si aquesta és la Gran Guerra de què tothom ha estat parlant des de fa tants anys, tothom que viu a Mart se’n tornarà?

—Encara que sembli una poca-soltada, pare, crec que sí. Em sembla que tots hi tornarem. Ja ho sé, vam venir aquí per fugir d’una pila de coses: la política, la bomba atòmica, la guerra, els grups de pressió, els prejudicis, les lleis… Ja ho sé. Però allò encara és casa nostra. Esperi i miri-s’ho. Quan comencin a caure les primeres bombes a Amèrica, la gent d’aquí començarà a rumiar. No fa gaire que hi són, aquí. Un parell d’anys i prou. Si fes quaranta anys, fóra diferent; però tothom hi té parents, i en són nadius. Jo ja no crec en la Terra, no l’enyoro gaire. Però ja sóc gran. No hi compto. Jo puc ben bé quedar-m’hi.

—Ho dubto.

—Sí, em sembla que fa bé de dubtar-ne.

S’estaven al porxo, mirant-se els estels. A la fi, el pare Peregrine va treure’s alguns diners de la butxaca i els va donar al botiguer.

—Ara que hi penso, doni’m una maleta nova: la vella està que fa fàstic…





Novembre del 2005


S’ha acabat la temporada

En Sam Parkhill feia anar la granera: escombrava la sorra de Mart, blava.

—Bé, ja tenim el rètol —va dir—. Sí, senyor, mi-te’l! —El va assenyalar amb el dit—. Mira-te’l ben bé: FRANKFURT SAM! Oi que és maco, Elma?

—Sí, Sam —va dir la dona.

—Manoi, quin canvi! Si els nois de la Quarta Expedició em poguessin veure ara… Estic content de treballar pel meu compte, mentre els altres encara van fent el soldat. Farem calés, Elma, a cabassos!

La dona el va mirar força estona, sense dir res.

—Què va passar amb el capità Wilder? —va demanar a la fi—. Aquell que va matar el noi que volia donar mort a tots els terrícoles. Com se deia…?

—Spender. Un sonat. Un ximple perillós. El capità Wilder… Em sembla que el van enviar a Júpiter. El van canviar de departament. Em sembla que també es va atabalar una mica amb Mart. Era un perepunyetes. No tornarà de Júpiter i Plutó fins d’aquí a vint anys, si té sort. Això és el que n’ha tret, de xerrar massa. I, mentre ell es pela de fred allà dalt, mira’m a mi, mira el negociet!

Era un encreuament. Dues carreteres mortes s’hi trobaven per perdre’s en la foscor de l’horitzó. En Sam Parkhill hi havia construït una estructura d’alumini, ben lluent, amb llum blanca, que tremolava amb el volum del juke-box.

Va deturar-se a col·locar bé la vora de vidres trencats que havia posat tot al voltant del camí. Havia tret els vidres de les velles cases marcianes de les muntanyes.

—Els millors entrepans de tots dos mons! La primera paradeta de frankfurts de Mart! Les millors cebetes, el millor xili, la millor mostassa! No diràs que no tinc vista. A la vora de les carreteres que van a la ciutat morta i a les mines. Tots els camions de la Colònia Terrestre 101 passaran per aquí, vint-i-quatre hores al dia! Sé el que em faig o no?

La dona es mirava les ungles.

—Creus que vindran a Mart aquests deu mil nous coets que diuen? —va dir.

—D’aquí a un mes! —va dir ell, ben fort—. Per què fas aquesta cara?

—No m’ho acabo de creure. M’ho creuré quan vegi arribar tots deu mil coets, amb els cent mil mexicans i xinesos dins.

—Clients. —En Parkhill s’embadalia amb la paraula—. Cent mil persones famèliques.

—Si no esclata cap guerra atòmica —va dir la dona lentament, mirant al cel—. Totes aquelles bombes atòmiques… N’hi ha tantes, a la Terra, que mai no se sap què pot passar.

—Bah —va dir en Sam, i va continuar escombrant.

De cua d’ull va veure una lluïssor blava. Alguna cosa surava per l’aire, darrere d’ell.

—Sam, ha vingut a veure’t un amic —va dir la dona.

En Sam es va girar: davant seu, una màscara surava per l’aire.

—Una altra vegada! —En Sam va agafar l’escombra com si fos una arma.

La màscara va fer que sí. Era feta de vidre blau, ben pàl·lid, i es dreçava sobre un coll prim, que sortia d’una prima túnica de seda groga. De la seda, van aparèixer dues mans de xarxa de plata. La boca de la màscara era un trau d’on naixia música, mentre la túnica, la màscara i les mans s’elevaven i descendien…

—Senyor Parkhill, he vingut a parlar-li —va dir la veu, darrere la màscara.

—Em penso que ja li he dit que no vull veure’l més! Marxi o li encomanaré la malaltia!

—Ja l’he passada —va dir la veu—. Sóc un dels pocs que van sobreviure-hi. Vaig estar malalt molt de temps.

—Doncs, apa, amagui’s a les muntanyes, que és on hauria d’estar. Allà és on ha viscut sempre. Per què, de sobte, ve a molestar-me? I dos cops en un mateix dia!

—No li farem cap mal.

—Doncs jo sí! —va dir en Sam, fent-se enrere—. No m’agraden els estranys. No m’agraden els marcians. Mai no n’havia vist cap. No són una cosa natural. Amagats tots aquests anys i, de sobte, vénen a atabalar-me. Deixi’m tranquil.

—Venim per una raó important —va dir la màscara blava.

—Si és sobre el terreny, és meu. He construït la parada amb les meves pròpies mans.

—D’alguna manera, sí que es tracta d’això.

—Miri —va dir en Sam—, jo sóc de Nova York, una ciutat que té deu milions d’habitants. De marcians, en queden un parell de dotzenes. No tenen ni ciutats i volten per les muntanyes, sense dirigents ni lleis… I, ara, ve vostè a parlar-me d’aquest terreny… L’ahir ha de deixar pas a l’avui. És llei de vida. Miri, tinc una pistola. Després que se n’ha anat aquest matí, l’he treta i la duc sempre amb mi carregada.

—Els marcians tenim telepatia —va dir la màscara blava, fredament—. Estem en contacte amb un dels pobles terrícoles de l’altra banda del mar mort. Ha escoltat la ràdio?

—Se m’ha espatllat l’aparell.

—Aleshores, no ho sap. Hi ha notícies importants. Sobre la Terra… —Una de les mans de plata va fer un gest: hi va aparèixer un tub de bronze—. Permeti’m que li mostri això.

—Una arma! —va cridar en Sam Parkhill.

Ràpidament, es va treure la pistola i va disparar contra la boira, la túnica, la màscara blava.

La màscara va surar encara un moment. Després, com un gran envelat al qual arrenquessin les estaques, va caure lentament, plegant-se. Les sedes van gemegar, la màscara va relliscar, les mans de plata van dringar contra les pedres del camí. La màscara reposava sobre una pila d’ossos blancs i silents.

En Sam alenava.

La dona es va ajupir sobre la pila.

—Això no és cap arma —va dir, recollint el tub de bronze—. Et volia mostrar un missatge. Està escrit amb lletres que semblen serps, serps blaves. No l’entenc. I tu?

—No. Aquesta escriptura marciana, de dibuixets, és una poca-soltada. Llença-la! —En Sam va mirar al voltant—. Potser n’hi ha d’altres! Hem d’arreglar-ho. Porta la pala!

—Què vas a fer?

—Enterrar-lo!

—No l’hauries d’haver mort.

—Ha estat un error. Afanya’t!

En silenci, li va donar la pala.

A les vuit, en Parkhill tornava a ser davant la parada, escombrant. Semblava amoïnat. La dona, de braços plegats, es retallava contra la llum de la porta.

—Sento molt el que ha passat —va dir en Sam, mirant-la i apartant ràpidament la vista—. Ha estat la Fatalitat, ja ho has vist.

—Sí —va dir la dona.

—Quan ha tret l’arma, m’he atabalat.

—Quina arma?

—Bé, em pensava que era una arma! Em sap greu. Em sap molt de greu! Quantes vegades t’ho he de dir?

—Xxxt —va dir l’Elma, posant-se un dit als llavis—. Xxxt.

—No em preocupa —va dir—. La Companyia de Colònies Terrícoles, S. A., em donarà tot el suport que necessiti! Aquests marcians no tindran…

—Guaita —va fer l’Elma.

En Sam va mirar cap a l’eixut fons marí. L’escombra li va caure a terra. La va recollir. Va obrir la boca i una gota de saliva va volar per l’aire. De sobte, tremolava.

—Elma, Elma, Elma…

—Aquí els tens… —va dir l’Elma.

Com fantasmes blaus, com fum blau, una dotzena d’alts vaixells marcians, de sorra, suraven pel vell fons marí.

—Vaixells de sorra! Però si ja no n’hi havia, Elma, si no en quedava cap…

—Doncs semblen vaixells de sorra.

—Però si les autoritats els van confiscar tots! Els van desmuntar i els van vendre com a desferres. Sóc l’únic, en tot aquest territori podrit, que en té un i que sap com fer-lo anar.

—Doncs ja no ets l’únic —va dir l’Elma, assenyalant els vaixells.

—Ràpid, anem’s-en!

—Per què? —va demanar l’Elma amb calma, fascinada pels navilis marcians.

—Em pelaran! Vinga, cap al camió! Ràpid!

L’Elma no es va moure.

Va haver-la d’arrossegar darrere la parada, on tenia els dos vehicles: el camió que havia fet servir regularment fins un mes abans i el vell vaixell marcià, de sorra, que havia comprat en una subhasta, mig de broma, i que, durant les tres últimes setmanes, havia utilitzat per dur les mercaderies amunt i avall, travessant aquell fons marí, de cristall. Ara es mirava el camió, consirós. El motor era per terra: feia dos dies que tractava d’arreglar-lo.

—Em sembla que el camió no està en condicions de funcionar —va dir l’Elma.

—El vaixell de sorra… Puja-hi!

—I deixar que em duguis en un vaixell de sorra? Oh, no.

—Puja-hi! Sé com fer-lo anar!

Va empènyer-la dins, va saltar-hi després, es va fer càrrec del timó i va estendre la vela blau cobalt al vent del vespre.

Lluïen els estels. Els vaixells marcians lliscaven pels arenys, que gemegaven. De primer, el vaixell d’en Parkhill no es movia. Després va recordar l’àncora de sorra. La va llevar d’una estrebada.

—Som-hi!

El vent empenyia el vaixell de sorra pel vell fons marí, sobre cristalls enterrats de temps immemorial. Van passar columnes extingides, molls deserts fets de marbre i de bronze, blanques ciutats mortes —com peces d’escacs— i obagues de porpra. De primer, les figures dels vaixells marcians s’havien fet petites, però ràpidament totes es van posar a encalçar-lo.

—Ben aviat sabran qui sóc. Per Déu! —va cridar en Sam—. Informaré de tot això la Companyia de Coets. Em protegiran! Vaig de pressa, oi?

—Hagueren pogut deturar-te, si haguessin volgut —va dir l’Elma, cansada—. No se n’han ni tan sols preocupat.

En Sam se’n reia.

—Au, vinga. Per què havien de deixar-me fugir? No. El que ha passat és que no han estat prou ràpids, ve-t’ho aquí.

—No?

L’Elma va assenyalar cap enrere amb el cap. En Sam no es va girar. Va sentir que s’aixecava un vent fred. Tenia por de girar-se. Va sentir alguna cosa al seient del darrere, alguna cosa fràgil com l’alè en una matinada freda, alguna cosa blava com el fum de la fusta de la noguera entre dos llustres, alguna cosa semblant a tot de randes blanques, semblant a una nevada, semblant al gebre sobre els joncs trencadissos.

Es va sentir un soroll: com si s’hagués trencat un vidre… Una rialla. Silenci. Es va girar.

Una noia seia al lloc del timoner. Tenia els braços prims com estalactites i els ulls tan clars com les llunes i també igualment grans: ferms i blancs. Quan bufava el vent, la figura de la noia onejava: la seda dels vestits volava enllà del seu cos fràgil, com una imatge feta d’aigua freda, com parracs de pluja blava.

—Torni —va dir.

—No —va dir en Sam, esgarrifat, com una vespa suspesa a l’aire, indecisa entre la por i l’odi—. Surti del meu vaixell!

—Aquest vaixell no és seu —va dir la visió—. És tan vell com el nostre món. Fa deu mil anys, quan les aigües es van escolar i els molls van quedar buits, ja navegava pels mars de sorra. Vostè ha vingut i l’ha pres: l’ha robat. Ara, giri i torni cap a l’encreuament de carreteres. Hem de parlar amb vostè. Ha passat una cosa molt important.

—Fora del meu vaixell! —va dir en Sam, traient la pistola de la funda. El cuiro va xerricar. Va apuntar amb cura—. Salti de seguida, abans que compti fins a tres o…

—No! —va cridar la noia—. No li faré mal. Tampoc els altres. Venim pacíficament.

—Un… —va dir en Sam.

—Sam! —va dir l’Elma.

—Escolti’m… —va dir la noia.

—Dos… —va dir en Sam amb fermesa, amb el dit al gallet.

—Sam! —va cridar l’Elma.

—Tres —va dir en Sam.

—Nosaltres només… —va dir la noia.

En Sam va disparar.

A la llum del sol, la neu es fon i els cristalls es volatilitzen: esdevenen vapor, no res. A la llum del foc, els vapors dansen i s’esvaeixen. Al cràter d’un volcà, les coses fràgils esclaten i desapareixen. La noia, travessada per la bala, pel foc del tret, per la força de l’impacte, es va plegar com una bufanda lleugera, es va desfer com una figureta de cristall. El que hi va restar —gel, volves de neu, fum— s’ho va endur el vent. El seient del timoner era buit.

En Sam va ficar l’arma a la pistolera, sense mirar l’Elma. Fugien com un gemec, pels arenys de color de llunes.

—Sam —va dir la dona després d’una estona—, para el vaixell.

La va mirar. En Sam estava pàl·lid.

—No. Tu no… No. Després de tant de temps, no tindràs cor de deixar-me… —L’Elma el va mirar: premia la pistolera amb la mà—. Em penso que en series ben capaç —va dir—. I tant que en series capaç! —En Sam, ben aferrat al timó, va sacsejar el cap amb convicció—. Elma, tot això és una bogeria: arribarem al poble en un moment. Allà estarem bé!

—Sí —va dir la dona, jaient al terra del vaixell.

—Elma, escolta’m…

—No he pas d’escoltar res, Sam.

—Elma!

Van passar una ciutat marciana, blanca, com un tauler d’escacs. Irat, rabiüt, va disparar sis bales contra les torres de cristall. La ciutat va desfer-se en una pluja de vidre vell, de quars. Es va esmicolar com detergent. Res més. En Sam, rient, va disparar una altra vegada, i una altra torre, una altra de les peces del tauler d’escacs, es va incendiar, es va cremar per complet i, feta volves blaves, va pujar cap als estels.

—Els demostraré qui sóc! Ho demostraré a tothom!

—Vinga, Sam, continua demostrant-nos-ho. —L’Elma jeia en la foscor.

—Una altra ciutat! —En Sam va carregar la pistola—. Mira com l’arreglo!

Els fantasmagòries vaixells blaus es van fer més i més grans. Eren ben a prop. De primer, en Sam ni se’n va adonar. Va sentir el xiulet del vent, agut, com acer per la sorra: eren les proes dels vaixells, amb banderoles vermelles i blaves. Dins els vaixells, de color blau pàl·lid, les figures eren de color blau fosc, amb màscares de plata, amb estels blaus per ulls, amb orelles foses en or, amb galtes d’estany i llavis de robins. Amb els braços plegats. El perseguien. Eren marcians.

Un, dos, tres… En Sam els comptava. Els vaixells marcians s’apropaven.

—Elma, Elma, no els podré tots alhora!

L’Elma ni va dir res ni es va moure d’on estava ajaguda.

En Sam va disparar set cops. Un dels vaixells es va desfer: la vela, el cos de maragda, la quilla de bronze, el timó blanc com les llunes… Els homes emmascarats, tots, es van enfonsar a la sorra amb flamarades de color carbassa, fumejants.

Però els altres vaixells s’acostaven.

—Són molts, Elma! —cridava—. Em mataran!

Va ancorar. Era inútil continuar. La vela va onejar i va caure, doblegant-se amb un sospir. El vaixell es va deturar. El vent va deixar de bufar. S’havia acabat el viatge. Els majestuosos navilis dels marcians giraven al voltant d’en Parkhill, hesitant.

—Terrícola! —va cridar una veu des d’un alt seient. Una màscara platejada es va fer endavant. Els llavis de robins brillaven a cada paraula.

—No he fet res!

En Sam va mirar totes les cares, cent, que l’envoltaven. No quedaven gaires marcians a Mart: cent o cent cinquanta, tirant llarg. I la major part eren allà, ara al mar eixut, als vaixells ressuscitats, a la vora del tauler d’escacs de cases mortes. N’acabava de caure una, com un vas fràgil ferit per una pedreta. Les màscares d’argent fulguraven.

—Ha estat un error —va al·legar en Sam, dreçant-se. L’Elma jeia darrere d’ell, com una morta—. He vingut a Mart com qualsevol home de negocis, amb honradesa. He aconseguit alguns materials d’un coet que s’havia estimbat i m’he construït la paradeta de frankfurts més bufona que mai hagin vist. És allà, on s’encreuen les carreteres… Ja saben on és. —En Sam va riure, i va mirar al voltant—. Ha vingut aquell marcià… Ja sé que era amic de vostès… En fi, ha mort ben bé per accident, l’hi asseguro. Jo, tot el que volia era tenir una paradeta de frankfurts, l’única a Mart, la primera i la més important. Ho entenen? Per servir els millors frankfurts, amb xili, cebes i suc de taronja.

Les màscares de plata no es movien: la claror de les llunes les feia llambrejar. Tot d’ulls grocs enlluernaven en Sam. L’estómac se li encongia, se li retorçava i se li feia una pedra. Va llançar la pistola a la sorra.

—Em rendeixo.

—Reculli la pistola —van dir els marcians, a cor.

—Què?

—L’arma. —Des d’una de les proes, una mà enjoiada l’assenyalava—. Agafi-la. Guardi-la.

Sorprès, la va recollir.

—Ara —va dir la veu—, faci mig tomb i torni a la seva parada.

—Ara?

—Ara —va dir la veu—. No li farem cap mal. Ha marxat sense donar-nos temps a explicar-l’hi. Vingui.

Els grans vaixells van girar suaument, com gira-sols de llunes. Les veles es movien amb delicadesa, com aplaudiments lleus. Les màscares relluïen i encenien la foscor.

—Elma! Aixeca’t, Elma. Tornem enrere. —En Sam estava atabalat i alleugerit. Amb prou feines si se l’entenia—. No em faran res, no em mataran, Elma. Aixeca’t, amor, aixeca’t.

—Què?… Què?

L’Elma va parpellejar, va mirar al voltant i, sense dir res, com en un somni lent, es va posar dreta i es va deixar caure en un seient, com un sac de pedres. El vent empenyia novament el vaixell, que lliscava per la sorra.

Dos quarts més tard tornaven a ser a l’encreuament. Van deturar les naus i van baixar.

El jerarca dels marcians va avançar: es va col·locar davant d’en Sam i de l’Elma. Duia una màscara de bronze polit. Els ulls eren forats buits, d’un infinit negre blavós. La boca era un trau del qual brollaven, cap al vent, les paraules.

—Prepari la parada —va dir. La mà, enguantada de diamants, es va moure—. Prepari els requisits, prepari el menjar, prepari els vins estranys, perquè aquesta és una gran nit.

—Vol dir —va dir en Sam— que m’hi deixen quedar?

—Sí.

—No m’odien, doncs?

La màscara era rígida, cisellada, freda, orba.

—Prepari el lloc de menjar —va dir la veu, suaument—. I prengui això.

—Què és?

En Sam es mirava el papir de plata que li havien donat: tot un jeroglífic de serps ballarines.

—És l’escriptura de concessió de tot el territori, des de les muntanyes platejades fins a les muntanyes blaves i des d’aquell eixut mar salat fins a les llunyanes valls de maragda —va dir el jerarca.

—M… meu? —va demanar en Sam, incrèdul.

—Seu.

—Un territori de cent mil milles quadrades?

—Seu.

—Ho has sentit, Elma?

L’Elma seia a terra, repenjada a la parada d’alumini, amb els ulls clucs.

—Però, per què? Per què? Per què em donen tot això? —demanava en Sam, tractant de mirar dins dels ulls de les màscares.

—Això no és tot. Tingui.

Van aparèixer altres sis papirs de plata. Van llegir els noms i les dimensions dels territoris.

—Però això és mig Mart! Mig Mart és meu! —En Sam estrenyia els papirs. Els sacsejava davant l’Elma, rient com un boig—. Elma, te n’adones?, ho has sentit?

—Sí —va dir l’Elma mirant al cel.

Semblava com si mirés alguna cosa, com si estigués alerta.

—Gràcies, moltes gràcies —va dir en Sam a la màscara de bronze.

—Aquesta nit és la nit —va dir la màscara—. Estigui llest.

—Ho estaré. Què és…, una sorpresa? És que arriben els coets de la Terra, un mes abans del que ens pensàvem? Deu mil coets, amb colons, miners i treballadors, tots amb les seves dones. Cent mil! Oi que és magnífic, Elma? Ho veus? Ja t’ho deia. Ja t’ho deia, que aquest poble no tindria sempre només mil habitants… Aviat en tindrà cinquanta mil, i cent mil més l’altre mes. I, per Cap d’Any, cinc milions! I jo aquí, amb l’única parada de frankfurts de la carretera que duu a les mines, amb un trànsit constant!

La màscara surava pel vent.

—Ens n’anem. Prepari’s. El territori és seu.

A la claror de les llunes, com pètals de metall d’alguna flor antiga, com plomes blaves, com immenses papallones blavoses, en silenci, els vells vaixells van girar i van començar a lliscar pels arenys. Tot el camí van relluir les màscares, fins que l’últim reflex blau es va perdre entre les muntanyes.

—Elma, per què ho han fet? Per què no m’han mort? Que no ho saben? Què els passa? Elma, ho entens? —Li va sacsejar l’espatlla—. Mig Mart és meu! —L’Elma mirava el cel, esperant—. Vine —va dir en Sam—. Hem de preparar la parada. Hem de posar a bullir les salsitxes, hem d’escalfar els panets, hem de cuinar el xili, hem de pelar i tallar les cebes, hem de posar tovallonets, hem d’escombrar-ho tot! Ei! —Ballava, fent xocar els talons, l’un amb l’altre. Cantava desafinant—. Estic content… Sí, senyor, estic ben content. Aquest és el meu dia de sort!

Com un llamp, va bullir els frankfurts, va tallar els panets i va fer rodanxes de ceba.

—El marcià ha parlat d’una sorpresa. Elma, això només pot significar una cosa. Que aquestes cent mil persones arribaran abans d’hora: aquesta mateixa nit! Tindrem un munt de feina! Durant dies, treballarem moltes hores. Sense comptar-hi els turistes, ep!, tot el dia amunt i avall veient coses… Elma! Quin cabàs de calés! —En Parkhill va sortir i va mirar cap al cel. No s’hi veia res—. Potser d’aquí a una estona —va dir, inspirant l’aire fresc, estirant els braços, colpejant-se el pit—. Ah!

L’Elma no badava boca. Pelava patates per fregir-les. En silenci, mirava el cel constantment.

—Sam —va dir, dos quarts més tard—, mi-te-la.

Va mirar i la va veure: la Terra.

Sortia, plena i verda com una pedra ben tallada, per darrere les muntanyes.

—Bona i vella Terra —va xiuxiuejar amb satisfacció—. Bona i meravellosa Terra. Envia’m els teus desganats, els teus famèlics.[5] Alguna cosa, alguna cosa… Com comença el poema? Envia’m els famèlics, vella Terra. En Sam Parkhill té els frankfurts bullits, el xili cuinant-se i la paradeta neta com una patena. Vinga, Terra, envia’m els coets!

Va sortir a mirar-se la parada. Era perfecta: com un ou acabat de pondre al bell mig de l’eixut fons marí, l’únic nucli de llum i escalfor en centenars de milles de solitud. Era com un cor que bategués, sol en un gran cos fosc. Gairebé va sentir-se ensorrat d’orgull. La mirava amb ulls humits.

—Et fa sentir humil —va dir, entre l’olor de les salsitxes vieneses, dels panets i de la mantega suculenta. Mirant cap a les estrelles, les va convidar:

—Apa, quina serà la primera a comprar?

—Sam —va dir l’Elma.

Al cel, la Terra es va transmutar.

Es va encendre.

Una part va desfer-se en un milió de peces, com si un trencaclosques gegantí hagués esclatat. Va cremar-se resplendint diabòlicament, es va fer tres cops més gran que d’habitud i es va apagar.

—Què ha estat això? —En Sam es mirava el foc verd, allà al mig del cel.

—La Terra —va dir l’Elma, amb les mans juntes.

—No pot ser la Terra. No és la Terra! No! No pot ser.

—Vols dir que no deu ser la Terra, oi? —va dir l’Elma, mirant-lo—. No, allò ja no és la Terra. És això el que vols dir, oi?

—No és la Terra… Oh, no. No pot ser… —va gemegar en Sam.

Estava immòbil, amb els braços penjant i la boca oberta, amb els ulls badats i opacs.

—Sam. —Per primer cop en molts dies, l’Elma tenia els ulls lluents—. Sam!

En Sam mirava enlaire.

—Bé —va dir ella. Va donar un cop d’ull pels voltants, en silenci. Sobtadament, va agafar un tovalló i se’l va posar sobre el braç—. Vinga, encén els llums, engega la música, obre les portes. D’aquí a un milió d’anys arribarà una altra gran pila de clients. Hem d’estar a punt, sí, senyor. —En Sam no va moure’s—. Quin lloc per a una paradeta de frankfurts: ideal! —va dir l’Elma. Va agafar un escuradents i se’l va posar entre les dents del davant—. Deixa’m dir-te un secret, Sam —va mormolar, inclinant-se cap a ell—. Em sembla que ja s’ha acabat la temporada.





Novembre del 2005


Els espectadors

Aquella nit tothom va sortir de casa i va mirar cap al cel. Van deixar de sopar, o els plats per rentar, o no van acabar de vestir-se per a la gala, i des dels porxos ja-no-tan-nous es van mirar aquell estel verd: la Terra. Va ser un moviment imprevist i únic: el va fer tothom, per entendre millor les notícies que havien sentit a la ràdio feia un moment. A la Terra estava a punt d’esclatar una guerra. Tothom hi tenia mares o àvies o pares o germans o ties o oncles o cosins. Centenars de milers de lligams. Des dels porxos, tractaven de creure en l’existència de la Terra, tant com un cop havien tractat de creure en l’existència de Mart: el problema s’havia girat a l’inrevés. A tots els efectes, la Terra era, ara, morta.

N’eren fora de feia tres o quatre anys. L’espai era un anestèsic: setanta milions de milles de distància insensibilitzen qualsevol, t’adormen la memòria, despoblen la terra, esborren el passat i permeten que, a Mart, la gent continuï treballant. Però ara, aquesta nit, els morts es llevaven, la Terra tornava a poblar-se, la memòria es desvetllava i se citaven un milió de noms: «Què deu estar fent en Tal, aquesta nit, a la Terra?», «i en Qual?», «i l’Altre?». La gent, als porxos, es miraven de cua d’ull.

A les nou, la Terra va semblar esclatar, es va encendre i es va cremar.

La gent, als porxos, va estendre els braços, com per fer fora el foc amb les mans.

Després, van esperar.

Al punt de mitjanit, l’incendi s’havia apagat. La Terra encara hi era. Va haver-hi un sospir mancomunat, des de tots els porxos, com una mena de vent de tardor.

—Fa temps que no en sabem res, d’en Harry.

—Està bé.

—Hauríem d’escriure a la mare.

—Està bé.

—Ara també?

—No et preocupis.

—Deu estar bé, oi?

—És clar, és clar. Ara, vine al llit.

Ningú no es va moure, però. Van organitzar ressopons als prats, en taules plegables. A les dues de la nit va arribar el missatge radiofònic —via llum— des de la Terra. Tothom va llegir els grans llampecs en codi Morse, com una llunyana cuca de llum:

CONTINENT AUSTRALIÀ ATOMITZAT EN EXPLOSIÓ PREMATURA DE MATERIAL ATÒMIC EMMAGATZEMAT. LOS ANGELES I LONDRES, BOMBARDEJADES. GUERRA. TORNEU A LA TERRA. TORNEU A LA TERRA. TORNEU A LA TERRA.

Es van aixecar de les taules.

TORNEU A LA TERRA. TORNEU A LA TERRA. TORNEU A LA TERRA.

—N’has sabut res, enguany, del teu germà Ted?

—Home… Amb segells de cinc dòlars per cada carta que envies a la Terra, no li escric pas gaire.

TORNEU A LA TERRA.

—M’he estat recordant de la Jane. Te’n recordes, de la Jane, la meva germana petita?

TORNEU A LA TERRA.

A les tres de la freda matinada, el botiguer de maletes va aixecar els ulls. Una pila de gent hi anava, carrer avall.

—No he tancat a posta. Què vol?

A punta d’alba, no quedava ni una maleta als prestatges.





Desembre del 2005


Les poblacions silencioses

Prop del mar mort marcià hi havia un poble blanc, silenciós i buit, sense ni una ànima. A les cases, tot el dia hi havia llums encesos. Les portes de les botigues eren obertes de bat a bat, com si la gent hagués fugit sense fer servir les claus. Intactes, les revistes dutes de la Terra el mes abans en el coet platejat es feien grogues, pinçades als filferros de les façanes de les papereries.

El poble era mort. Els llits eren buits i freds. L’únic so era el zum-zum poderós de les línies elèctriques i de les dinamos, encara vives, autàrquiques. L’aigua vessava de les banyeres oblidades, s’escampava fins a les sales, els porxos, i nodria les flors dels jardins, abandonades. A la foscor dels cines, els xiclets enganxats sota els seients endurien les empremtes digitals.

Enllà del poble hi havia una pista de coets. Encara s’hi podia ensumar l’olor profunda que hi havia deixat l’últim coet quan va partir cap a la Terra. Si ficàveu una moneda al telescopi i l’apuntàveu bé, potser podríeu veure la gran guerra que s’hi lliurava. Potser podríeu veure com esclatava Nova York. Potser podríeu veure Londres, cobert per una nova mena de fog. Potser aleshores s’entendria per què aquest poblet marcià estava abandonat. Havia anat gaire de pressa, l’evacuació? Per saber-ho, només calia entrar a qualsevol botiga i pitjar la tecla de la caixa registradora. Els calaixos sortien plens de diners brillants i dringadors. Aquella guerra devia ser important de debò…

Per les avingudes desertes d’aquell poble, xiulant amb suavitat i xutant una llauna buida, caminava un home prim i alt, pensarós i amb una espurna de solitud, fosca i silent, als ulls. Movia les mans dins les butxaques, que dringaven de monedes noves. De tant en tant, en llençava una a terra, reia fluixet i continuava caminant, deixant pertot arreu un rastre de monedes brillants.

Es deia Walter Gripp. Tenia una mina d’or i una cabana, dalt les muntanyes blaves. Venia al poble un cop cada dues setmanes, a veure si podia trobar una dona tranquil·la i intel·ligent per casar-s’hi. La setmana abans, quan hi va baixar, havia trobat el poble d’aquesta manera.

N’havia quedat tan sorprès que va entrar en una xarcuteria, va esbatanar la caixa i va demanar un entrepà de vedella, triple.

—De seguida! —es va respondre, amb un tovalló al braç.

Va preparar carns i pa del dia abans, va parar una taula, es va invitar a seure i va atipar-se fins que li va caldre entrar a un bar i demanar bicarbonat. El cambrer, un tal Walter Gripp, el va atendre de seguida, amb una cortesia extraordinària.

Es va omplir els texans de diners, tants com va trobar-ne. Va omplir un cotxet de nen amb bitllets de deu dòlars i es va passejar xano-xano pel poble. Quan va arribar als afores, es va adonar de sobte que estava fent una rucada: no li calien diners per res. Va tornar els bitllets de deu dòlars on els havia pres, es va treure un dòlar de la cartera per pagar els sandvitxos, el va ficar dins la caixa de la xarcuteria i hi va afegir una propina de vint-i-cinc centaus.

Aquella nit es va preparar un bany turc, un suculent filet amb bolets boníssims, xerès sec d’importació i maduixes amb vi. Es va col·locar un vestit nou, de franel·la blava, i un barret Homburg, gris, que se li balancejava dalt del cap esprimatxat. Va ficar una moneda en un juke-box. Va sonar «Aquella vella colla meva». Va ficar monedes en vint altres juke-boxes del poble. Tots els carrers, deserts, i la nit es van omplir de la música trista d’«Aquella vella colla meva». Caminava, alt, prim i solitari, amb sabates noves que crepitaven suaument, amb les mans a les butxaques.

Això havia estat la setmana abans. Ara dormia en una bona casa de l’Avinguda de Mart, es llevava a les nou del matí, es banyava i vagarejava pel poble a la recerca d’uns ous ferrats amb pernil. No va passar ni un matí que no congelés una tona de carns, vegetals i pastissos de llimona, prou per resistir deu anys, fins que els coets tornessin de la Terra, si mai tornaven.

Ara, aquesta nit, es passejava amunt i avall, mirant-se les dones de cera, rosades i belles, als aparadors acolorits. Per primer cop es va adonar de fins a quin punt el poble era mort. Es va servir un xop i va plorar fluixet.

—Coi —va dir—, estic absolutament sol.

Va entrar al cinema Elite per projectar-se una pel·lícula: per distreure’s una mica de la solitud. El cine era buit, com una tomba, i tot de fantasmes grisos i negres es passejaven per l’ampla pantalla. Tremolant, se’n va anar d’aquell lloc encantat.

Va decidir tornar a casa. Baixava pel bell mig d’un carrer transversal, gairebé corrent, quan va sentir el telèfon.

Va escoltar.

«El telèfon sona en alguna d’aquestes cases», va pensar.

Va continuar caminant, apressat.

—Algú hauria de contestar-hi —va mormolar.

Amb mandra, va asseure’s a la vorera per treure’s una pedra de la sabata.

—Algú? —va cridar, aixecant-se—. Jo! Déu meu, què em passa?

Va mirar les cases. Quina? Aquella!

Va travessar el jardí, va pujar les escales, va entrar-hi dins i va anar fins al fons d’un passadís.

Va despenjar l’auricular d’una revolada.

—Digui’m! —va cridar.

Zmmmmmmmmmmm.

—Digui’m? Digui’m!

Havien penjat.

—Digui’m! —cridava, colpejant el telèfon—. Estúpid! Idiota! —es deia a ell mateix—. Assegut en aquella vorera, ximple! Que en sóc, de burro i capsigrany! —Va sacsejar l’aparell—. Va, vinga, truca de nou! Va!

No li havia passat pel cap que hi podia haver altra gent a Mart. En tota la setmana no havia vist ningú i havia cregut que tots els altres pobles i ciutats eren tan deserts com aquest.

Ara, mentre mirava el terrible telèfon, negre i petit, es va estremir. Una xarxa d’intercomunicacions lligava telefònicament tot Mart. De quina de les trenta poblacions havia vingut la trucada?

No ho sabia.

Va esperar. Va anar fins a la cuina, va descongelar avajons i se’ls va menjar desconsoladament.

—No hi havia ningú a l’altra banda de la línia —va mormolar—. Potser ha caigut algun pal de telèfons, en algun lloc, i l’aparell ha començat a sonar tot sol.

Però havia sentit un clac, oi? Si l’havia sentit, era que algú, ben lluny, havia penjat.

S’hi va estar tota la nit. «No pel telèfon», pensava, «sinó perquè no tinc res més a fer».

Sentia el tic-tac del rellotge de polsera.

—No tornarà a trucar —va mormolar—. No serà tan tòtila de trucar una altra vegada a un telèfon que no ha contestat. Deu estar, ara mateix, marcant altres números. I jo, aquí assegut… Ep! —Va esclafir de riure—. Per què penso que és una dona?

Va parpellejar.

«Podria haver estat un home, oi?», pensava.

El cor li va deixar de bategar amb tanta força. Se sentia fred i sol.

Desitjava tant que fos una dona…

A fresca d’alba, va sortir de la casa i es va quedar al bell mig del carrer.

Escoltava. Ni un soroll. Ni ocells. Ni autos. Només el cor bategant: un batec, una pausa, un altre batec… Escoltava tan atentament que li feien mal les barres. El vent va bufar suaument, molt suaument, agitant-li l’abric.

—Xxxt… —xiuxiuejava—. Escolta.

Caminava lentament i en cercle, parant l’orella a cada casa: arreu, silenci.

«Trucarà a més i més números», va pensar. «Deu ser una dona. Per què? Només una dona trucaria un cop i un altre. Un home no. Un home és independent. Que he trucat, jo, a algú? És clar que no! Ni m’ha passat pel cap. Deu ser una dona. Ha de ser-ho!».

«Escolta».

Ben lluny, sota els estels, va sonar un telèfon.

Va començar a córrer. Es va deturar a escoltar. El timbre se sentia feble. Va córrer una mica més. Més fort. Va trencar per un carreró. Encara més fort! Va deixar enrere sis cases. Sis més. Molt més fort! Li va semblar que era una d’aquelles cases. Hi va anar: la porta era tancada.

Dins, sonava el telèfon.

—Merda!

Va sacsejar el pom.

El telèfon xisclava.

Va llançar, per la finestra de la sala, una cadira que hi havia al porxo. Hi va entrar.

El telèfon va deixar de sonar abans que tingués temps d’agafar-lo.

Va recórrer la casa, trencant els miralls, estripant les cortines i clavant cops de peu contra el forn, a la cuina.

A la fi, esgotat, va agafar la prima guia telefònica de Mart. Cinc mil noms.

Va començar pel primer.

Amelia Ames. A Nova Chicago, a cent milles, a l’altra banda del mar mort. En va marcar el número de telèfon.

Cap resposta.

El segon nom vivia a Nova Nova York, a cinc mil milles, enllà de les muntanyes blaves.

Cap resposta.

Va trucar al tercer, al quart, al cinquè, al sisè, al setè, al vuitè… Els dits li tremolaven: gairebé no podia ni sostenir l’aparell.

—Hola! —va contestar una veu de dona.

En Walter va respondre-li cridant:

—Hola! Hola! Gràcies a Déu…

—Això és un contestador automàtic —va dir la veu—. Helen Arasumian no és a casa. Si vol, pot deixar un missatge. Ella li trucarà bon punt torni. Hola! Això és un contestador automàtic. Helen Arasumian no és a casa. Si vol, pot deixar un missatge…

En Walter va penjar.

Es va asseure, amb la boca torta.

S’ho va repensar: va tornar a marcar el número.

—Quan arribi la Helen Arasumian —va dir—, digui-li que se’n vagi a pastar fang.

Va trucar a les centrals telefòniques de Mars Junction, Nova Boston, Arcàdia i Ciutat Roosevelt. Calculava que eren els llocs on era més probable que la gent anés a trucar. Va telefonar també als ajuntaments, a les institucions públiques de cada ciutat, als millors hotels… (Ningú com les dones per triar els llocs més luxosos).

De sobte es va deturar, va picar de mans i va esclafir a riure. És clar! Va buscar a la guia el número del més important saló de bellesa de la ciutat de Nova Texas. El va marcar. On podia entretenir-se millor una dona, col·locant-se fang a la cara o seient sota un assecador de cabells, que en un d’aquells salons de bellesa vellutats i diamantats?

Va sonar el telèfon. Algú, a l’altra banda, va despenjar-lo. Era una veu de dona:

—Hola!

—Si és una gravació —va anunciar en Walter Gripp—, vindré cap aquí a calar-hi foc.

—No, no ho és pas —va dir la veu, xisclant de delit—. Hola! Hola! Hi ha algú viu? On ets?

En Walter gairebé es va desmaiar.

—Uf!… —va fer, trontollant, amb els ulls ben oberts—. Déu meu, quina sort! Escolta: com te dius?

—Geneviève Selsor. —Plorava—. Estic tan contenta de sentir-te, siguis qui siguis!

—Walter Gripp!

—Walter. Hola, Walter!

—Hola, Geneviève!

—Walter. Quin nom més bonic! Walter, Walter!

—Gràcies.

—Walter, on ets?

La veu de la dona era amable, suau i agradable. En Walter s’estrenyia l’auricular ben fort contra l’orella, perquè ella hi pogués xiuxiuejar dolçament. Era com si el terra desaparegués. Les galtes li bullien.

—Sóc a Marlin, un poblet —va dir—. Jo…

Zmmm.

—Ei! Escolta! —deia en Walter.

Zmmm.

Va tritllejar amb el ganxo del telèfon. Res.

En algun lloc, el vent devia haver fet caure un pal. La Geneviève Selsor se n’havia anat tan ràpidament com havia arribat.

Va trucar novament. No hi havia línia.

«Sé on és, però», va pensar. Va sortir de la casa corrent. El sol sortia mentre treia un auto d’un garatge. Va omplir el seient del darrere amb menjar i va sortir carretera enllà, a vuitanta milles per hora, cap a la ciutat de Nova Texas. «Mil milles», va pensar. «Geneviève Selsor, no et belluguis que ara vinc!».

Feia sonar el clàxon a cada tomb.

A entrada de fosc, després de tot un dia de conduir, va deturar-se a la vora de la carretera. Es va treure les sabates, que l’estrenyien, es va repapar al seient i es va abaixar el barret sobre els ulls cansats. La respiració se li va fer lenta i regular. Bufava el vent i els estels brillaven suaument damunt seu, entre la polseguera. Les muntanyes marcianes l’envoltaven, milions d’anys velles. La llum dels estels guspirejava a les cúpules d’un poblet marcià, no pas més gran que un tauler d’escacs, sobre les muntanyes.

Mig adormit, mussitava. «Geneviève. Oh Geneviève, dolça Geneviève», cantava adormit, «els anys vindran i se n’aniran. Però la Geneviève, la dolça Geneviève…». Se sentia tendre. Va percebre la veu d’ella, tranquil·la i fresca, cantant-li: «Hola, hola, Walter! Això no és cap gravació. On ets, Walter, on ets?».

Va sospirar, aixecant una mà per tocar-la. Els seus cabells, llargs i foscos, onejaven al vent: eren bellíssims. Els llavis eren com xiclets vermells de menta. I les galtes com roses acabades de tallar, humides de rosada. I el cos com una boira clara. La veu suau, fresca, li cantava un cop més les paraules de la vella i trista cançó: «Oh Geneviève, dolça Geneviève, els anys vindran i se n’aniran…».

Es va adormir.

A mitjanit, va arribar a la ciutat de Nova Texas.

Cridant, es va deturar davant del saló de bellesa Deluxe.

Esperava veure-la sortir corrent, perfumada i riallera.

No va passar res.

«Deu dormir», va pensar. Va anar cap a la porta.

—Sóc aquí! —va cridar—. Hola, Geneviève!

Sota el clar de les llunes, la ciutat estava silenciosa. El vent va fer onejar la vela de lona d’una botiga. Va obrir la porta de vidre, de bat a bat. Hi va entrar.

—Ei! —Reia sense ganes—. No t’amaguis! Sé que hi ets!

Va buscar pertot arreu.

Va trobar un mocador de dona a terra. Feia tan bona olor que es va marejar.

—Geneviève —deia.

Va conduir pels carrers deserts: no va veure-hi ningú.

—Si és una broma…

Va reduir la marxa. «Un moment», va pensar, «un moment: la comunicació es va tallar, i potser ella ha anat a Marlin mentre jo venia cap aquí! Potser ha agafat la vella carretera del mar. Tots dos hem anat d’un lloc a l’altre per carreteres diferents. Com podia saber que jo vindria? No ho vaig pas dir. I va sentir tanta por quan es va tallar la conversa, que se’n va anar corrents cap a Marlin, a trobar-m’hi. I jo sóc aquí… Déu meu, quina ximpleria!».

Tocant el clàxon, va sortir corrents de la ciutat.

Va conduir tota la nit. «I si quan arribo ella no és a Marlin, esperant-m’hi?», pensava.

No havia de pensar-ho. Segur que hi era. Correria a abraçar-la i, potser, fins i tot la besaria, una vegada, als llavis.

Geneviève, dolça Geneviève. Xiulava mentre feia anar l’auto a cent milles per hora.

A trenc d’alba, Marlin estava ben tranquil. En algunes botigues encara hi havia llums grocs encesos. Un juke-box que havia estat tocant sense defallir durant cent hores va callar finalment —amb un crac elèctric— i va fer total el silenci. El sol escalfava els carrers i el cel, fred i desert.

Carrer Major avall, en Walter, encara amb els llums de l’auto encesos, feia sonar el clàxon sis cops a cada cantonada. Mirava els rètols de les botigues. Havia empal·lidit. Estava cansat. Aferrades al volant, les mans li suaven.

—Geneviève —va cridar cap a un dels carrers deserts.

Es va obrir la porta d’un saló de bellesa.

—Geneviève!

Va deturar el cotxe. La Geneviève Selsor era a la porta del saló mentre en Walter hi corria. La noia duia una capsa de bombons, oberta, a les mans. Tenia els dits grassonets i pàl·lids. La cara era rodona i abundosa, amb dos ulls com dos ous immensos clavats en una massa de pa blanc. Les cames eren grosses com un parell de troncs d’arbre. Caminava arrossegant els peus. Els cabells eren un poti-poti de marró tenyit una vegada i una altra: semblava un niu d’ocells. Com que no tenia llavis, se’ls havia pintat, vermells i gruixuts, al voltant d’una boca que tan aviat s’obria en un somrís com es tancava alarmada. S’havia depilat les celles fins a deixar-les convertides en dues antenes primes.

En Walter es va deturar. Va deixar de somriure. La mirava.

La Geneviève va deixar caure la capsa de bombons a terra.

—Ets…, la Geneviève Selsor? —En Walter sentia un zumzeig a les orelles.

—I tu ets en Walter Griff?

—Gripp.

—Gripp —va corregir ella.

—Què tal? —va dir en Walter amb veu ofegada.

La Geneviève li va encaixar la mà.

—Què tal? —va dir.

Duia els dits enganxifosos de xocolata.

—Bé… —va dir en Walter Gripp.

—Què? —va preguntar la Geneviève Selsor.

—He dit «bé…» —va dir en Walter.

—Ah.

Eren les nou del vespre. Havien passat el dia al camp, menjant. Per sopar, en Walter li va preparar un filet mignon. A ella no li va agradar, primer perquè estava poc fet i després perquè estava massa fet, o cremat, o alguna cosa així. En Walter va riure.

—Anem a veure una pel·lícula —va dir.

Ella hi va estar d’acord. El va agafar del braç amb dits enllardissats de xocolata. Però l’únic film que volia veure era un de Clark Gable, de feia cinquanta anys.

—Oi que és bo com per morir-se? Oi que sí? —La Geneviève reia—. Oi que és bo com per morir-se?

El film es va acabar.

—Torna’l a passar —va ordenar la Geneviève.

—Una altra vegada?

—Una altra vegada.

Quan va tornar al seient, la Geneviève el va abraçar, acariciant-lo amb mans com grapes.

—No ets com m’imaginava, però estàs bé —va admetre la Geneviève.

—Gràcies. —En Walter es va empassar la saliva.

—Oh, aquest Gable… —va dir ella, pessigant-li una cama.

—Ai! —va dir en Walter.

Després de la pel·lícula se’n van anar de compres pels carrers silenciosos. La Geneviève va petar el vidre d’un aparador i es va posar el vestit més llampant que va trobar-hi. Es va tirar tot un flascó de perfum pel cap. Semblava un gos pelut remullat.

—Quants anys tens? —va demanar en Walter.

—A veure si ho endevines.

Xopa, el duia de bracet carrer avall.

—Mmm… Trenta? —va dir ell.

—Bé… —La Geneviève es va tibar—. Només en tinc vint-i-set!… Guaita, una altra pastisseria! Francament, d’ençà que tothom se n’ha anat, visc com un rajà. Mai no em van agradar els meus parents: estaven sonats. Se’n van anar a la Terra fa dos mesos. Es pensaven que hi aniria en l’últim coet, però em vaig quedar. Saps per què?

—Per què?

—Perquè tothom es ficava amb mi. Així que m’he quedat. Em puc tirar al damunt tant de perfum com vulgui i veure cervesa sense parar i menjar dolços sense que la gent em digui: «Oh, això té massa calories!». I m’he quedat!

—I t’has quedat. —En Walter va tancar els ulls.

—S’està fent tard —va dir la Geneviève, mirant-se’l.

—Sí.

—Estic cansada.

—És curiós: jo estic ben despert.

—Oh.

—Em sento prou bé per estar despert tota la nit. Escolta, a Mike’s hi ha un bon disc. Vine, te’l posaré.

—Estic cansada. —El mirava amb ulls astuts i brillants.

—Jo estic ben despert. Que és estrany.

—Vine, tornem al saló de bellesa —va dir la Geneviève—. Vull ensenyar-te una cosa.

El va arrossegar al saló, fins a una gran caixa blanca.

—Quan he vingut de Nova Texas —va fer la Geneviève, descordant la veta rosa—, he dut això. He pensat que, mira, jo sóc l’única noia que hi ha a Mart i, mira, tu ets l’únic noi i, bé… —Va aixecar la tapa i va apartar tot de paper de seda, rosat—. Guaita.

En Walter Gripp s’ho mirava.

—Què és això? —va demanar, començant a tremolar.

—Que no ho veus, capsigrany? És ben ple de llacets i ben blanc i ben bonic…

—No, no sé pas què és.

—És un vestit de núvia, totxo!

—Ah, sí? —va dir en Walter amb la veu trencada.

Va tancar els ulls. La veu de la Geneviève era suau, fresca i dolça, igual que per telèfon. Però quan obria els ulls i la mirava… En Walter va fer un pas enrere.

—Ben bonic —va dir.

—Oi que sí?

—Geneviève… —En Walter mirava la porta de cua d’ull.

—Digues.

—Geneviève, t’he de dir una cosa…

—Digues… —Va apropar-se-li. El perfum era un núvol gruixut que li envoltava la cara, rodona i blanca.

—El que t’he de dir és…

—Sí?

—Adéu!

Abans que la Geneviève cridés, en Walter ja era al carrer i dins l’auto. Ella va córrer. Es va deturar a la vorada. En Walter maniobrava.

—Walter Griff, torna! —va gemegar, alçant els braços.

—Gripp —la va corregir.

—Gripp! —va cridar la Geneviève.

L’auto va sortir com un llamp, carrer enllà, sense fer cas de les imprecacions de la dona. La polseguera feia onejar el vestit blanc que la Geneviève estrenyia amb les mans grasses. Les estrelles lluïen amb força i l’auto va desaparèixer cap al desert i la foscor.

Va conduir dia i nit durant tres nits i tres dies. Una vegada que es va pensar que un cotxe el seguia, va fer marrada per una altra carretera, a través del solitari món marcià. Va deixar enrere petites ciutats mortes i va conduir i conduir durant una setmana i un dia, fins que va col·locar deu mil milles entre ell i Marlin. Va arribar a un poblet anomenat Holtville Springs. Hi havia botiguetes amb llums que podria encendre de nit i restaurants per asseure-s’hi i demanar tecs. Hi ha viscut des d’aleshores, amb dues enormes congeladores plenes de menjar per a cent anys, i prou cigars per a deu mil dies, un bon llit i un matalàs tou.

I quan, de tant en tant al llarg dels anys, sona el telèfon, no contesta pas.





Abril del 2026


Els llargs anys

Quan el vent bufava a través del cel, tota la família es quedava a la barraca de pedra i s’escalfava a la foguera. Encara que el vent alcés les aigües del canal i quasi fes saltar els estels, el senyor Hathaway hi seia, a fer petar la xerrada amb la dona, les dues noies i el noi, i els explicava coses d’abans, de quan eren a la Terra, i cadascú hi deia la seva.

Feia vint anys de la Gran Guerra. Mart era una tomba i, en aquelles llargues nits, la família Hathaway parlava —força i tranquil·lament— sobre si la Terra era o no la mateixa.

Aquella nit, una de les violentes tempestes marcianes de pols havia espeternegat sobre els cementiris, sobre les antigues ciutats, i havia fet volar els murs de plàstic de la més nova de les ciutats construïdes pels americans, que ja no era més que un runam que es fonia sota la sorra, desolat.

La tempesta va minvar. En Hathaway va sortir fora, va mirar la Terra, que es cremava en verd en aquell cel ventós. Va aixecar la mà com si ajustés una bombeta fluixa al sostre d’una habitació fosca. «No hi ha res viu en tot aquest planeta», va pensar. Tan sols jo. I ells. Va mirar enrere, cap a la barraca de pedra.

Què estava passant a la Terra, ara? A través del telescopi de trenta polzades, no hi havia vist cap mena de canvi.

«Si em cuido», va pensar, «puc arribar a viure vint anys més. Pot venir algú, pels mars morts o per l’espai, en un coet amb un petit deixant de flames vermelles».

—Vaig a fer un tomb! —va cridar cap a la barraca.

—Entesos —va dir la dona.

Va caminar per les runes. «Made in New York», va llegir —tot passant— en un tros de metall.

«Totes aquestes coses terrícoles», pensava, «duraran molt menys que les ciutats marcianes».

Va mirar cap al poblet de les muntanyes, vell de cinquanta segles.

Va arribar a un cementiri solitari i marcià: rengles de petites làpides hexagonals sobre un pujol batut pel vent.

En Hathaway va restar davant quatre tombes amb creus de fusta i uns noms gravats, mirant-les. Ni una llàgrima no va brollar-li dels ulls: feia temps que se li havien assecat.

—Em perdoneu tot el que he fet? —va demanar a les creus—. Estava tan sol… Ho enteneu, oi?

Va tornar cap a la barraca de pedra i, un cop més, abans d’entrar, va mirar cap al cel amb ulls d’ombra.

«Sempre esperant, esperant i mirant», va pensar. «Potser alguna nit…».

Al cel, hi havia una petita flama vermella.

Es va allunyar de la llum de la barraca.

—Si mirés una altra vegada… —va mussitar.

La flama vermella encara era allà.

—Anit no hi era —va mussitar.

Es va entrebancar, va caure, es va aixecar i va córrer cap al darrere de la barraca. Va girar el telescopi i el va apuntar cap al cel.

Un moment més tard, després de mirar-hi força estona, amb deteniment, va aparèixer a la porta de la barraca. La dona, les dues filles i el fill van girar-se a mirar-lo. A la fi va poder parlar.

—Tinc bones notícies —va dir—. He mirat al cel. Ve un coet per portar-nos a casa. Serà aquí demà a primera hora.

Va amagar el cap entre les mans i va començar a plorar tranquil·lament.

A les tres del matí, va cremar el que quedava de Nova Nova York.

Va caminar per la ciutat de plàstic amb una torxa a les mans i va incendiar els murs una mica pertot. La ciutat es va obrir en grans brams de calor i llum. Era una milla quadrada d’incendi, prou gran per ser vista des de l’espai. Atrauria el coet cap a la família Hathaway.

Bategant dolorosament, va tornar a la barraca.

—Mireu. —Duia una ampolla polsegosa a la mà—. Guardava aquest vi per avui. Sabia que, algun dia, algú ens trobaria! Prenguem-ne un glop per celebrar-ho! —Va omplir-ne cinc gots arran—. Fa molt de temps —va dir, mirant el vi—. Recordeu el dia que va començar la guerra? Fa vint anys i set mesos. Tots els coets van tornar a la Terra. Tu i jo, i els nois, érem a les muntanyes, fent-hi recerques arqueològiques, recerques sobre els antics mètodes quirúrgics marcians. Vam tornar al galop; gairebé rebentem els cavalls, ho recordeu? Vam arribar a la ciutat una setmana massa tard. Tothom se n’havia anat. Amèrica havia estat destruïda. Els coets se n’havien anat sense esperar els tocatardans, ho recordeu? Va resultar que vam ser els únics a quedar-nos. Déu meu, com passen els anys. No haguera pas pogut suportar-ho, sense vosaltres, sense tots i cadascun de vosaltres. M’hauria mort, si no hi haguéssiu estat. Amb vosaltres, però, valia la pena d’esperar. Bé, doncs —va dir tot alçant el got—, per tots nosaltres! I per haver esperat plegats.

Va beure.

La dona, les dues filles i el fill es van dur els gots als llavis.

El vi es va escolar per les goles de tots quatre.

De matí, la ciutat volava per damunt el fons marí, convertida en grans volves negres. El foc s’havia apagat, però ja havia fet el servei: el punt vermell al cel es feia més gros.

De la barraca sortia una flaire marronosa, com de pa de gingebre. Quan en Hathaway hi va entrar, la dona col·locava els pans, encara calents, a taula. Amb graneres ben fortes, les dues filles escombraven suaument el nu terra de pedra. El fill netejava els coberts de plata.

—Els prepararem un bon esmorzar. —En Hathaway reia—. Poseu-vos els millors vestits!

Fora, va córrer cap al gran hangar de metall. Dintre, hi tenia la congeladora i el generador elèctric que durant tants anys havia reparat, una vegada i una altra, amb ditets nerviosos i eficients. També havia adobat rellotges, telèfons i gravadores, a les estones de lleure. L’hangar era ple de coses que havia construït. Alguns dels mecanismes semblaven sense sentit, amb una funció que era un misteri, fins i tot per a ell, ara que se’ls mirava.

Del fons de la congeladora va treure capses de mongetes i maduixes, de feia vint anys.

«Llàtzer, aixeca’t i camina», va pensar mentre treia també un pollastre.

Quan el coet va aterrar, l’aire era ple d’olors de cuina.

Com un noi, en Hathaway va baixar muntanya avall. Va sentir un sobtat dolor al pit. Va seure en una roca per prendre alè. Va córrer novament tot el que quedava de camí.

Dret, a l’atmosfera càlida que generava el coet, va esperar. Es va obrir una porta. Va treure el cap un home.

Amb la mà, en Hathaway es va fer ombra als ulls.

—Capità Wilder! —va dir.

—Qui és? —va demanar el capità Wilder, botant del coet i mirant-se l’home que tenia al davant. Va allargar la mà—. Déu meu, és en Hathaway!

—Exacte.

Es van mirar l’un a l’altre, a la cara.

—Hathaway, de la tripulació de la Quarta Expedició.

—Que en fa, de temps! Oi, capità?

—Massa. És bo de veure’l.

—Estic vell —va dir en Hathaway.

—Jo tampoc ja no sóc jove. He estat vint anys fora, voltant per Júpiter, Saturn i Neptú.

—Vaig sentir a dir que l’havien canviat de departament perquè no interferís en la política colonial que volien dur aquí, a Mart —va dir en Hathaway, mentre el capità mirava al voltant—. Ha estat fora tant de temps que no sap què ha passat…

—M’ho imagino —va fer en Wilder—. Hem fet dues voltes senceres a Mart. Només hi hem trobat un altre home: un tal Walter Gripp, a deu mil milles d’aquí. Li hem dit de venir amb nosaltres, però ha dit que no. L’hem deixat assegut en un balancí, al bell mig d’una carretera, fumant una pipa i dient-nos adéu amb la mà. Mart és mort i ben mort, i no hi ha ni un marcià. I què ha passat a la Terra?

—Vostè en sap tant com jo. Molt de tant en tant, enxampo alguna ràdio terrícola, molt dèbilment. Però sempre és en una altra llengua i jo, tret de l’anglès, no sé més que llatí. Només n’agafo algunes, de paraules. Em sembla que la major part de la Terra és en runes i que la guerra hi continua. Hi torna, capità?

—Sí. Tenim ganes de saber què hi passa. No hi teníem pas contacte per ràdio, tan lluny com érem. Volem anar-hi, passi el que passí.

—Ens hi durà, amb vostè?

El capità se’l va mirar.

—És clar: la seva dona… La recordo. Fa vint-i-cinc anys, oi? Quan van fundar el Primer Poblat i vostè va deixar el servei i la va dur aquí. I fills…

—Un noi i dues noies.

—Sí, ja me’n recordo. Són aquí?

—Dalt, a la barraca. Hi ha un esmorzar ben bo, esperant-los dalt de la muntanya. No els agradaria venir-hi?

—Amb molt de gust, senyor Hathaway —va fer el capità Wilder i, girant-se cap al coet, va cridar—: Abandonin la nau!

En Hathaway, el capità Wilder i els vint membres de la tripulació van pujar la muntanya inspirant profundament l’aire prim i fresc del matí. A sol llevant, el dia era bo.

—Se’n recorda, de l’Spender, capità?

—Mai no l’he oblidat.

—Un cop l’any passo per davant la seva tomba. Sembla com si, finalment, hagués aconseguit el que volia. No volia que vinguéssim a Mart i m’imagino que, ara que tots n’hem marxat, deu ser feliç.

—I què en sap, de…? Com se deia…? Parkhill, en Sam Parkhill.

—Va obrir una parada de frankfurts.

—Molt propi d’ell.

—I se’n va tornar a la Terra la setmana següent, a la guerra. —En Hathaway es va posar la mà al pit i, sobtadament, va asseure’s en una roca—. Perdoni. L’excitació. Veure’l després de tants anys… He de reposar. —Va sentir com li bategava el cor. Va comptar els batecs. Malament: en tenia massa.

—Portem un metge —va dir en Wilder—. Excusi’m, Hathaway, ja sé que vostè n’és, però val més que l’examini el nostre…

Van cridar el metge.

—Em posaré bé —va insistir en Hathaway—. L’espera, l’excitació… —Amb prou feines podia respirar. Tenia els llavis blaus. El doctor li va col·locar l’estetoscopi—. Sap?, és com si hagués viscut tots aquests anys esperant només aquest dia i, ara que són aquí per dur-me a la Terra, estic tan satisfet que voldria ajeure’m i oblidar-me de tot.

—Tingui. —El doctor li va donar una píndola groga—. Val més que reposi.

—No cal. Només m’estaré assegut un moment. És bo veure’ls. És bo sentir veus noves una altra vegada.

—Li va bé la píndola?

—Perfectament. Apa, som-hi!

Van continuar pujant.

—Alice, guaita qui hi ha aquí!

En Hathaway va arronsar el front i va entrar a la barraca.

—Alice, que m’has sentit?

Va aparèixer la dona. Després, les dues filles, altes i boniques, i el fill, encara més alt.

—Alice, te’n recordes, del capità Wilder?

Va dubtar un moment i va mirar en Hathaway, com demanant instruccions. Va somriure.

—És clar, el capità Wilder!

—Recordo, senyora Hathaway, que vam sopar plegats la nit abans d’anar-me’n cap a Júpiter.

Ella li va encaixar la mà amb vigor.

—Les meves filles, Marguerite i Susan. El meu fill, John. Recordeu el capità, oi?

Rient i saludant-se, van encaixar mans. El capità Wilder va ensumar l’aire.

—És pa de gingebre? —va preguntar.

—En vol un tros?

Tothom buscava lloc. Va caldre treure taules plegables. Les van parar amb tovallons de lli, coberts de plata i plats plens de menjar. El capità Wilder es mirava la senyora Hathaway, el noi i les dues noies, altes i que es movien en silenci. Mirava les cares, cada moviment de les mans, tan joves, anant com llamps d’un lloc a l’altre. Quines expressions, les d’aquests rostres sense arrugues! Va seure en una cadira que li va dur el noi.

—Quants anys tens, John?

—Vint-i-tres.

En Wilder va moure els coberts amb poca traça. De sobte, la cara se li havia empal·lidit. L’home que seia al seu costat li va dir, fluixet:

—Capità Wilder, no pot pas ser.

El noi va anar a buscar més cadires.

—El què, Williamson?

—Jo en tinc quaranta-tres, capità, i vaig anar a escola amb en John Hathaway, fa vint anys… Diu que només en té vint-i-tres. Sembla que els tingui. Però és mentida. Pel cap baix, n’ha de tenir quaranta-dos. Capità, què significa tot això?

—No ho sé.

—Sembla marejat, capità.

—No em trobo bé. Escolti: amb les filles passa el mateix. Les vaig veure fa vint anys. No han canviat gens: no tenen ni una arruga. Faci’m un favor: vull que investigui una cosa. Ja li diré on ha d’anar i què ha de fer. Quan l’esmorzar estigui a punt d’acabar-se, marxi dissimuladament. Només li portarà deu minuts. No és gaire lluny d’aquí. Ho he vist des del coet, mentre aterràvem.

—Ei! De què parlen tan seriosament? —La senyora Hathaway omplia els bols de sopa—. Ara somriguin. Estem junts i s’ha acabat el viatge. Facin com si fossin a casa!

—Sí. —El capità Wilder va riure—. Senyora Hathaway, està molt bé i molt jove. De debò.

—Quin home!

En Wilder va observar com s’allunyava, amb la cara càlida i rosada, tersa com una poma, sense ni una arruga, acolorida. Reia a cada acudit, servia l’amanida amb eficiència, no parava ni un moment per respirar. Tant el noi, ossut, com les noies, amb bones corbes, eren brillantment enginyosos, com son pare. Parlaven d’aquells anys tan llargs que havien viscut sols, mentre son pare feia que sí, orgullós.

En Williamson s’allunyava, muntanya avall.

—On va? —va demanar en Hathaway.

—A fer una comprovació al coet —va respondre en Wilder—. Com li deia, Hathaway, Júpiter no és bon lloc per als homes. Ni Saturn, ni Plutó…

En Wilder parlava mecànicament, sense sentir què deia, pensant tan sols en en Williamson, ara escolant-se muntanya avall i, d’aquí a una estona, pujant-hi novament a dir-li què havia trobat.

—Gràcies —va dir a la Marguerite Hathaway, que li omplia el got d’aigua. Impulsivament, li va tocar un braç. Ella no en va fer cap cas. La carn era tèbia i suau.

A l’altra banda de la taula, en Hathaway es duia sovint la mà al pit, adolorit, i continuava escoltant el murmuri de la xerrameca, trencat de tant en tant per algun comentari en veu alta. Ara i adés, en Hathaway mirava en Wilder amb preocupació. Semblava com si no li agradés el pa de gingebre.

En Williamson va retornar. Va asseure’s i va continuar menjant.

—Què? —li va xiuxiuejar el capità.

—Ho he trobat, capità.

—I?

En Williamson tenia les galtes blanques. Mirava com reia la gent. Les noies somreien discretament i el noi explicava un acudit.

—He anat al cementiri —va dir en Williamson…

—Hi són, les quatre creus?

—Sí, totes quatre. Encara duen els noms. Els he escrit per no equivocar-me. —D’un paperet blanc, va llegir: «Alice, Marguerite, Susan i John Hathaway. Morts d’un virus desconegut. Juliol del 2007».

—Gràcies, Williamson. —En Wilder va tancar els ulls.

—Fa dinou anys, capità. —La mà d’en Williamson tremolava.

—Sí.

—I aquests, qui són?

—No ho sé pas.

—Què farà, capità?

—Tampoc no ho sé.

—Ho direm als altres homes?

—Més tard. Continuï menjant com si no passés res.

—He perdut la gana, capità.

El tec es va acabar amb vi dut del coet. En Hathaway es va posar dret.

—Brindo per tots vostès —va dir—. És bo estar entre amics una altra vegada. Brindo també per la meva dona i els meus fills, sense els quals no hauria sobreviscut. És gràcies al seu afecte i a les seves atencions que he viscut fins avui, esperant que arribessin vostès.

Va alçar el got cap a la dona i els fills, que el miraven pensarosos i van abaixar els ulls quan tothom va beure.

En Hathaway no en va deixar ni una gota. No va cridar quan va caure sobre la taula i va relliscar cap al terra. Uns quants homes el van ajudar a reposar. El metge s’hi va ajupir i el va auscultar. En Wilder va tocar l’espatlla del doctor, que va mirar enlaire i va sacsejar el cap. En Wilder es va agenollar i va agafar la mà de l’home.

—Wilder. —La veu d’en Hathaway era feble—. He espatllat l’esmorzar.

—No digui això.

—Digui adéu, de part meva, a l’Alice i els nois.

—Esperi. Els cridaré.

—No, no, no! —en Hathaway boquejava—. No ho entendrien. No vull que ho entenguin. No!

En Wilder no es va moure.

En Hathaway era mort.

En Wilder s’hi va quedar força estona. Després, es va aixecar i se’n va anar del grup que envoltava en Hathaway. Va anar cap a la dona, la va mirar a la cara i li va dir:

—Sap què ha passat?

—Al meu marit?

—Acaba de traspassar. El cor… —va dir en Wilder, mirant-la.

—Em sap greu.

—Com se sent? —va demanar el capità Wilder.

—No volia que ens poséssim tristos. Ens va dir que algun dia passaria i que no volia que hi ploréssim. No ens va ensenyar mai a fer-ho. No volia que sabéssim plorar. Va dir que la pitjor cosa que podia passar-li a un home era estar sol, estar trist o plorar. Així, doncs, ell mai no ens va ensenyar ni a plorar ni a estar tristos.

En Wilder li va mirar les mans, tèbies i suaus, i les ungles, ben pintades, i els punys, prims. Va mirar el coll, blanc, esvelt i ters, i els ulls, intel·ligents.

—El senyor Hathaway va fer un bon treball d’artesania, amb vostè i els nois —va dir a la fi.

—Li hauria agradat de sentir-l’hi dir. Estava molt orgullós de nosaltres. Després d’un temps, fins i tot va oblidar que ens havia fet. Els últims temps, ens estimava tant com a la seva dona i als seus fills de debò. I, d’alguna manera, ho som.

—El van ajudar molt.

—Sí. Durant anys i anys, sèiem i parlàvem. Li agradava tant parlar! Li agradava la barraca i la foguera a l’aire lliure. Podíem haver viscut en una casa normal, en un poble o en una ciutat, però li agradava viure aquí, on podia ser primitiu o modern, segons li passés pel cap. M’ho va explicar tot sobre el laboratori i les coses que hi feia. Va instal·lar una complexa xarxa elèctrica a la ciutat americana deserta i la va connectar a tot d’altaveus. Quan pitjava un botó, la ciutat sencera s’encenia i feia sorolls com si hi visquessin deu mil persones. Hi havia sorolls d’avions i d’autos i de gent xerrant. S’asseia, encenia un cigar i ens parlava mentre ens arribaven els sons de la ciutat. De tant en tant, sonava un telèfon i una veu gravada demanava pel senyor Hathaway i li feia preguntes sobre temes científics i quirúrgics, que ell responia. Amb el telèfon sonant, nosaltres, els sorolls de la ciutat i el cigar, el senyor Hathaway era prou feliç. Només hi havia una cosa que no ens podia fer fer. I era que ens féssim grans. Ell es feia gran cada dia, però no pas nosaltres. Em sembla que no li importava gaire. Ens volia així.

—L’enterrarem al cementiri, amb les altres quatre creus. Em penso que ho haguera volgut.

—Estic segura que sí —va dir l’Alice, posant la mà als punys del capità, lleument.

En Wilder va donar unes quantes ordres. La família va seguir la petita processó, muntanya avall. Dos homes duien en Hathaway en un baiard cobert. Van deixar enrere la barraca de pedra i l’hangar on en Hathaway, molts anys abans, havia començat a treballar en tot allò. En Wilder es va deturar davant la porta del taller.

«Quina sensació», es demanava, «devia ser la de viure en un planeta amb una dona i tres fills, i que se’t morissin i et deixessin sol amb el vent i el silenci? Què faria qualsevol persona en un cas similar? Enterrar-los sota unes creus, tornar al taller i, amb tot el poder de la ment i de la memòria i una gran dosi d’habilitat, reconstruir, peça a peça, la dona, el fill i les filles. Amb una ciutat americana sencera allà baix, on podia trobar tot el que li calia, un home brillant podia fer qualsevol cosa».

La sorra emmudia el so de les petjades. Van entrar al cementiri. Dos dels homes cavaven la terra.

A hora baixa van tornar al coet.

En Williamson va assenyalar la barraca.

—Què en farem, d’ells?

—No ho sé pas —va confessar el capità.

—Els desconnectaré.

—Desconnectar-los? —El capità va fer cara de sorpresa—. No se m’havia acudit.

—No deu pensar pas portar-los amb nosaltres…

—No, no tindria sentit.

—Vol deixar-los així, tal com són?

El capità va allargar una pistola a en Williamson.

—Si pot resoldre-ho… Jo no puc pas.

Cinc minuts més tard, en Williamson va tornar de la barraca, suant.

—Tingui, tingui la pistola. Hi he entrat. Amb l’arma a la mà. Una de les noies m’ha somrigut. Els altres també. La dona m’ha ofert una tassa de te. Déu meu, seria un assassinat!

En Wilder hi estava d’acord.

—Mai no hi haurà res tan perfecte com ells. Han estat construïts per durar deu, cinquanta, dos-cents anys… Sí, tenen tant de dret a…, a la vida, com vostè o jo o qualsevol de nosaltres. —Va buidar la pipa i afegí—: Bé, pugem-hi. Hem de marxar. Aquesta ciutat és morta. No hi farem pas res.

A entrada de fosc es va aixecar un vent fred. Els homes eren dins del coet. El capità dubtava.

—No em digui que anirà a dir-los adéu… —va fer en Williamson.

El capità el va mirar fredament.

—No n’ha de fer res.

En Wilder va pujar cap a la barraca enmig del vent foscant Els homes del coet van veure-hi la seva silueta, retallada a la porta. Després, una silueta de dona a la qual el capità encaixava la mà.

Poc més tard, el capità Wilder va baixar cap al coet, corrent.

De nits, quan el vent bufa sobre els eixuts fons marins, sobre el cementiri hexagonal i sobre les cinc creus —quatre de velles i una de nova—, a la barraca de pedra encara hi ha llum. Mentre el vent brama entre la polseguera, i les estrelles, fredes, es cremen, a la barraca hi ha quatre figures —una dona amb dues filles i un fill— que vigilen el foc, enraonen i riuen sense cap motiu.

Nit rere nit, any rere any, sense cap motiu, la dona surt i mira al cel, amb les mans enlaire, una llarga estona. Mira el llarg incendi verd de la Terra, sense saber per què ho fa. Després, torna enrere i llença una branqueta al foc. El vent bufa i el mar mort continua mort.





Agost del 2026


Vindran pluges suaus

A la sala, la veu del rellotge recitava:

—Tic-tac; les set; és hora de llevar-se; és hora de llevar-se; les set…

Era com si tingués por que ningú no ho fes, simplement perquè la casa era absolutament buida. El rellotge no es deturava: repetia i repetia les hores en la buidor.

—Les set i nou; és l’hora d’esmorzar; les set i nou…

A la cuina, el forn dels esmorzars va sospirar i va projectar enfora vuit llesques de pa perfectament torrades, vuit ous ferrats, setze talls de cansalada fumada, dos cafès i dos gots de llet freda.

—Avui és el 4 d’agost del 2026 —va dir una segona veu, des del sostre de la cuina—, a la ciutat d’Allendale, Califòrnia. —Va repetir la data tres cops, perquè ningú no se n’oblidés—. Avui és l’aniversari del senyor Featherstone. Avui és l’aniversari de noces de la Tilita. Es poden pagar les factures de l’assegurança, de l’aigua, del gas i de l’electricitat.

En algun lloc dels murs va sonar el crec de les reproductores: les cassets es van esllavissar sota els ulls elèctrics.

—Les vuit i un minut; tic-tac; les vuit i un minut; cap a l’escola; cap a la feina; afanyeu-vos: són les vuit i un minut…

Cap porta no va obrir-se ni es va tancar, cap catifa no va ser trepitjada. Fora, plovia. El baròmetre, sobre la porta principal, recitava:

—Pluja, pluja, vés-te’n; avui: impermeables i botes de goma…

La pluja batia la casa buida, que feia eco.

Fora, al garatge, va sonar un timbre. La porta es va obrir i va mostrar un cotxe, que s’esperava, a punt. Al cap de força estona, la porta es tornà a tancar.

A dos quarts de nou, els ous s’havien refredat i les torrades eren com pedres. Una pala d’alumini ho va llençar tot clavegueró avall, on un doll d’aigua calenta ho va empènyer cap a una gola metàl·lica que ho va digerir i ho va abocar ben lluny, al mar. Els plats bruts queien en un rentaplats calent. En sortien secs i lluents.

—Un quart de deu —recitava el rellotge—: hora de fer neteja.

Van sortir robots de ratolins, com llamps, de caus, al mur. Les habitacions es van omplir d’aquests animalons de goma i metall, que s’entrebancaven amb les cadires. Patinaven amb els mostatxos, raspallaven les catifes i xuclaven suaument fins la pols més amagada. En acabat, com invasors misteriosos, van tornar als caus. Els seus ulls, elèctrics i rosats, es van apagar. La casa era neta.

—Les deu.

De darrere la pluja va sortir el sol. La casa es dreçava, sola en una ciutat de runes i cendres. Era l’únic edifici que havia quedat dret. A la nit, la ciutat en runes emetia una aurèola radioactiva que podia ser vista des de moltes milles de distància.

—Un quart d’onze.

Al jardí, els brolladors de les fonts daurades van començar a girar. Escampaven brillantor per l’aire tebi del matí. L’aigua esquitxava els vidres de les finestres i regalimava pels murs de l’oest, carbonitzats, on la casa havia perdut absolutament la capa de revestiment blanc. Tota aquella façana era negra, tret de cinc llocs on la pintura havia restat. Un era la silueta blanca d’un home que regava la gespa. Un altre era una dona, com una fotografia, que s’ajupia a collir flors. Encara més enllà, tres imatges gravades a foc en la fusta, en un instant esfereïdor: un noiet amb les mans aixecades, una pilota a mig camí, més amunt, i una nena amb les mans enlaire, davant del noi, preparada a tomar una pilota que mai no queia.

Els cinc llocs on restava pintura eren només aquests: l’home, la dona, els nens i la pilota. Tota la resta era una prima capa de carbó.

El xim-xim del brollador il·luminava tènuement el jardí.

Fins avui, aquella casa havia conservat la tranquil·litat. Amb cura, havia demanat sempre: «Qui hi ha? Quin és el sant i senya?». No obtenint resposta de les guineus solitàries ni dels gats mioladors, havia tancat les finestres i havia abaixat les persianes amb una preocupació per l’autoprotecció digna d’una tieta mecànicament paranoica.

S’estremia a cada so. Si un pardal fregava els vidres, la persiana cruixia. L’ocell, sorprès, fugia. No, ni tan sols un ocell no podia tocar la casa!

La casa era un altar amb deu mil servents, grans, lents, atents, que actuaven a cor. Els déus, però, se n’havien anat i el ritual religiós continuava sense sentit, inútilment.

—Les dotze del migdia.

Un gos va bordar, tremolós, al porxo del davant.

La porta va reconèixer immediatament la veu del gos i es va obrir. El gos, abans gran i carnós, ara era un sac d’ossos ple de nafres. Va entrar a la casa i hi va escampar, arreu, petjades de fang. Darrere seu, s’afanyaven ratolins irats, empipats d’haver de recollir aquell fang innecessari.

Perquè ni un tros de fulla no haguera passat per sota la porta sense que dels caus dels murs en sortissin —disparades ràpidament— tot de rates de coure. Qualsevol volva de pols, cabell o paperet era fet miques per les diminutes barres d’acer i llençat als caus, on, per tubs que duien als soterranis, totes aquelles minúcies ofensives anaven a parar en un incinerador que reposava en un racó, com un maligne Baal.

El gos va córrer escales amunt, bordant histèricament davant cada porta, adonant-se, igual que la casa se n’havia adonat, que allà només hi havia silenci.

Va ensumar l’aire i va esgarrapar la porta de la cuina. Dins, el forn feia pastissos que omplien la casa de sentors de fleca i de xarop d’aurons.

El gos, ajagut davant la porta, ensumava i treia bromera per la boca. Els ulls se li van inflamar de foc. De sobte, va començar a girar en cercles, frenèticament, mossegant-se la cua. Va caure mort. Va estar a terra tota una hora.

—Les dues —va recitar la veu.

Els regiments de ratolins van ensumar finalment la ferum de putrefacció. Van sortir dels caus, mormolant fluixíssim, com fulles grises empeses per un vent elèctric.

—Un quart de tres.

El gos ja no hi era.

Al soterrani, l’incinerador es va encendre de sobte i un remolí d’espurnes va pujar xemeneia amunt.

—Dos quarts i cinc de tres.

Dels murs del pati es van desplegar taules per jugar a bridge. Les cartes volaven sobre el drap verd, com una pluja de figures. En un banc de roure, martinis i sandvitxos d’ou dur i enciam. Sonava la música.

Les taules, però, restaven en silenci. I les cartes, intactes.

A les quatre, les taules es van plegar com grans papallones, cap a dins els murs.

—Dos quarts de cinc.

Els murs de l’habitació dels nens resplendien.

Els animals van prendre consistència: les girafes grogues, els lleons blaus, els antílops roses, les panteres liles que feien cabrioles en cristall. Els murs eren de vidre, farcits de color i de fantasia. Tot de films amagats passaven per rodes ben greixades i donaven vida a les parets. El terra de l’habitació semblava un camp de cereals, jaspiat. Hi corrien escarabats d’alumini i grills de ferro i, per l’aire càlid i tranquil, volaven papallones de roba vermella, ben suau, per damunt l’aroma aguda de les petjades animals. El so opac d’un eixam d’abelles grogues dins ruscs foscos acompanyava el rugit mandrós d’un lleó satisfet. I el nyic-nyic dels peus de l’ocapi, com el murmuri d’una fresca pluja selvàtica, queia sobre la gespa emmidonada per l’estiu. Ara, els murs es van fondre en immensos planells, absolutament calcinats sota un cel tebi i infinit. Els animals van marxar a la recerca de maleses i de deus d’aigua.

Era l’hora dels nens.

—Les cinc.

La banyera es va omplir fins dalt d’aigua clara i calenta.

—Les sis. Les set. Les vuit.

Els plats del sopar van aparèixer i desaparèixer com per encanteri. A l’estudi va sonar un clec: a la tauleta de metall, davant la llar on el foc escalfava l’ambient, va brollar un cigar, amb mitja polzada de cendra grisa i fràgil, fumejant, i s’esperà.

—Les nou.

Com que les nits eren molt fredes, els llits s’escalfaven per mitjà de circuits elèctrics amagats.

—Les nou i cinc.

—Senyora McClellan —va dir una veu des del sostre de l’estudi—, quin poema vol sentir aquesta nit?

La casa va restar en silenci.

—Com que no expressa cap preferència —va dir la veu finalment—, en triaré un a l’atzar. —Música suau hi feia de teló de fons—. Sara Teasdale. Segons em sembla, la seva preferida…


Vindran pluges suaus i les flaires de la terra

i les gavines faran tombs amb sons lluents.

I, de nits, a les basses cantaran les granotes,

prop de pruners silvestres, trèmuls de blancor.

Els pit-rojos es vestiran amb plomes de foc

i xiularan extravagàncies sobre els filferros de les tanques.

I ningú no sabrà que hi ha guerra, ni ningú

se’n preocuparà, quan s’hagi acabat.

A tothom li serà ben igual: ni ocells ni arbres

no s’atabalaran si la humanitat desapareix.

I ni la primavera, quan es desperti a trenc d’alba,

no s’adonarà que ja no hi som.



El foc crepitava a la llar i el cigar, fet cendra, va caure al cendrer. Les cadires buides es miraven les unes a les altres, entre les parets immòbils. La música continuava sonant.

A les deu, la casa va començar a morir.

Bufava el vent. Una branca d’arbre va petar els vidres de la finestra de la cuina i va tombar l’ampolla de netejador dissolvent que, feta miques, va vessar el contingut sobre el forn. En un no res, tota la cuina era una flama.

—Foc! —va cridar una veu.

Tots els llums de la casa es van encendre. Les bombes vomitaven aigua des dels sostres. El dissolvent, però, s’havia escampat pel linòleum, llepant i menjant-s’ho tot, també per sota la porta de la cuina, mentre les veus esdevenien un cor:

—Foc, foc, foc!

La casa va tractar de salvar-se. Les portes van tancar-se hermèticament, però les finestres eren trencades: la calor les havia fet petar i el vent bufava dins i hi nodria el foc.

La casa va cedir terreny quan les flames, convertides en deu mil milions d’espurnes irades, es van escampar amb facilitat d’habitació en habitació, escales amunt. Les llefiscoses rates d’aigua xisclaven des de les parets, escopien dolls de líquid i corrien a reomplir-se. Els brolladors de les parets deixaven anar una pluja mecànica.

Era massa tard, però. En algun lloc, amb un sospir, una de les bombes es va encongir i es va deturar. Va deixar de caure aigua: s’havia acabat la reserva que havia omplert banyeres i rentat plats durant molts dies tranquils.

Escales amunt, el foc crepitava. Dalt, es va nodrir de Picassos i Matisses com de menges delicioses: rostia la carn oliosa dels llenços i els torrava fins a convertir-los en encenalls negres.

El foc jeia pels llits, mirava per les finestres, canviava el color de les cortines!

De sobte, reforços.

De les golfes va sortir un munt de cares de robots, cegues, que bavejaven un líquid verdós per les aixetes de les boques.

El foc es va fer enrere, com un elefant horroritzat davant una serp morta. Van ser vint serps les que es van arrossegar per terra, matant el foc amb una bromera verda, clara, freda i verinosa.

Però el foc va ser més intel·ligent. Havia enviat flames per fora de la casa, i a les golfes, cap a les bombes. Un esclat! El cervell de les golfes, el director de totes les bombes d’aigua, es va desfer sobre les bigues, com una granada de bronze.

El foc va entrar a tots els armaris i hi va palpar tots els vestits.

La casa es va estremir: va mostrar l’esquelet de roure, nu i tremolós de tanta escalfor, els cables, els nervis, talment com si un cirurgià li hagués arrencat la pell per deixar les venes i els capil·lars, vermells, a l’abast de l’aire bullent. «Auxili! Auxili! Foc! Correu, correu!». La calor va esquerdar els miralls com si fossin fràgils gels d’hivern. I les veus cridaven: «Foc, foc, correu, correu!», com una tràgica cançó de bressol, una dotzena de veus, altes i baixes, com nens que agonitzessin en un bosc, sols, ben sols. Les veus s’apagaven mentre les cobertes dels cables esclataven com castanyes al foc. Una, dues, tres, quatre… Cinc veus van morir.

A l’habitació dels nens, la selva es va incendiar. Els lleons blaus rugien. Les girafes de color de porpra fugien. Les panteres corrien en cercles, canviant de color, i deu milions d’animals, corrent davant el foc, es van esvanir cap a un riu llunyà i fumejant…

Van morir deu veus més. A l’últim moment, sota l’allau de foc, altres cors, indiferents, anunciaven l’hora, tocaven música, tallaven la gespa per control remot o col·locaven una ombrel·la fora. La porta principal s’obria i es tancava frenèticament. Mil coses hi passaven, com en una rellotgeria on cada rellotge marqués l’hora abans o després de l’altre, en una escena manicomialment coherent. Cançons, crits, uns quants ratolins encara bregant per recollir les cendres!… Una veu, amb un sublim menyspreu de la situació, recitava poesia en veu alta, a l’estudi, fins que es van cremar totes les bobines de pel·lícula i tots els cables es van retorçar i van esclatar absolutament tots els circuits.

El foc va fer esclatar la casa i la va deixar caure, inflant faldilles d’espurnes i fum.

A la cuina, un instant abans que la pluja de foc i fustam hi batés, el forn havia preparat esmorzars de proporcions psicopàtiques: deu dotzenes d’ous ferrats, sis barres de torrades, vint dotzenes de talls de cansalada fumada que, en ser immediatament menjats pel foc, feien que el forn tornés a començar a produir esmorzars, amb un zum-zum histèric!

El crac. Les golfes van caure sobre la cuina i la sala. La sala va caure al soterrani, i el soterrani, al segon soterrani. Apilats com un batibull d’esquelets: la congeladora, la butaca, les bobines de pel·lícules, els circuits, els llits…

Fum i silenci. Una enorme fumera.

Feblement, l’alba naixia per l’est. Entre les runes, solament restava un mur dret. A dins, una última veu repetia, una vegada i una altra, mentre el sol sortia, brillant, sobre el runam vaporós:

—Avui és el 5 d’agost del 2026; avui és el 5 d’agost del 2026; avui és…





Octubre del 2026


L’excursió d’un milió d’anys

La mamà havia suggerit d’anar-hi tots, a pescar. Però no havien estat pas paraules de la mamà. En Timothy ho sabia. Eren paraules del papà, tot i que, per comptes de dir-les ell, les havia dit ella.

El papà va fregar els peus en una escampadissa de pedretes marcianes i hi va estar d’acord. De sobte, tot va ser moviment i cridòria i ben aviat el campament es va convertir en una pila de caixes i caixons. La mamà es va posar uns pantalons d’excursió i una brusa. El papà, amb dits tremolosos, va omplir del tot la pipa i va mirar al cel. Els tres nois, xisclant, es van amuntegar dins la canoa de motor. Cap d’ells, tret d’en Timothy, no es mirava el papà ni la mamà.

El papà va pitjar un botó. La canoa va deixar anar un zum-zum cap al cel. L’aigua va sortir disparada cap enrere i la barca va alçar el cap. Tota la família va cridar.

—Hurra!

En Timothy seia darrere, amb el papà, agafant-li els dits peluts amb els ditets. Mirava els remolins d’aigua, al canal. S’allunyaven del munt de runes on havia aterrat el petit coet familiar que els havia dut de la Terra. Recordava la nit abans de marxar-ne, les presses a l’últim moment, el coet que el papà havia trobat abandonat, i quan van parlar de passar les vacances a Mart. Era ben lluny per a unes vacances, però en Timothy va pensar que als germans petits els faria gràcia i no va dir res. Van venir a Mart i, ara, la primera cosa que feien —o deien que anaven a fer— era anar a pescar.

La canoa anava canal amunt. El papà tenia una mirada ben curiosa, una mirada que en Timothy no li coneixia. Era un esguard fet de llum i potser també de tranquil·litat: feia que les llargues arrugues de la cara li riguessin, per comptes de plorar.

El coet, que es refredava, va desaparèixer darrere un tombant.

—Que serà llarga, l’excursió? —En Robert xipollava amb la mà: semblava un cranquet botant a l’aigua violeta.

El papà va sospirar.

—Un milió d’anys —va dir.

—Alça! —va fer en Robert.

—Mireu, nens. —La mare va estendre el braç, tou i llarg, per assenyalar—: Una ciutat morta.

Miraven amb anticipació fervent. La ciutat morta era allà, morta per a ells sols, adormida en el silenci càlid d’un estiu fet a Mart per un home del temps marcià.

El papà se la va mirar com si li agradés que fos morta.

Era un munt de rocs rosats escampats sobre una duna, unes quantes columnes per terra i un mausoleu solitari. Més enllà, sorra una altra vegada. Res més durant milles i milles: un desert blanc tot al llarg del canal i un desert blau al damunt.

Just en aquell moment, un ocell va volar per damunt seu, com una pedra llançada a través d’un llac blau: xocant amb l’aigua, endinsant-s’hi i desapareixent-hi.

El papà se’l va mirar amb por.

—Em pensava que era un coet.

En Timothy mirava el profund cel oceànic, tractant de veure la Terra, la guerra, les ciutats en runes, els homes matant-se els uns als altres ja des d’abans que ell nasqués. Però no va veure-hi res. La guerra era tan llunyana com el duel a mort de dues mosques sota els arcs d’una catedral gran i silent. I era igual d’absurda.

En William Thomas es va eixugar el front i va sentir, com una taràntula jove, la mà d’en Timothy que l’agafava pel braç, estremit. Se’l va mirar, somrient.

—Què tal, noi?

—Molt bé, papà.

En Timothy no sabia ben bé què passava dins el mecanisme enorme i adult que tenia al costat. Dins aquell home d’immens nas aguilenc, cremat pel sol, i amb ulls blaus, càlids, com les bales d’àgata amb què a la Terra, a l’estiu, jugueu després de l’escola. Les cames eren llargues, gruixudes com columnes vestides amb pantalons de muntar.

—Què mires tan fixament, papà?

—Mirava de trobar lògica, seny, bon govern, pau i responsabilitat terrícoles.

—Tot això és allà dalt?

—No. No vaig saber-les pas trobar. Ja no hi són. Potser mai no hi tornaran a ser. Potser ens vam enganyar i no van ser-hi mai.

—Eh?

—Mira el peix —va dir el pare, assenyalant-lo.

Un clamor de veus de soprano va sortir de les goles de tots tres nois. Estiraven els colls tendres, per veure, i feien trontollar la canoa. Cridaven, sorpresos. Un peix fet d’anells de plata surava prop d’ells. De sobte, s’ondulava i —rapidíssimament— es tancava com un iris, envoltava partícules comestibles i les devorava.

El papà se’l mirava. Amb veu profunda i serena, va dir:

—És com la guerra. La guerra neda, riu avall, veu una mica de menjar i es contreu. Un moment després…, ja no hi ha Terra.

—William… —va dir la mare.

—Perdona —va dir ell.

Seien, immòbils. Les aigües del canal s’escolaven, fredes, ràpides i cristal·lines. Se sentia tan sols el soroll del motor, la lluïssor de l’aigua, el sol que dilatava l’aire. En Michael va cridar:

—Quan veurem marcians?

—Ben aviat, potser —va dir son pare—. Potser aquesta nit.

—Però si ara els marcians són una raça morta… —va dir la mamà.

—No, no ho són. Ja us n’ensenyaré uns quants… —va respondre el pare.

En Timothy va arronsar el front i no va dir res. Tot li era ben estrany, ara: les vacances, la pesca i les mirades entre la gent.

Els altres nois s’afanyaven a descobrir marcians. Amb les manetes es protegien els ulls de la llum del sol i fitaven cap a les ribes del canal, altes i de pedra.

—A què s’assemblen? —va preguntar en Michael.

—Ja ho sabràs quan els vegis —va fer el pare, gairebé rient. En Timothy es va adonar que tenia un tic a la galta.

La mare era esvelta i suau. Duia una trena de cabells d’or, rinxolats, recollida sobre el cap, com una tiara. Tenia els ulls del color de les aigües profundes i fredes del canal, ombrívols, gairebé porpra, amb flocs d’ambre. S’hi podien veure els pensaments nedant-hi com peixos, lluents, foscos, alguns ràpids, d’altres lents… De vegades —com quan mirava cap a la Terra— no eren més que color. Seia a la proa de la barca, aferrant-s’hi amb una mà, i amb l’altra sobre els pantalons blau marí. El coll, suau i bru, apareixia on la brusa s’obria com una flor blanca.

Va continuar mirant endavant per veure què hi havia i, no podent veure-ho prou clarament, va girar la vista cap al marit i, reflectits als ulls de l’home —que li feien de mirall—, va veure què hi havia davant. I, com que afegia part d’ell mateix a aquest reflex —una fermesa determinada—, la cara de la dona es va relaxar i va tornar a mirar endavant, sabent de sobte què calia esperar.

En Timothy també mirava. Tot el que veia, però, era una ratlla recta dibuixada amb llapis violeta, que anava de banda a banda d’una vall ampla, voltada de pujols baixos i erosionats, que arribava fins a l’horitzó. El canal continuava i continuava a través de ciutats que, sacsejades, hagueren sonat com escarabats dins una calavera. Cent o dues-centes ciutats que somiaven, despertes en una calor com d’estiu i adormides en nits fredes, de gel…

Havien viatjat milions de milles per aquesta excursió de pesca. Al coet, però, guardaven una arma. Eren de vacances. Però, per què tant de menjar, més del que caldria per sobreviure anys i anys amagats prop del coet? Vacances. Però darrere el vel de les vacances no hi havia cap cara riallera i dolça, sinó alguna cosa dura, òssia, potser terrible. En Timothy no podia pas aixecar el vel i els altres germans —de deu i vuit anys— ni se n’adonaven.

—No veig marcians encara —va dir en Robert, posant-se la mà a la barbeta esmolada i fitant cap al canal.

El papà havia dut una ràdio atòmica, de polsera. Funcionava segons un principi antic: l’aguantaves contra els ossos de l’orella i hi vibraven les cançons i la xerrera. El papà l’escoltava, ara. La seva cara recordava una d’aquelles ciutats marcianes: demacrada, eixuta, gairebé morta.

La va passar a la mare perquè l’escoltés. Ho va fer amb la boca oberta.

—Què?… —va començar a preguntar en Timothy, però no va tenir temps de demanar el que volia.

Perquè, en aquell precís instant, hi va haver dues explosions titàniques que els van sacsejar fins al moll dels ossos, seguides de mitja dotzena d’explosions menors.

Alçant el cap, el papà va accelerar la velocitat de la canoa, que botava, es xinxollava i corria com un llamp. En Robert es va oblidar de la por que tenia. En Michael barrejava els gemecs de por amb la calma de l’alegria, es va abraçar a les cames de la mamà i mirava com l’aigua li esquitxava el nas.

El papà va girar, va reduir la velocitat i va entrar en un canal estret. Hi havia un antic moll de pedra amb olor de carn de cranc. La canoa va xocar-hi amb prou força per llançar-los tots pels aires. Ningú no en va resultar ferit, però. El papà va treure el cap de seguida, a veure si les onades d’aquell canal eren prou ràpides a esborrar el deixant de la canoa. Les onades anaven de banda a banda, llepaven les pedres i tornaven enrere per entrecreuar-se, tranquil·les i bigarrades sota el sol. El deixant va desaparèixer.

El pare escoltava. Tothom escoltava.

La respiració de l’home ressonava com punys que colpegessin les humides pedres del moll. A l’ombra, els ulls de gat de la mare el miraven, tractant d’endevinar què vindria ara.

El papà es va calmar i va bufar profundament, rient-se d’ell mateix.

—És clar: el coet. Estic que boto. Era el coet.

—Què ha passat, papà, què ha passat? —va demanar en Michael.

—Que hem fet esclatar el coet, res més —va dir en Timothy, tractant de parlar amb indiferència—. Ja he sentit esclatar altres coets. Al nostre li ha passat el mateix.

—Per què l’hem fet esclatar? —va demanar en Michael—. Eh, papà?

—És part del joc, gamarús! —va dir en Timothy.

—Un joc! —En Michael i en Robert es van entusiasmar amb la paraula.

—El papà l’havia preparat perquè esclatés i així ningú no pogués saber on hem aterrat, o anat! Per si venien a buscar-nos, saps?

—Alça, noi! Un secret!

—Atemorit pel meu propi coet —va admetre el papà a la mamà—. Estic ben nerviós. És ximple de pensar que n’hi haurà d’altres. Tret d’un, potser. Si l’Edwards i la seva dona han aconseguit de sortir-se’n.

Va posar-se la ràdio de polsera a l’orella. Després de dos minuts va abaixar la mà com qui abaixa un drap vell.

—Per fi s’ha acabat —va dir a la mamà—. La ràdio ja no capta l’ona atòmica. Ni cap estació del món. Aquests últims anys ja no en quedaven més que dues. Ara, tot és absolutament silenciós. I així romandrà…

—Durant gaire temps? —va demanar en Robert.

—Potser… Potser els vostres besnéts les tornaran a sentir —va dir el papà. El seu sentiment de terror, derrota i resignació embolicava els nois.

Va tornar a engegar la canoa. Van continuar l’excursió.

Es feia tard. El sol era ben baix i unes quantes ciutats mortes eren davant seu.

El papà parlava als seus fills amb calma i tendresa. Moltes vegades, abans, havia estat eixut, llunyà, sever. Ara, però, els parlava acariciant-los el cap.

—Mike, tria una ciutat.

—Què, papà? —es va sorprendre en Michael.

—Tria una ciutat, fill. Una ciutat de les que passem.

—D’acord. I com la trio?

—Tria la que més t’agradi. Vosaltres també, Robert i Timothy, trieu la que més us agradi.

—Vull una ciutat amb marcians —va dir en Michael.

—La tindràs —va dir el papà—. T’ho prometo. —Parlava als nois, però es mirava la mamà.

En vint minuts van passar sis ciutats. El papà no va dir res més sobre les explosions. Semblava més interessat a passar-s’ho bé amb els fills, que estiguessin contents, que en cap altra cosa.

A en Michael li va agradar la primera ciutat, però no li van fer cas perquè tothom dubtava de judicis tan ràpids. A ningú no li va agradar la segona: un poblat terrícola, de fusta que s’havia podrit i ara era un munt de pols. A en Timothy li va agradar la tercera perquè era gran. La quarta i la cinquena eren massa petites. La sisena va ser ben acollida per tothom, inclosa la mare, que es va afegir a les exclamacions de sorpresa i d’alegria.

Hi havia cinquanta o seixanta grans estructures encara dretes. Els carrers eren polsegosos però amb les llambordes en bon estat. A les places, s’hi podien veure una o dues velles fonts centrífugues que encara funcionaven i ho mullaven tot… Aquesta era l’única vida: rajolins d’aigua a la llum del sol que es ponia.

—Aquesta ciutat! —van triar, tots alhora.

Van conduir la canoa cap a un moll. El papà hi va desembarcar d’un bot.

—Ja hi som! És vostra. D’ara endavant, és aquí on viurem.

—D’ara endavant? —En Michael no s’ho creia. Dret, mirava endavant i enrere, cap on havien deixat el coet—. I el coet? I Minnesota?

—Aquí —va dir el papà, apropant la petita ràdio al cap ros d’en Michael—. Escolta.

En Michael va escoltar-hi.

—Res —va dir.

—Exacte: res. Res més. Res de res. Ni Minneapolis, ni coets, ni la Terra.

En Michael es va adonar de la fatalitat de la revelació i va començar a plorar.

—Espera! —va dir el papà tot seguit—. A canvi, et dono molt més!

—Què? —En Michael contenia les llàgrimes, encuriosit, però prest a continuar plorant si la revelació era tan desconcertant com l’anterior.

—Et dono aquesta ciutat. És teva.

—Meva?

—Teva, d’en Robert i d’en Timothy. És de tots tres. Per a vosaltres.

En Timothy va botar de la canoa.

—Ei, nois, tota per a nosaltres! Tota sencera!

Jugava amb son pare. Jugava de feia força estona i bé. Més tard, després que tot hagués passat i tot hagués tornat a la calma, ploraria durant deu minuts, ben sol. Ara, però, encara era un joc, una excursió familiar, i els seus germans havien de continuar jugant-hi.

En Michael i en Robert van saltar de la canoa. Van ajudar la mamà.

—Aneu amb compte amb la vostra germana —va dir el papà i, fins més tard, ningú no va saber què havia volgut dir.

Van córrer cap a la gran ciutat de pedres roses. Es parlaven amb xiuxiueigs, perquè les ciutats mortes saben com fer-te xiuxiuejar. Miraven com es ponia el sol.

—D’aquí a cinc dies —va dir el papà—, tornaré on era el coet, a recollir els queviures que hem amagat entre les runes i els duré aquí. També hauré d’anar-hi a buscar en Bert Edwards, la seva dona i les filles.

—Filles? —va dir en Timothy—. Quantes?

—Quatre.

—Ja veig que això durà problemes —va dir la mamà, movent el cap lentament.

—Noies. —En Michael feia la mateixa cara d’una antiga pedra marciana—. Noies.

—També vindran en coet?

—Sí. Si poden. Els coets familiars són per anar a la Lluna, no pas a Mart. Nosaltres hem tingut sort d’arribar-hi.

—On vas aconseguir el coet? —va xiuxiuejar en Timothy, mentre els seus germans corrien més endavant.

—El tenia amagat. El vaig amagar durant vint anys. Esperava no haver-lo d’utilitzar mai. Suposo que l’hauria d’haver entregat al govern, per la guerra, però jo continuava pensant en Mart…

—I en una excursió!

—Exacte. Això, que quedi entre tu i jo. Quan vaig adonar-me que tot s’acabava a la Terra, després d’esperar fins a l’últim moment, vaig ficar-vos dins. En Bert Edwards en tenia un altre, de coet amagat, però vam decidir que seria més segur sortir per separat, per si algú tractava d’abatre’ns.

—Per què has fet esclatar el coet, papà?

—Perquè així no podrem tornà’ns-en mai. I perquè, si mai algun d’aquells malvats ve a Mart, no sabrà que hi som.

—És per això que sempre mires enlaire?

—Sí. És una ximpleria. No ens seguiran, mai. No tenen pas amb què fer-ho. Prenc massa precaucions.

En Michael va venir corrent.

—És la nostra ciutat, de debò, papà?

—El planeta sencer és nostre, nois. Tot aquest podrit planeta és nostre.

Allà s’estaven. Eren el Rei de la Muntanya, el Jerarca dels Runams, Dirigents de Tot El Que Quedava. Monarques i Presidents Irrevocables tractant d’entendre què volia dir tenir un món, sense ni tan sols saber ben bé com era de gran, un món.

Es va fer de nit ràpidament en aquella atmosfera poc densa. El papà els va deixar a la plaça, prop del brollador. Va anar un moment a la canoa i va tornar amb una pila de papers a les mans.

En va fer un munt, en un vell pati, i hi va calar foc. Tots es van ajupir a escalfar-se al voltant de la flama. Reien. En Timothy va veure les lletretes saltant com animals aterrits quan les flames les tocaven i se les empassaven. Els papers crepitaven com la pell d’un vell i la crema va envoltar paraules i més paraules: «Bons del govern»; «Indústries d’arts gràfiques, 1999»; «El prejudici religiós (assaig)»; «La ciència de la logística»; «Problemes de la unitat panamericana»; «Informe sobre les reserves, 3 de juliol de 1998»; «Resum de la guerra»…

El pare havia insistit a dur aquells papers. Tenia el propòsit d’anar-los llençant al foc, un per un —tal com feia ara, assegut i satisfet—, mentre explicava als seus fills què significaven.

—Ja és hora que us faci saber unes quantes coses. Em penso que no va estar gaire bé d’amagà-us-ho. No sé si ho comprendreu, però us ho he d’explicar, encara que no m’entengueu del tot.

Va llençar un full al foc.

—Estic cremant tota una forma de vida, igual que aquesta mateixa forma de vida es crema ara a la Terra. Perdoneu-me si parlo com un polític. Al capdavall, vaig ser governador de l’estat, un governador honest. Per això m’odiaven. A la Terra, la vida mai no va saber trobar el camí bo. La ciència va créixer massa de pressa i ens va deixar enrere, i la gent es va perdre en un batibull mecànic, com nens amb sabates noves: aparells, helicòpters, coets… Donaven importància a coses que no entenien. Donaven importància a les màquines, per comptes de donar-la al fet de dominar-les. Les guerres es van fer més grosses. Finalment, van matar la Terra. Per això la ràdio està callada. Per això nosaltres n’hem fugit. Tenim sort: no queden més coets. Ja és hora que sapigueu que això no és cap excursió de pesca. He anat endarrerint el moment de dir-vos-ho. La Terra ja no existeix. No hi haurà viatges interplanetaris durant segles, potser mai més. Aquella forma de vida es va demostrar equivocada i es va escanyar a ella mateixa. Sou joves. Us repetiré tot això cada dia, fins que us quedi ben endins. —Va fer una pausa per llençar nous papers al foc—. Ara estem sols. Nosaltres i uns quants més que aterraran d’aquí a uns dies. Som prou gent per tornar a començar. Prou gent per fugir de tot allò i començar un nou camí…

El foc es va fer més alt, com si volgués emfasitzar el que deia. Van desaparèixer tots els papers, tret d’un. Totes les lleis i creences de la Terra van esdevenir petites brases que ben aviat s’enduria el vent.

En Timothy mirava l’últim paper que son pare llençava al foc. Era un mapamundi. S’arrugava i es retorçava a l’escalfor i va fugir —zas!— com una papallona negra i calenta. En Timothy es va girar.

—Ara us ensenyaré els marcians —va dir el papà—. Veniu. Vine, Alice. —La va agafar de la mà.

En Michael plorava a crits. El papà el va agafar i el va dur en braços. Van caminar a través de les runes, cap al canal.

El canal. Per on, l’endemà o l’altre, arribarien les seves futures dones —nenetes somrients, ara— en una canoa, amb els seus pares.

Va caure la nit i els va embolcallar d’estels. Però en Timothy no va poder trobar-hi la Terra. Ja s’havia post. Allò feia rumiar.

Un ocell nocturn va cridar entre les runes.

—La vostra mare i jo tractarem d’ensenyar-vos —va dir el papà—. Potser no l’encertarem. Espero que sí. Hem vist molt i n’hem après. Vam planejar aquest viatge fa anys, abans que naixéssiu. Em penso que, fins i tot si no hi hagués hagut una guerra, haguérem vingut a Mart, per viure a la nostra manera. Haguera passat un segle abans que la civilització terrícola hagués enverinat Mart. Ara, és clar…

Van arribar al canal. Era llarg, recte, fred i humit. Reflectia la nit.

—Sempre he volgut veure un marcià —va dir en Michael—. On són, papà? Vas prometre d’ensenyà’ns-els.

—Mi-te’ls —va dir el papà, pujant-lo a collibè i assenyalant cap avall.

Els marcians eren allà. En Timothy va començar a tremolar.

Els marcians eren allà —al canal— reflectits a l’aigua: en Timothy, en Michael, en Robert, la mamà i el papà.

Els marcians se’ls van mirar de fit a fit durant una llarga, llarguíssima estona, en silenci, des de les aigües ondulants…





RAY BRADBURY (Waukegan, Illinois, 22 d’agost de 1920 - Los Angeles, Califòrnia, 5 de juny de 2012) fou un novel·lista, contista, dramaturg, guionista i poeta estatunidenc.

Bradbury es graduà a la Universitat de Los Angeles el 1938. Tot i que la seva educació formal acabà aquí, es convertí en un «estudiant de la vida», venent diaris a les cantonades dels carrers de Los Angeles del 1938 al 1942, passant les nits a la biblioteca pública i els dies a la impremta. Es convertí en escriptor a temps complet el 1943, i contribuí en nombroses històries curtes per a diaris abans de fer-ne una col·lecció, «Dark Carnival», el 1947.

La seva reputació com a escriptor de coratge i visió s’establí amb la publicació del conjunt de relats Les cròniques marcianes el 1950, que descriu els primers intents de la Terra de conquerir i colonitzar Mart, i les conseqüències inesperades. L’any següent publicà el recull L’home il·lustrat, i el 1953, la novel·la Fahrenheit 451, la que molts consideren l’obra mestra de Bradbury, una mordaç acusació a la censura realitzada en un món futur en què la paraula escrita està prohibida.

En total, Bradbury va publicar més de trenta llibres, prop de sis-centes històries curtes i nombrosos poemes, assaigs, i peces de teatre. Les seves històries curtes van aparèixer en més de mil currículums d’antologies de «lectura recomanada» en escoles.





Notes


[1] Es refereix als primers anglosaxons que van arribar a les costes de Nord-amèrica, en el vaixell Mayflower. (N. del t.). [Torna]



[2] Silly, «ximplet». (N. del t.). [Torna]



[3] «Swing Low», «Sweet Chariot», «Roll Dem Bones» i «Over Jordan» són títols de negro spirituals ben coneguts. (N. del t.). [Torna]



[4] Joc de paraules entre «Ernest» —el nom de l’autor— i «Earnest», «seriós, important, greu, real, que toca de peus a terra». (N. del t.). [Torna]



[5] Fa referència al text inscrit a l’estàtua de la Llibertat de la badia de Nova York. (N. del t.). [Torna]





