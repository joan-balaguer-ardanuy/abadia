Membre de la intel·lectualitat culta de la Barcelona de la Renaixença, de la qual havia heretat el floralisme i el retoricisme, Joan Maragall i Gorina va fer una defensa de l’espontaneïtat i de la recerca de la simplicitat i arribà a desenvolupar la seva «teoria de la paraula viva», que va crear escola. Va fer de la seva obra poètica la vessant literària més coneguda, si bé destaca la seva important producció en prosa, amb més de 450 textos, entre articles, assaigs, discursos, semblances biogràfiques i pròlegs. La seva activitat com a periodista al Diari de Barcelona i La Veu de Catalunya va ser un dels mitjans que li va permetre projectar una opinió que generà una important influència social. Així mateix, va traduir al català obres de Goethe, Nietzsche i Novalis, introduint així a Catalunya una bona part de la literatura alemanya.

En la present edició de les poesies completes de Joan Maragall, hem seguit una ordenació que es desprèn de la que el poeta donà en els volums que anà publicant en vida, i hem aplegat la totalitat de l’obra segons els temes cabdals i els títols dels seus llibres. Dintre de cada tema genèric van primer les composicions que originàriament veieren la llum en els volums Poesies, Visions i Cants, Les disperses, Enllà i Seqüències, per ordre cronològic. Vénen després les que aparegueren en altres publicacions i les que restaren inèdites fins a la mort del poeta, el desembre de 1911. D’aquestes últimes, en donem —fent-ho constar— alguna, interpolada entre les publicades en sos llibres, perquè per la seva índole i importància, hi encaixen d’una manera evident, sense trencar aquella unitat que l’autor desitjava per a cada un dels seus reculls i per a les col·leccions que es fessin en el futur.





Joan Maragall





Poesies




ePUB v2.0

BreivaX 28.10.16





Títol original: Poesies

Joan Maragall, 1911

Edició digital: BreivaX (v1.0)

Segona edició: Epubqüest (v2.0)

ePUBCat base r1.3





La present edició

En la present edició de les poesies completes de Joan Maragall, hem seguit una ordenació que es desprèn de la que el poeta donà en els volums que anà publicant en vida, i hem aplegat la totalitat de l’obra segons els temes cabdals i els títols dels seus llibres. Dintre de cada tema genèric van primer les composicions que originàriament veieren la llum en els volums Poesies, Visions i Cants, Les disperses, Enllà i Seqüències, per ordre cronològic. Vénen després les que aparegueren en altres publicacions i les que restaren inèdites fins a la mort del poeta, el desembre de 1911. D’aquestes últimes, en donem —fent-ho constar— alguna, interpolada entre les publicades en sos llibres, perquè per la seva índole i importància, hi encaixen d’una manera evident, sense trencar aquella unitat que l’autor desitjava per a cada un dels seus reculls i per a les col·leccions que es fessin en el futur.

Comença el volum amb l’«Oda infinita», que és el pròleg del seu primer llibre de Poesies, i com a tal escau que resti per al conjunt de l’obra. Segueixen, tot precedint el cicle «Claror» de poesies amatòries, les poesies de tema afí, la major part de les quals publicà son autor en el volum Les disperses, i com ell indicava en el corresponent pròleg abarquen uns vint anys de la seva vida de poeta. Entre elles va el cicle «Haidé», i és completat amb la «Represa d’Haidé» publicada en son últim llibre Seqüències, i amb altres fragments restats inèdits en vida de l’autor. Hi figuren també alguna poesia publicada en lloc divers i encara alguna inèdita fins el 1911. EL cicle «Claror», corona, com hem dit, aquesta part.

Segueixen després, sota els títols de l’autor: «Les muntanyes» i «Vistes al mar», totes les poesies sobre aqueixos temes, i amb el criteri general de destriament indicat. Aquestes seccions es clouen amb unes «Notes poètiques», recull de versos esparsos, anotats pel poeta en llibretes i dietaris i després aplegats en manuscrit, on s’endevinen primers esbossos o nuclis de poesies, interessants per la relació que tenen amb les seves idees estètiques i la seva producció.

La secció «El pas de l’any» és una extensió del «Tríptic de l’any», del seu primer volum, i aplega totes les poesies d’aquest tema.

Ve després l’apartat «Visions», amb el mateix contingut que l’autor hi donà, completant el primer «Comte Arnau» amb la segona i tercera part publicades respectivament en els volums Enllà i Seqüències. Entre aqueix apartat i el següent de «Cants», figura també, com en el volum original, un «Intermezzo», selecció de poesies adients aplegades amb les que hi posà l’autor.

Sota el nom de «Cants», segueixen, de primer, els Cants cabdals tal com Maragall els publicà, completats amb els dels últims temps, i amb el «Cant espiritual». Segueixen altres cants, himnes, sardanes que aparegueren en diverses publicacions. També s’hi apleguen les poesies motivades per festes, certàmens, i les endreces a particulars. Tanca el volum l’«Apèndix» amb els assaigs poètics de primera època, que tenen principalment una valor informativa.





PRÒLEG





L’Oda infinita


Tinc una oda començada

que no puc acabar mai:

dia i nit me l’ha dictada

tot quant canta en la ventada,

tot quant brilla per l’espai.

Va entonar-la ma infantesa

entre ensomnis d’amor pur;

decaiguda i mig malmesa,

joventut me l’ha represa

amb compàs molt més segur.

De seguida amb veu més forta

m’han sigut dictats nous cants;

prô cada any que el temps se’n porta

veig una altra esparsa morta

i perduts els consonants.

Ja no sé com començava

ni sé com acabarà,

perquè tinc la pensa esclava

d’una força que s’esbrava

dictant-me-la sens parar.

I aixís sempre a la ventura,

sens saber si lliga o no,

va enllaçant la mà insegura

crits de goig, planys d’amargura,

himnes d’alta adoració.

Sols desitjo per ma glòria

que, si algú aquesta oda sap,

al moment en què jo mòria,

me la digui de memòria

mot per mot, de cap a cap.

Me la digui a cau d’orella,

esbrinant-me, fil per fil,

de la ignota meravella

que a la vida ens aparella

el teixit ferm i subtil.

I sabré si en lo que penses

—oh poeta extasiat!—

hi ha un ressò de les cadences

de l’aucell d’ales immenses

que nia en l’eternitat.





Dins sa cambra


Una tarda vaig entrar

en la cambra de l’aimia,

i no sé ben bé com fou

que em trobí tot de seguida

el cap nu, i agenollat

com aquell que s’humilia.

La finestra mig badava

i l’aureig entrava a dintre,

petonejant de passada

les florides clavellines

que omplien de dolça flaire

aquella estada senzilla.

El coixinet de fer puntes

era a sobre una cadira;

a damunt la calaixera,

dos gerros de blava pisa

eren rublerts de flors fresques

collides el mateix dia,

posats davant d’una dolça

estampa de la Puríssima.

Vaig obrir (Déu m’ho perdoni)

un calaix, i vegí a dintre

la robeta de les festes

ben plegada i molt polida

tota enrotllada de pomes

que llencen flaire tan rica;

el seu llit, a l’altra banda,

fet de lliris pareixia.

Mentre encisat me’l mirava,

sento que canta i refila

alegre la cadernera

dintre una gàbia molt xica;

mes sos refilets joiosos,

que és estrany! jo els entenia:

«Foraster, prou que et conec;

la boqueta que a mon bec

per donà’m pinyons s’arrima,

sempre em conta que t’estima:

foraster, prou que et conec».

Després els clavells parlaren,

«Fadrinet, si tu sabies

lo que ens diu cada vegada

quan ens rega ta estimada,

fadrinet, com t’hi fondries!».

Del coixinet de fer puntes

tots els boixets responien:

«Bé n’hi fem de balladetes

entre els dits de ta estimada

mentres canta cançonetes

de les seves cançonetes

els sospirs són la tornada».

La coixina del seu llit

murmurava amb veu molt fonda:

«Quan s’adorm en sent de nit,

i al matí quan se deixonda,

els seus llavis més d’un tomb

tremolegen dient un nom».

Fins la imatge de la Verge

respongué fent un mig riure:

«Deu sê el nom on se detura

mentres fa sa oració pura».

«Ella ve» —deia tot d’una

el clavell que més sortia.

Llavores tota la cambra

va estremir-se de delícia,

i mentres la cadernera

refila que més refila,

els meus llavis s’ajuntaven

i un petó en l’aire es perdia.

Tros de cel, niu d’innocència,

ton record omple ma vida!





A dues violes marcides


Vosaltres vos heu bressat

en lo pit d’una donzella;

després a mi heu arribat,

i al mirà-us lo cor me bat

perquè em feu pensar en ella.

Éreu fresques i flairoses;

ara seques i marcides:

tost en pols morireu foses,

no del viure penedides,

perquè haveu sigut ditxoses.

Mes jo moriré migrat,

sens lo record d’un bon dia,

sens ma testa haver bressat

en lo pit que heu embaumat

de la verge que us tenia.

1891





L’hort


Entre mon hort i el teu

sols hi ha un mur de rosers rublerts de roses.

De què em deturareu,

guardianes tan dèbils com hermoses?

L’aimada ve amb pas lleu

portada per les ànsies amoroses:

prompte al pes de les nostres abraçades

sereu, roses, marcides i esfullades.

Mes, filles de l’Amor que tot ho anima,

no heu pas de teme’el nostre;

ella a mon rostre arrima

la seva cara que és germana vostra;

quan me diu que m’estima,

un ruixat de petons li cau al rostre.

I en ses galtes llavors acolorades

enceses reeixireu i més badades.





Jugant


«Campaneta, la ninc, ninc,

qui la troba? no la tinc».

—Quina és la prenda amagada?

—Una ànima enamorada—.

Va acudî un eixam de noies

eixerides, alegroies,

com les mosques a la mel.

—On és, per cel o per terra?—.

Jo els ulls mirant amb fal·lera

d’una, la més encisera,

vaig dir mig rient:

—Per cel—.





Diumenge


Qui no tinga en la finestra

dos testos de flors germans,

un aucell dins una gàbia,

i un cor ben enamorat,

no sap lo que és benaurança

ni podrà saber-ho mai.

I a fe us dic que és bella cosa

el diumenge, al desvetllà’s,

veure en les flors la rosada,

sentir l’aucell refilar

i, per gaudir-lo amb l’aimia,

un jorn de festa al davant:

amb l’aimia que us espera

abocada al finestral

amb el vestit dels diumenges

que és aquell de colors clars.





Romanza


sens paraules

En la pica de la font

neda una rosa vermella;

acotada al raig del broc

hi beu una joveneta;

per la barba i coll avall

li regala l’aigua fresca;

els germanets més petits

riu que riu de la mullena;

ella riu i beu ensems

i al capdavall s’ennuega.

Tots se posen a xisclar,

s’esvaloten i s’alegren,

i el més petitet de tots,

en bressol dins la caseta,

al sentir aquell brogit

tot nuet riu i perneja

i es posa a cantar tot sol

una romanza sens lletra.





A un amic


A l’ombra fresca d’eixa vella alzina,

seguts en terra damunt l’herba espessa,

aquí voldria jo a prop meu trobar-te,

amic de l’ànima.

Aquí, oblidant les mundanals misèries

que el cor rovellen i abans d’hora tornen

blanca la testa, del present alegre

sols parlaríem:

de si aquells núvols que en la serra s’alcen,

i apilotats per lo cel blau travessen

duen la pluja de la terra amiga

o calô i fora;

de les cepades de raïms negrosos

que amb joia mira el bon pagès, i compta

els jorns que manquen fins que al trepitjar-los

sos peus emporprin;

del ca fidel allà ajagut prop nostre,

del vent que inquieta rondinaires canyes…

Després pel viarany venir veuríem

gentil donzella

ple l’ample càntir d’aigua regalada,

i al demanar-li que ens deixés beure,

ella, enrogides les molsudes galtes:

—Beveu —diria.





Diades d’amor


I

Quin dia avui! Els camps ja són tots verds

i ella m’ha aparegut com novament

al bell atzar del dia, un sol moment

sos ulls com flors a sobre meu oberts.

El cel era serè i el jorn brillant,

el vent d’hivern tornava ventijol…

jo me n’he anat pel jorn enlluernant

a meditâ els seus ulls al bat del sol.

II

Tot ella és una flor molt delicada,

una flor, amb ulls de flor i ànima en ells;

la seva veu com font en nit callada.

Jo us parlo d’ella com d’un vol d’aucells

que us fa mirâ al cel blau sens violència

i us posa al front uns pensaments molt bells.

Jo d’ella no en vull més que la presència

ràpidament al bell atzar del dia;

cada cop, del seu pas a vora meu,

me n’enduc la fragància i l’harmonia.

III

Amb la dolça i tranquil·la criatura

me plau pensar-hi quan el sol ja és post,

i guaito encar’ la transparència pura

que resta llargament en la muntanya

bella amb fredor, obstinant-se enfront la nit…

Perquè tot ella és el ponent dolcíssim

d’un jorn puríssim que vol sé infinit.

IV

Avui he vist que en sos costats de verge

porta un infant amb forta melangia,

que he vist al fons dels seus grans ulls de verge…

He anat a meditar-la en l’harmonia

de ressons musicals plens d’una queixa.

Estava núvol, prô s’ha alçat el dia…

Ella porta un infant en sos costats

i els seus ulls n’estan com enlluernats…

Els ressons musicals plens d’una queixa

diuen l’infant que en sos costats s’agita;

la gran dolçor del cel és la mateixa

dels seus ulls, feta immensa i infinita.

V

Tot l’estiu l’he enyorada dintre el cor

i ara l’han vista els ulls que resplendia

amb el novell infant ja al braç, i fort.

L’he vista molt de lluny a ple migdia:

ella alçava l’infant davant del sol

i el besava en la llum que els revestia.





Haidé


Ella digué son nom: llavors la vella,

que li era a la vora, va dir: —Per quin sant és?—

I respongué l’amiga amb els ulls riallers:

—Això rai, tant se val, la santa és ella—.

I

Ella és la santa d’ella perquè és bella,

i Déu li ha fet la gràcia de llençar llum entorn;

ella és el sol del seu propi jorn

i de sa nit l’estrella.

I té la gracia al cos tan abundanta,

que en ella naix i mor tot lo que fa:

ella és el cant, si canta,

ella és la dansa, si li plau dansar.

I com que del dansar n’és tan amiga,

el meu seny la veu sempre que graciosament

ondula el seu bell cos sense fadiga

com creat en l’encís del moviment.

Els meus ulls van seguint-la mentres dansa

obedients al pas del seu cos bell;

i si reposa, tot me meravell

com si es trenqués la llei de sa criança.

Mes llavors, en la llum del seu mirar

i de ses galtes fortament rosades,

i en Tonada del pit a l’alenar

i el repòs de ses formes tan amades,

retrob el ritme que creguí perdut

i mon esprît per sempre s’hi reposa

com en una absoluta beatitud.

II

Ella de sa hermosura és generosa

i me’n féu tot el do que jo en volia.

M’ha donat sa paraula graciosa

alenanta de prop, que m’invadia.

I les mirades dintre les mirades,

el pit tot somogut, la galta ardenta,

parlàvem amb les boques inflamades

de qualsevulga cosa indiferenta.

La paraula sols era la musica

del gran voler que el pit ens agitava:

jo resseguint sa cara, tan bonica!

ella en mos ulls veient com m’inundava.

I talment la inundà l’ànima meva

de sa bellesa la potenta onada,

que a l’alçar-me ubriac de vora seva

i trobar-me privat de sa presència,

ja no trobí en son lloc ma consciència,

enduta per la forta rierada.





Represa d’Haidé


L’amic me deia: —En aquesta hora dolça

—(era un diumenge al caure de la tarda)—

és quan se’m torna més potenta i viva

la memòria que servo d’aquella altra.

Torna a invadir-me aquell amor d’un dia,

com si tingués davant la que el causava;

la torno a veure amb aquell gest tan propi,

la boca, els ulls movent-se-li en la cara,

i aquell mateix vestit que duia a sobre,

i el lligat dels cabells, i tot lo altre.

Torno a sentir sa veu i lo que em deia,

tornen a mi els seus mots i l’alenada,

i torno a defallir com defallia

sota l’encís de sa presència ràpida.

Per què, per què me fou tan tost represa

un cop m’havia ja sigut donada

i jo poguí conèixer-la per meva

com cap me fou ni m’ho serà cap altra?

«—Quantes —diràs—, al món, que mai has vist,

perdudes per ton cor sense recança!».

Prô aquesta l’he tinguda dintre els ulls

i una eterna enyorança m’hi ha deixada.

Quan veig una aigua que reflecta el cel

tan clarament, i la verdor dels marges,

penso en son rostre, on tot lo món hi és

tan transparent que se’n pot veure l’ànima.

Tiro una pedra a l’aigua davant meu,

que tota es torba i tremolant s’eixampla:

així son rostre, al caure-hi mon esguard,

en un pasme de goig se dilatava.

Si miro un arbre, commogut pel vent,

parpellejant en la blavor dels aires,

penso en sos ulls, parpellejant aixís

quan volia i dolia ans de parlar-me.



Ara sóc com la dida d’un infant

que tot just li han tret, i en té enyorança,

i diu si no li deixarien veure

ben d’amagat que no dirà paraula.

Juga l’infant amb la finestra oberta,

corre d’ací i d’allà dintre la cambra,

fent a tots la mateixa rialleta

que tant solia fê a la qui el criava;

i allà a la reixa hi ha una cara trèmula

que contra els ferros plora i riu i calla

tot menjant-se amb la vista la criatura,

d’aquell antic amor tan descuidada!

Aixís mon esperit està a tota hora

contemplant en l’absència la manyaga

que em té tan lluny del pensament i es gira

a tothom amb aquella bona cara.

Jo la veig que s’aixeca i que s’inclina,

i que va i ve de l’un indret a l’altre,

i es posa al llit, i dorm i es desensonya,

i està sempre de mi tan oblidada!

Mes mon sentit està en contínua vetlla

d’aquell record que dintre meu restava,

i aquelles gràcies, en son rostre juntes,

cerco disperses per tants rostres d’altres.





Altres fragments d’Haidé


—Ja no em plau ni el dansar ni l’alegria

perquè qui m’ha de veure ja no em veu.

¿On són aquells ullets que em perseguien

i no em deixaven tot lo dia arreu,

que jo em sentia tan acompanyada

com si ja no visqués sola per mi,

com si la meva vida fos doblada

i tot lo meu tingués un segon fi?

I, perxô jo em polia i m’esmerava

i sabia del cert que no era en va,

que tot mon resplendor s’aprofitava

perquè hi havia algú que em contemplava

tenint-me com un sant en un altar.

Mes, ara, què en trauré d’ésser bonica

si he perdut mon mirall de bonicor?

Més d’un esguard en mon esguard se fica,

prô amb altra ardència, que amb aquella no.

Aquella era una ardència de puresa

que feia una gran llum sense cremor.

Ara conec com he sigut aimada

per lo que enyoro els ulls de l’aimador—.



Com una flor, sempre més

el teu amor en ma vida

hi ha deixat una fragància

que ja no en serà esvaïda.

Com una flor, sempre més

el teu amor en ma vida.

Ves qui t’ho havia de dir,

cara fresca i colorada,

per un breu instant d’amor

tota ma vida enflairada.

Ves qui t’ho havia de dir,

cara fresca i colorada.

Jo porto el teu pensament

com al front una corona

que m’ombreja bellament:

ningú sap l’encantament,

prô tot lo món se n’adona.

Jo porto el teu pensament

com al front una corona.

Hauré de fê un gran sospir

per emportar-me les aures

d’aquest cel a dintre el pit.

Ai, soll que els cabells li daures.

Hauré de fê un gran sospir.

I ara adéu… El somni meu

mai més tornarà a florir.

Ara adéu… però no adéu,

lo mellor teu resta en mi.

Ara adéu… però no adéu…



Quan me desvetllo a la nit

a tu va el meu pensament,

oh! criatura innocent

que em tens en tan gran oblit.

L’estelada de la nit

va rodant pel firmament;

a tu va el meu pensament

en el silenci infinit.

Sia el teu son beneït

i el teu oblit igualment,

i sia el meu pensament

llàntia ardent sola en la nit.





Matinal


Quins matins de primavera,

quin hermós començâ el jorn!

Passeig amunt, acostant-me,

ja t’obiro en el balcó.

Te conec pel vestit negre,

te conec pel cabell ros,

per lo de mena primeta,

per lo gentilment que et mous

quan per mor del sol, airosa

duus estesa la mà al front,

repenjant-te en la barana

per veure’m venir millor.

Jo m’acosto amb mitja rialla,

somrisenta tu em respons,

ja t’he vist… passo, i me’n porto

benestar per tot el jorn.





La balada del bes


Al temps de les rondalles,

al temps dels trobadors,

hi havia una donzella

d’ull blau i cabell ros.

Son pare la tenia

servada tant i tant,

que encara no sabia

lo que era amor d’amant.

Un trobadô una volta

s’hi acosta gentilment,

li dona un bes als llavis

i fuig d’allí rabent.

Igual que una au ferida

la dolça allí ha restat,

la vista tota oberta

i el pit tot agitat.

Rodant pel món, un dia

tornava el trobador,

i encara la donzella

patia el mal d’amor:

—El bes aquell que em dàreu

encara em fa penar;

prô diu que al món tot passa,

potser ja em passarà—.

Bo i fent-li cortesia

el trobador respon:

—Això és engany, donzella,

no passa tot al món.

Se desfaran els llavis

que us feren tant de mal,

prô el bes que ells us donaven,

el bes, és immortal;

ens desfarem nosaltres,

vindrà l’oblit, prô el bes

ni vós ni jo, donzella,

l’oblidarem mai més—.

El mal se li augmentava

quan el vegé partir,

i en va arribar molt mala,

però no en va morir.





La missatgera més segura


—La missatgera més segura

del primê alè primaveral

serà, de totes les princeses,

la que té el cor més virginal.

Aneu, princesa, aneu, ma filla,

an el castell de vora el mar,

i quan vegeu la primavera

enarboreu mon estendard—.

A vora el mar la verge arriba,

les ones vénen, les ones van,

unes ombriues, altres brillantes…

prô ella pensa: «Més brillaran».

Ja veu venî un vol d’orenetes

per sobre el mar que el sol hi cau:

«Més ne vindran —se diu l’hermosa—

quan tot el cel serà més blau».

En els seus peus les violetes

tot just comencen a esclatar:

«Aixís que arribi la primavera

de més flairoses n’ha de badar».

Una alenada d’aire tebi

infla el seu pit tan virginal:

«Ai! més a pler sospiraria

si fos el vent primaveral!».

De lluny, de lluny, d’estranyes terres

arriba un príncep blanc i ros:

«Si vós, princesa, m’estiméssiu,

jo us aimaria més a vós».

Llavors als ulls de la donzella

tot el cel blau ha pres color,

tota la mar brilla que brilla,

aucells i flors són cants i olor.

Ja sent que el vent de primavera

li eixampla el pit, li mou el cor,

puja a la torre, a la més alta,

i allí desplega el penó d’or.

Corre pel regne un crit de joia;

davant del rei i de la cort

la gent diu: «Visca la primavera!»

mes la princesa: «Visca l’amor!».





Soleiada


En una casa de pagès hi havia

una donzella que tenia

els disset anys d’amor; i era tan bella,

que la gent d’aquell vol

deien: «És una noia com un sol».

Ella prou la sabia

la parentela que amb el sol tenia:

que cada matinada

per la finestra, a sol ixent badada,

l’astre de foc i ambre

li entrava de ple a ple dintre la cambra,

i ella nua, amb delícia,

s’abandonava a la fulgent carícia.

De tant donar-se a aquestes dolces manyes

va ficar-se-li el sol a les entranyes,

i ben prompte sentia

una ardència dins d’ella que es movia.

«Adéu, la casa meva i els que hi són:

jo prenyada de llum me’n vaig pel món».

De tots abandonada,

va començar a rodar per l’encontrada.

Estava alegre com l’aucell que vola,

cantava tota sola,

cantava: «Só l’albada

que duc el sol a dins i en só rosada.

Els cabells me rossegen,

els ulls me guspiregen,

els llavis me rubiegen,

en les galtes i el front tinc el color

i al pit la gran cremor:

tota jo só claror contra claror».

La gent que la sentia

s’aturava admirada i la seguia:

la seguia pel pla i per la muntanya

per sentir-li cantar la cançó estranya

que l’anava embellint de mica en mica.

Quan ella va sentir-se prou bonica,

va dir: «M’ha arribat l’hora».

Va parar de cantar, i allà a la vora

entrava a una barraca que hi havia.

La gent que a l’entorn era

sols veia un resplendor i sols sentia

el gemec poderós de la partera.

De sobte, les clivelles

del tancat van lluir igual que estrelles.

De seguit s’aixecà gran foguerada,

tota la gent fugia esparverada,

i en la gran soledat només restava

un nin igual que el sol, que caminava

i deia tot pujant amunt la serra:

«Jo vinc per acostâ el cel a la terra…».





Les roses franques


He vist unes roses —d’un vermell pujat,

d’un vermell negrós —d’un vermell morat.

Penjaven gronxant-se —del mur d’un jardí;

ningú les pot heure —no es poden collir;

són les roses lliures —de la servitud,

són les roses franques, —no paguen tribut.

Ni de baix s’abasten —ni de dalt estant:

el gipó o el gerro —no se’n gaudiran.

Brillâ al sol veuran-les —des de lluny la gent,

donaran la flaire —al bon grat del vent;

mes cap mà atrevida —les apomarà

ni alenada humana —les mustigarà.

No, com les flors altres, —són de qui les vol:

són lliures, són pures, —són del vent i el sol.

Passaran la vida —gronxant-se i rient

i abrusades se les emportarà el vent.





Hospitalàries


«Collides al dematí,

tot lo dia són rosades».

En aquell Sant Hospital

el pastor vell de muntanya

embenat i llatzerat,

lluny de la muntanya amada,

entre aquells murs de dolor

i aquella mala bravada,

sota el sostre tenebrós

tan diferent d’aquell altre,

tornava de tant en tant

que barrejava paraules:

«Collides al dematí,

tot lo dia són rosades».

Embarbussava cançons

ja sense el goig de cantar-les;

només deia sens parar

en l’anguniosa estada,

deia, deia… jo no ho sé,

per mi tot gemecs i basques,

prô només de tant en tant

aquella fresca tornada:

«Collides al dematí,

tot lo dia són rosades».

Devia parlar de flors

segons jo en sentia flaire.





L’ànima de les flors


Aquelles dues dors que hi ha posades

al mig del caminal,

qui és que les hi deu haver llençades?

Qui sia, tant se val.

Aquelles dues flors no estan pas tristes,

no, no: riuen al sol.

M’han encantat així que les he vistes

posades a morir, mes sense dol.

«Morirem aviat, lluny de la planta—,

elles deuen pensar—;

mes ara nostre brill el poeta encanta,

i això mai morirà».

1898





La dona hermosa


La presència de la Dona hermosa

te fa humil i devot contemplatiu.

En la presència de la Dona hermosa

hi ha quelcom d’un repòs definitiu.

La partida de la Dona hermosa

te deixa il·luminat hermosament.

En la partida de la Dona hermosa

hi ha una estela de llum que es va perdent.

El record de la Dona hermosa

te fa trist i enyorat somniador.

En el record de la Dona hermosa

hi ha una forta i suau meditació.

L’oblit de la Dona hermosa

és mort, resurrecció i deslliurament.

En l’oblit de la Dona hermosa

hi ha l’etern recomençament.

1898





L’esposa parla


—Quan te parlo i l’esguard se t’esgarria

i escoltes i em mig rius, però no em sents;

quan, fugint de prop meu, se’n va fent via

el teu esprît al bell atzar dels vents,

jo veig la nau del pensament que et porta

navegâ al lluny de l’horitzó marí.

L’empenta de l’amor també és prou forta

per dur-me al teu costat fins an allí.

Navego al teu costat com encantada,

empesa per l’amor que se me’n duu.

La via no conec ni l’encontrada:

sols sé que sóc l’esposa enamorada,

que avanço vora teu i vaig amb tu.

El poeta

—Mes tu ets la guiadora, tu la forta,

perquè en mig de la calma o la maror

saps que la nau del pensament que em porta

sempre retorna al port del teu amor.

1900





Amors


Quants amors abandonats

a les vores dels camins

van llançant desesperats

llurs aromes pels confins!

S’escampen als quatre vents

les aromes, mes ja en va:

sols dels anants i vinents

algun s’hi encantarà…

Prô aquell qui les féu venir,

l’únic pel qui es fan sentir,

mai més no les sentirà.

1907





Nodreix l’amor


Nodreix l’amor de pensaments i absència,

i aixís traurà meravellosa flor;

menysprea el pas de tota complacència

que no et vinga per via del dolor.

No esperis altre do que el de tes llàgrimes

ni vulles més consol que els teus sospirs:

la paraula millor la tens a l’ànima,

i el bes més dolç te’l daren els zefirs.

Mai seria l’aimada en sa presència

com és ara en la teva adoració.

Nodreix l’amor de pensaments i absència,

i aixís traurà meravellosa flor.

Cauterets, 26-VII-1911





CLAROR





Les Minves del Gener


Com al mig de l’hivern la primavera

aixís el cel avui, i el sol i l’aire,

obre de bat a bat balcons i portes

i omple la casa de clarors, aimia.

Glòria dels ulls el cel, del pit les aures

són avui. Fins a cada moment sembla

que han d’esclatâ en verdor les branques nues,

que l’horitzó ha d’omplir·se d’orenetes,

i que s’ha d’embaumar tota la terra.

No sents una frisança, dona? Digues:

no et sents la primavera a les entranyes?

Llença’t, doncs, al carrer: si t’hi trobesse,

te donaria un bes al mig dels llavis,

al davant de tothom, sense vergonya

de besâ i ser besat, que avui n’és dia.

Som al mig de l’hivern: ahir glaçava,

demà les neus blanquejaran la serra.

La primavera és lluny del temps endintre,

prô un dia com avui n’és la promesa.

Si promesa tu era fosses, estimada,

ja cap mena d’hivern en mi cabria,

ni ara, ni després, ni mai, que portes

tu a dintre els ulls la primavera eterna.





Ella parla


Que obri el jorn els seus ulls de clarô immensa

i jo daré a l’aimat la bona nova.

I que és llarga la nit! Quant temps encara

d’apagar-se i encendre’s l’esperança!

Decau i defalleix ell cada estona

i menysprea el dormir per recordar-me;

prô el dematí li portarà alegria,

com n’hi duia la tarda, encar que incerta

quan, passant ell dessota ma finestra,

jo hi anava estenent mes mellors robes,

les de colors més vius, per alegrar-lo.

Ell ho veia estranyat… veia… i passava

girant el cap encar tot allunyant-se;

i jo, abocada an el empit llavores,

llançant enfora el cos fins la cintura,

també el ’nava mirant mentres podia,

tot resguardant-me els ulls, amb la mà estesa,

del sol ponent que m’encenia el rostre.



Com me pots estimar si no em coneixes?

Què has vist en mi per mi arribâ a estimar-me?

Mai m’he adonat d’aquests esguards que em contes,

ni d’aquests tremolors, d’aquestes basques.

Ben d’amagat an el amor servies!

Tu no feies com fan els que enamoren:

tu no donaves flors, tu no em mig reies,

ni m’anaves a prop en els esbarjos.

Dins del pit, solitària i silenciosa,

duies encesa l’amorosa brasa;

mes ara jo també, d’amor vençuda,

captiva humil, de tot lo meu despresa,

l’he donat mon somrís i les mirades,

i els meus sospirs d’amor; de nit, els somnis,

i a més els pensaments de tot lo dia:

t’he donat lo millor que jo tenia.

Ell parla

Anit eixí de casa teva, aimia,

tot neguitós i malcontent de mi.

Que coses que et vaig dir, que no volia!

Que coses vaig callar, volent-les dir!

Al matí el malestâ encara em durava.

Era un matí emplujat com pel febrer.

Déu meu, aquest hivern que mai s’acaba!

I aquesta primavera que no ve!

He trobat els passeigs arreu fangosos,

sadollats per la pluja de la nit;

els brots tendres brillaven temorosos

al bell damunt del fosc brancatge humit;

i tot d’una, volant a la ventura,

com lleu companya de mon greu afany,

he vist creuar l’espai, balba, insegura,

la primera oreneta d’aquest any.

Jo l’he vista arribar, vola que vola,

fins al balcó del blanc palau discret,

i allí aturar-se arrupideta i sola,

guaitant poruga i tremolant de fred.

Guaitant poruga les desertes planes

del cel desemboirant-se lentament,

enyorant-hi el volar de ses germanes,

que ha deixat endarrere incautament.

Ella

També ha vingut —pobre aucellet,

tot arraulit,

a mon balcó —cercant redós.

Mes jo li he dit:

—No temis ja —lo que és passat,

aixeca el vol:

el cel és blau —els arbres verds,

i brilla el sol—.

Així mateix —dic a l’aimat:

—Oblida ahir:

diga’m avui —amb cor lleuger

lo que em vols dir.

Ell

Com asserenes mon neguit,

com fuig mon dol!

Ets el cel blau —ets l’arbre verd,

ets el meu sol.





Enviant flors


Veig flors, i penso en tu. Faré portar-les

a tu pel dolç camí de cada dia;

que omplin d’aromes davant meu la via,

després a vora teu vindré a olorar-les.

Grat ens serà tenir-les davant nostre,

a l’hora de parlar de l’amor meu:

vers el gerro florit baixaré el rostre,

tot alçant els meus ulls al somrís teu.

Tu triaràs una poncella encesa,

al damunt del teu pit la clavaràs,

i, amb moviment de cígnia bellesa,

arquejant el teu coll l’oloraràs.

Al sentir l’alè tebi amb què la mulles,

al frec constant del teu bell rostre ardent,

la rosa adreçarà totes ses fulles

i es badarà desesperadament.

I encara em mig riuràs; nies quan me veges

de tu a la flor, mentres jugueu aixís,

moure l’esguard, guspirejant d’enveges,

fugirà en sec ton confiat somrís.





Festeig


vora la mar Cantàbrica

I

Per lla a la migdiada resplendenta,

des de la platja a la llunyana bruma,

canta i s’adorm al sol la mar brunzenta,

descabdellant i cabdellant escuma.

II

Mira avançar-se cap a tu les ones

formant graons festonejats d’escuma:

la immensa escala va acostant-se ràpida,

temptadora als teus peus. Oh, no! No fugis:

els graons menyspreuats se desvaneixen

per l’oblidat sorral; prô ¡quants ne vénen

de l’inflamat ponent, interminables!

Seguim la llum per sobre el mar. ¡Que onades

hi deuríem trobar endintre, endintre!

Les que eixa nit han d’arribâ a la platja,

les de demà, i encar les d’altres dies,

les que encara són lluny i que s’afanyen

caminant cap aquí, les sents que vénen?



La nit s’estén pertot, la mar ressona.

III

Sota les estrelles, d’espatlles al mar,

una galta humida, fresca de serena,

una galta suau i plena

és ben dolça de besar.

Entre dos silencis, bes silenciós,

com vares deixar-nos tremolant tots dos

dins la nit quieta, amb deixos ardents

de la migdiada i dels terrals vents.

Els reberes silenciosa.

Mos llavis, dolços encar,

te van preguntâ una cosa,

i tu no em vas contestar.

Què vaig preguntar-te?… Sols recordo el bes

i que se sentia la plena mar alta.

Tu, tota caiguda, semblaves malalta…

Oh! no hi tornaré mai més.

Prô la flonja galta ruixada amb serena,

sota de ma boca, d’espatlles al mar;

prô la xafogosa nit d’agost serena

ai, com la podré oblidar?

IV

Quin rebolcar-se avui totes les ones

escumejant sorroses, desiguals!

Com s’estiren i s’alcen tant com poden

per a fugir el gran turment del mar!

Tot el mar s’ensombreix i se sorolla,

ones vénen arreu, onades van,

corrent cap a la platja clamoroses,

l’escabellada escuma al vent donant.

V

Adéu

Per què avui ets tan hermosa,

tan blavosa i aplanada,

mar cantàbrica febrosa,

tan sovint tan agitada?

Tu que saps llançar al cel

tanta escuma lluminosa,

en els jorns de tes grans ires;

tu que avances i et retires,

governant pluges i vents,

amorosa avui t’estens,

en tos llavis la lleugera

i blanquíssima bromera,

en tos llavis l’himne suau,

el teu llom ratllat d’esteles,

damunt teu, sota el cel blau,

blanc eixam d’alegres veles…

Bé recordo ta inquietud

quan un dia i altre dia

en ton llit te removia

un turment desconegut.

Jo he escoltat ton etern ai

solitari de la nit,

aquell enrogallat crit

que no s’acabava mai.

I t’he vist brau i joiós

de ta escuma que enlluerna,

esborronat i negrós

sota el cop de la galerna,

inflat d’immensos sospirs

d’un fatic que mai no para,

verd i blanc com prat amb llirs…

Prô mai tan hermós com ara.





Donant les joies


De joies vull cobrir ta cabellera,

el teu coll i el teu pit, braços i mans,

en memòria de totes les carícies

que vagi fent-te i t’hagi fet abans.

Com a pluja els joiells damunt tos membres,

també com pluja els besos meus d’amor;

dessota cada bes vull que s’encengui

com un astre una nova resplendor.

Un joiell cada bes, que resplendeixi,

nit serena, lo noble del teu cos;

prô després el gran jorn, després el dia:

l’esposa sens joiells, tota a l’espòs.





Nuvial


Resplendenta, sencera, arrodonida,

s’alça per sobre el mar la lluna plena:

així sento pujar la meva vida,

astre sense minvant en nit serena.

Dels braços dels amics als de l’aimada,

un moment vaig sentir l’esgarrifosa

gran buidor de l’espai…

Sota l’arcada

del temple ressonanta i tenebrosa,

davant del nostre sí l’altar floria,

revestint-se de llum i d’alegria.

Però una gran tristô, a l’esposa honesta,

a l’espòs pensatiu, els inundava:

que darrere d’aquell altar en festa

quelcom, cantant, fugia i s’allunyava.

Jo me la vaig endû, en la nit confosa,

de l’enclòs maternal, com presonera,

i ella girava el cap tota plorosa,

fins a ser-ne ben lluny, sempre endarrere.

Anàrem per la nit. Fou agonia

d’una vida, i d’una altra fou naixença…

Després se’ns va aclarir vermell el dia

per les severes planes de Provença.

Llavors, la vida nova ben resolta,

de fit a fit els ulls, les testes altes,

ens vam mirar per la primera volta…

i no hi hagué vergonya en nostres galtes.

—I, ara, vers sol ixent. La Itàlia ens rebi

hostes devots —vam dir. I, de passada,

inquiets travessàrem l’hivern tebi,

sobredaurat, de Niça aviciada.

Un moment va cobrir Gènova airosa

amb son llampant mantell nostres delícies;

rebérem de la plana marismosa

de Pisa melancòliques carícies;

mes com acer a qui l’imant demana

i sent, com més a prop, més influència,

creuàrem per la plàcida Toscana

emportats pel teu màgic nom… Florència!

A Florència ja som. Desperta, aimada!

Contemplem, en Florència, la florida

que treu el món quan l’hora és arribada

de les grans primaveres de la vida;

mira la gran iglésia assoleiada,

amb la volta amplament arrodonida;

mira marbres florir de tota espècie,

i mira en els altars el déu de Grècia.

¿No veus l’Apol·lo aquí d’un antic temple

en la forma d’eix sant, blanca i serena;

i com en els seus peus avui contempla,

mig rient, aquest culte d’altra mena?

Veu flors i marbre blanc; sent a tota hora

perfums en l’aire i notes d’harmonia;

i té la llum del sol que l’acalora,

virolats raigs que el finestral destria.

La catedral, al sol estarrufada,

triomfadora en colors clars s’ostenta;

i allà en la Sacrestia retirada

la immensa Notte blanca jau potenta.

Mes quan la negra nit pausada arriba

damunt les florentines meravelles

s’aixeca una figura pensativa

que porta el front tot coronat d’estrelles.

Gibelí per qui l’Arno encar murmura

tornaveus d’una lluita sens clemència,

viatgê estrany de l’encontrada obscura…

És el trist Dante que ensombreix Florència.



Anem’ns-en ja d’aquí, que jo m’enyoro;

a la terra tornem dels amors nostres,

on jo retrobi amb l’alè usat que adoro,

l’inoblidat caient dels amics rostres;

perquè l’escalf de l’última encaixada

ha covat en ma sang com una pira,

que avui s’alça brillant i incendiada,

i el vent d’amor cap a ponent la tira.

Allí la casa nuvial espera

a l’espòs que captiva hi duu l’esposa.

Captiva sols d’amor… reina que impera,

al posar-hi les mans, en cada cosa;

i reina del sentit de l’home encara.

Mes no encongim l’amor: campi i rumbegi,

i a quants m’han estimat ara i ans d’ara

al meu entorn, al teu entorn els vegi.

No sols d’amor han bategat mos polsos:

altres afanys han governat ma vida,

i em seran tos esguards als ulls més dolços

si els tinc oberts a una claror sens mida…

Mes, en tant, tu descansa, refiada,

sobre els genolls del teu marit, que espia

en el tomb de ta cara esbarrellada

la inquietud de l’infant que s’anuncia.





Conjugal


La flor de l’abraçada ja ha granat

i ets com el cep que duu la dolça carga:

tota tu t’has estès i reposat

com ple de pàmpols el sarment s’allarga.

Com en una visió misteriosa

ta mirada sovint fixa s’extàsia:

la teva mitja rialla és majestuosa

i en la boca et floreix plena de gràcia.

En el teu si fecond ¿què pot haver-hi

que et llença una llum viva pel semblant?…

Els dies són comptats del gran misteri.

Oh dona, do’m el fill que estimo tant!





Paternal


Tornant del Liceu en la nit del 7 de novembre de 1893

Furient va esclatant l’odi per la terra,

regalen sang les colltorçades testes,

i cal anâ a les festes amb pit ben esforçat, com a la guerra.

A cada esclat mortal —la gent trèmula es gira:

la crudeltat que avança, —la por que s’enretira,

se van partint el món…

Mirant el fill que mama, —a la mare que sospira,

el pare arruga el front.

Prô l’infant innocent,

que deixa, satisfet, la buidada mamella,

se mira an ell, —se mira an ella,

i riu bàrbarament.





LES MUNTANYES





Pirenenques


I

A dalt del Pirineu

les flors són esblaimades

les flors són d’un blau clar,

blavoses o morades;

són tristes dels alts monts

les crestes emboirades,

i tristos els ramats

estesos per les prades,

i la del dret pastor

figura solitària.

El sol esblanqueït

no treu color ni escalfa;

el bosc mesquí i llenyós,

i l’herba curta i clara;

pedrosos i grisencs

els cims de les muntanyes,

tots ditejats de neu

d’eternes clapes blanques

i fumejant arreu

la boira corre i passa.

Al tard, de dins les valls

la boira va aixecant-se,

i amb ella emmantellant

se va solemnement l’alta muntanya.

II

Tot està immoble dalt del Pirineu,

tot, menys la boira diàfana i lleugera

que corre com fumera

per valls, faldes i cims, arreu, arreu.

És la freda carícia d’eixes terres,

la nina aviciada de les serres

trista jugant per l’ampla soledat,

lliscant per les quietes serralades

que enormes li mig riuen, arrugades

amb un somrís eixut tot esblaimat.

III

Ben ajagut a terra, com me plau

el veure davant meu en costa suau

un prat ben verd sota d’un cel ben blau!

I en les albes la gran bellugadissa

de les fulles d’acer que el vent eriça

amb tants reflects de llum enlluernadissa.

I el sol estès pertot.

I el rec com cau

escumejant avall la costa suau

del prat ben verd sota del cel ben blau.

Tots els membres caiguts, tot jo per terra,

buidat de tota força i sens desig,

la pensa a poc a poc se’m desaferra…

I em vaig trobant tan bé an allà entremig,

i em va invadint com una immensa pau,

i vaig sent un tros més del prat suau

ben verd, ben verd sota d’un cel ben blau.

IV

Els núvols blancs i flonjos van caient

lliscant per la ferrenya serra avall;

del cel a grans bocins se van desfent

i baixen al silenci de la vall.

El sol en mig del blau, victoriós,

fa vibrar els colors de quant se veu…

Dels núvols l’estol blanc, silenciós,

va caient, va caient, pertot arreu.

V

Acabada la pluja de la tarda,

els núvols lentament s’han esquinçat;

s’ha obert el cel blau tendre tot mullat;

jeu en la serra nuvolada parda.

A la llum que reneix ja ponentina,

rosseja el camp fangós,

verdeja el coll humit,

i a la freda alenada de la nit

alegre vermelleja el jorn que fina.

VI

Plau-me, el bastó del caminant al puny,

abraçâ els horitzons d’una mirada,

fer-me entrâ a dins la immensitat del cel

i el gran adormiment de les muntanyes,

sentî el riu invisible per les valls

i el llunyedà ressò de la tronada;

a cavall de la serra veure immoble

altra serra de núvols molt més alta,

cotonosa i inflamada pel Ponent.



Després, quan sense el sol la llum és balba,

descolorí’s la terra an els meus peus,

del cel descolorí’s tota l’amplada…

Les primeres tristeses de la nit

sentî entrar-me en els ossos llavors plau-me;

i al baixar de l’altura tot corprès,

creuar-me amb les tenebres que s’hi alcen.





La vaca cega


Topant de cap en una i altra soca,

avançant d’esma pel camí de l’aigua,

se’n ve la vaca tota sola. És cega.

D’un cop de roc llançat amb massa traça,

el vailet va buidar-li un ull, i en l’altre

se li ha posat un tel: la vaca és cega.

Ve a abeurar-se a la font com ans solia,

mes no amb el ferm posat d’altres vegades

ni amb ses companyes, no: ve tota sola.

Ses companyes, pels cingles, per les comes,

pel silenci dels prats i en la ribera,

fan dringar l’esquellot, mentres pasturen

l’herba fresca a l’atzar… Ella cauria.

Topa de morro en l’esmolada pica

i recula afrontada… Però torna,

i baixa el cap a l’aigua, i beu calmosa.

Beu poc, sens gaire set. Després aixeca

al cel, enorme, l’embanyada testa

amb un gran gesto tràgic; parpelleja

damunt les mortes nines, i se’n torna

orfe de llum sota del sol que crema,

vacil·lant pels camins inoblidables,

brandant llànguidament la llarga cua.





Goigs a la Verge de Núria


Verge de la vall de Núria,

voltada de soledats,

que immòbil en la foscúria

i en vostres vestits daurats,

oïu l’eterna cantúria

del vent i les tempestats.

Verge de la vall de Núria,

a Vós vénen les ciutats.

Vers Vós avancen incertes

per les altes quietuds

i els camins desconeguts

de les grans serres desertes.

Troben rius que naixent van

en els regnes dels pastors,

i ramats esquellejant

lentament pasturndors.

Van pels cims celestials

sobre les muntanyes nues…

Les congestes brillen crues

amb blancures immortals.

Van per augustes carenes

on del buit amb els afanys

troben, abocant-s’hi a penes,

al fons de les valls serenes

les mirades blavoses dels estanys.

I del vent sota la fúria,

menyspreuador dels sentits,

amb els sentits desmaiats,

se’n baixen a la foscúria

de la vostra vall de Núria

voltada de soledats.

Aquí ens teniu, Verge tosca,

vagament cercant redós

en el clos misteriós

de vostra capella fosca.

Cau la nit per tot arreu

nostre cor torna’s psalteri

pressentint el sant misteri

tremolós de vostra veu.

Per què ens mireu Verge santa,

amb aquests ulls tan oberts?

Doneu-nos l’esgarrifança

dels vells miracles complerts!

Castigueu nostre sentit

amb tant d’oblidades febres!

Deu ànima a les tenebres!

Deu-nos la fe de la Nit…

Que demà, quan surti el sol,

tornarem a pendre el vol

per les serres encantades,

i els camins de les cascades

seguirem de sol a sol…

Les cascades que s’estan

allà lluny canta que canta,

tot trenant i destrenant

llur blancura ressonanta

sobre el negre mur gegant.

Copsats per negres alçàries,

eixordats de la remor,

anirem avall com l’aigua

per les goles solitàries

plenes d’abims i frescor.

Quan a l’última portella

tot el cel s’eixamplarà,

amb alegria novella

veurem la plana més bella

i la verdor que s’hi fa.



A l’hivern, quan neva i plou,

i la ciutat se remou

brillant d’insomnis i fúria,

nostres ulls enlluernats

veuran, allà en la foscúria,

la immòbil Verge de Núria

voltada de soletdats.





Pirenenca


Dins la cambra xica, xica,

en la nit dormo tot sol;

part de fora, negra, negra,

la muntanya em vetlla el son.

La muntanya alta, alta,

que se’m menja tot el cel,

se m’arrima dreta, immòbil,

sentinella mut i ferm.

Els meus somnis volen, volen

cap els plans i vora el mar

on els meus amors m’esperen

sota el cel assoleiat.

Jo somric an els meus somnis

adormit en la nit, sol…

Part de fora negra, negra,

la muntanya em vetlla el son.





A muntanya


M’agrada el balcó gran de la muralla

quan la gent de la vila hi va a badar,

i amb ull ja quasi incommovible aguaita

el pas de la llunyana tempestat.

Passa la tempestat esgarrifosa

per damunt de la serra allà al davant,

tremolant de llampecs, silenciosa

per la gent de la vila i la del pla.

Com hi deu ploure en les profondes gorges

i en els plans solitaris de les valls!

Prou l’huracà els assota aquells cims nusos

i peta l’aigua en aquells rocs tan grans;

s’astoren els ramats, el pastor crida,

i algun avet cau mig partit pel llamp!

Però en el balcó gran de la muralla

no se sent res: la gent hi va a badar,

i amb ull ja quasi incommovible aguaita

el pas de la llunyana tempestat.

Puigcerdà, 1897





Per la boira


Oh! boira, encantament de les muntanyes,

que et deixes travessar d’una llum dolça,

evocadora de clotades pàl·lides

i de poblats llunyans que es desensonyen

i s’acosten rient assoleiant-se…

Oh! boira que amb el sol tota t’aclares,

i que tu tota sola t’obscureixes

i t’omples dels rumors de la tempesta…





Les muntanyes


A l’hora que el sol se pon,

bevent al raig de la font,

he assaborit els secrets

de la terra misteriosa.

Part de dins de la canal

he vist l’aigua virginal

venir del fosc naixement

a regalar-me la boca,

i m’entrava pit endins…

I amb els seus clars regalims

penetrava-m’hi ensems

una saviesa dolça.

Quan m’he adreçat i he mirat,

la muntanya, el bosc i el prat

me semblaven altrament:

tot semblava una altra cosa.

Al damunt del bell morir

començava a resplendir

pels celatges carminencs

el blanc quart de lluna nova.

Tot semblava un món en flor

i l’ànima n’era jo.

Jo l’ànima flairosa de la prada

que es delia en florir i ser dallada.

Jo l’ànima pacífica del ramat

esquellejant pel bac mig amagat.

Jo l’ànima del bosc que fa remor

com el mar, que és tan lluny en l’horitzó.

I l’ànima del saule jo era encara

que dóna a tota font son ombra clara.

Jo de la timba l’ànima profonda

on la boira s’aixeca i es deixonda.

I l’ànima inquieta del torrent

que crida en la cascada resplendent.

Jo era l’ànima blava de l’estany

que guaita el viatger amb ull estrany.

Jo l’ànima del vent que tot ho mou

i la humil de la flor quan se desclou.

Jo era l’altitud de la carena…

Els núvols m’estimaven llargament,

i al llarg amor de l’ennuvolament

congriava’s mon ànima serena.

Sentia la delícia de les fonts

naixe’ en mon si, regal de les congestes;

i en l’ampla quietud dels horitzons

hi sentia el repòs de les tempestes.

I quan el cel s’obria al meu entorn

i reia el sol en ma verdosa plana,

les gents, al lluny, restaven tot el jorn

contemplant ma bellesa sobirana.

Però jo, tota plena de l’anhel

agitador del mar i les muntanyes,

fortament m’adreçava per dû al cel

tot lo de mos costats i mes entranyes.



A l’hora que el sol se pon,

bevent al raig de la font,

he assaborit el secrets

de la terra misteriosa.





Retorn


I

Oh Pirineu! En tes profondes gorges,

fill de la plana, m’he sentit com pres,

i amb l’esguard demanava al cel altíssim

amplària i vent.

Pujava per tes costes gegantines

on blanquegen les cascades

i negregen els avets;

on la flor de la muntanya

perfumava el meu gran enyorament…

La llibertat dels cims no l’assolia:

restava a vora d’ells.

II

En alta solitud s’està pels cingles

el blau estany immòbil,

mirant-se al Vignemale, que li mostra

sa faldada de neu:

jo a l’hora del capvespre hi arribava

i a prop de l’aigua quieta

m’asseia tristament.

III

Cercava Gavarnie entre les boires

on llisquen les cascades

al llarg del mur immens pausadament;

i al ser-hi he sospirat per trobar aire

i he hagut d’aixecâ el cap per veure el cel.

I, trencant ton encís d’una vegada,

oh Pirineu terrible!

a la plana de Tarbes

me n’he baixat corrents.

IV

En els teus peus, a ratlla de la plana,

Lourdes devota té molt bell el cel:

el sol hi daura la ramada humana

que bela amb un gran bel

davant la Verge blanca,

davant l’iglésia freda;

i en mig del baf de les gentades tèrboles

s’alça el miracle, i dolçament floreix

als vermellosos raigs del sol ponent…

(Passar jo l’he vista —l’horrible filera

dels malalts en braços dels homes de fe:

les boques inflades, —les conques morades,

el cos sense gest.

I aquella malalta —tan blanca, tan rossa,

no me la puc treure mai del pensament.

Sols ella mig reia. Jo crec que era morta).

Al vespre un riu de llumenetes grogues

passa en la fosca ressonant de veus.

V

Salut, noble Bearn! Oh terra franca,

mare de cavallers

que es jugaven la vida a cops d’espasa

bravejant i rient!

Abocat a l’airosa balconada,

jo t’he cantat de lluny, oh Pirineu!

veient tos cims com rengle de fantasmes

vestits de llum en la blavor del cel.

Adéu, visió darrera

de l’alta cordillera!

Que en deus estar d’hermosa,

a l’hivern, sota el sol, blanca de neu!





Represa


A l’hivern, sota el sol, blanca de neu,

com visió més llunyana i més formosa,

jo t’he vist resplendir en l’aire clar

des dels cims de la meva Barcelona,

on tots els ametllers ja són florits

davant del mar brillant fins a Mallorca.





Glosa


En la gran serenor del cel d’hivern

he mirat les muntanyes com brillaven,

i se m’ha aparegut el trobador

que enllà del temps cantava:

«Aquelles muntanyes —que tan altes són,

me priven de veure —mos amors on són».

Aixís feia sonâ els vents d’Oloró

el trobador de cara a les muntanyes,

enyorant a la flor del Pirineu

que enllà dels monts llançava sa fragància.

Ella se deia Agnès i era princesa

de la cort i el reialme de Navarra,

i era tan de mena graciosa

que entorn tothom li feia mitja rialla;

alta i serena com un gran infant;

i tenia la cara acolorada.

Aixís la vegé un dia el trobador

en la cort del seu pare, que dansava,

i aixís se li acostava per parlar,

plena encara del ritme de la dansa:

—M’han dit que éreu trobador

—feia amb veu acaricianta—,

i a mi em plauen les cançons—.

I amb els ulls n’hi demanava.

Ell, sense esma de dî un mot,

la mirava, la mirava…

fins que ella no pogué més

i li somrigué a la cara.

Ara ell veia aquell somrís

brillâ a dalt de les muntanyes,

i perxô cantava aixís,

com si tornés la paraula:

«aquelles muntanyes —que tan altes són,

me priven de veure —mos amors on són».

—Quanta terra de tu a mi!

Quanta neu entre nosaltres!

Mes la veu jo llenço als cims:

trameteu-li, neus més altes!—.

«Si sabia de veure-la —i de l’encontrar,

passaria l’aiglleta —sens por de’m negar».

—Si tots dos fóssem infants,

jugaríem a esposalles:

jo seria el rei d’aquí,

reina tu de l’altra banda.

Jo t’aniria a cercar,

tindríem un gran reialme,

el reialme pirenenc

coronat de neus molt blanques,

planes verdes a l’entorn

i un mar blau a cada banda.

Els vassalls foren pastors,

mariners i gent de plana,

rei i poble i cort tot u

al volt de les teves gràcies.

Hi anirien acudint

cadascú amb la seva tasca:

els pastors amb els ramats

davallant de les muntanyes;

els mariners amb els rems

i l’olor d’aigua salada;

els pagesos amb els bous

de la rella ressonanta;

tots assedegats d’amor:

nosaltres seríem l’aigua.

Aquell art noble del cant

en paraules ben trobades

jo ensenyaria als fadrins,

tu a les donzelles la dansa

i se’n tornarien tots

amb la cara enriallada:

a la mar els mariners,

els pastors a les muntanyes,

els pagesos als conreus…

i tu i jo l’un an el altre.

I el reialme pirenenc

fóra la flor dels reialmes…

Ai, visió, no fossis lluny!

Ai, Agnès, bé ets enyorada!

Ai, neus, que blanques que sou!

Ai, muntanyes, que sou altes!—.

«Aquelles muntanyes —que s’abaixaran

i les amoretes —que pareixeran».

—Jo no sé com, prô un vent de profecia

corre sobre eixos monts d’ací i d’allà;

jo no sé quan, prô vindrà un dia

que el Pirineu regnarà!

Vosaltres els del mar cap a Baiona,

vosaltres els de Pau i d’Argelès,

vosaltres de Tolosa i de Narbona

i los del parlar provençalès;

i tu, Aragó més alt, i tu, Navarra,

oh catalans que a l’altra mar sou junts,

alceu els ulls al mur que ara ens separa:

s’acosta el dia que serem tots uns…

«Aquelles muntanyes —que s’abaixaran

i les amoretes —que pareixeran».

Pareixerà l’amor —damunt la cordillera,

sos raigs resplendiran en la blavô,

i la que fou barrera,

serà el trono reial de la unió.

Nostra parla suau, que s’acolora

als mils reflects de nostres valls semblants,

d’uns amb altres és prou entenedora:

tots ens obrim els braços, quan ens diem germans.

Tots davallem de la mateixa alçada,

tots bevem l’aigua de les mateixes neus,

nostres cançons tenen igual tonada,

i nostres crits desperten —idèntics tornaveus.

De mar a mar només hi ha uns Pirineus.

Jo hi tinc l’amor i és ell el qui m’inspira…

Donzelles i fadrins ja m’entendran:

un jorn cremà el Pirene —en fabulosa pira,

i si ara un cor aimant —és la nova guspira,

d’un nou incendi els cims s’abrandaran!

«Aquelles muntanyes —que tan altes són,

me priven de veure —mos amors on són».





La cascada de Lutour[1]


¿Veus, endins la selva obscura,

una tofa de blancura

bellugant-se entre els avets?

Ella és, que va atansant-se

ella és, que ve posant-se

sos penjolls i collarets.

Mira-la com ja s’avança.

¿No la veus que ve, que dansa

tota nua, tota blanca,

tota sola entre els avets?

Ja és aquí; i s’adreça al caire

del penyal i es llença al fons:

la corona li va en l’aire

collarets de caire en caire

desgranant-se a rodalons.

I ella canta i salta i grua

per damunt la roca crua;

tota blanca, tota nua,

tota escuma avall al fons.

Ja és al fons i estira els braços,

i després obre els ulls verds.

Mira al cel…



Salta, filla; canta, canta.

Tu no saps, ni sabràs mai,

com t’assembles, oh cascada!,

a una flor ben esclatada,

a una nit molt estelada,

a una dona molt amada

i al meu cor en son esplai.

Cauterets, 1-VIII-1911





Del Montseny


Aquell encantament de cap al tard

(allà en els plans més alts,

al peu dels cims augustes

del colô esmortuït de l’hora baixa)

me reprèn i em rodona

la tristesa feconda.

Ai! Altes soledats, que en sou de dolces

amb els herbatges verds

on canta l’esquellot de la ramada,

i el bosc silenciós

i la masia lassa!…

Després ja hi anirem, a la masia;

mes ara els cims davant descolorint-se,

i al costat l’amic febrós

que en la gran quietud de l’hora baixa

me parla amb la veu velada

per una febre divina.

Passa una àliga al cel

que sembla que amb son vol l’espai s’eixampla

i tot resta més buit i més quiet

quan s’ha perdut enllà. La fosca avança.

A davant i al peu dels cims

hi ha una casa abandonada;

entra la fosca per la porta oberta

i sols troba el silenci

arrupit pels racons de les estades,

i al bell mig del corral,

i al peu de les escales,

fins en la llar del foc,

Déu meu! allí el silenci.

En la llar, on he vist tantes vegades

enfeinada ajupir-se

amb gran humilitat, més no sens gràcia,

la bona dona, que el marit la mira

fent saltâ en els genolls el nen d’ulls grossos,

encantats en el foc que els il·lumina,

mentres el calderó ronca en les flames!

En la llar la tenebra i el silenci!

Déu meu! Anem, anem a la masia:

encara hi serem a temps

pel retorn de les ramades

que belen amb cent bels;

les esquenes ondulen, i per sobre

regna el vailet que ens dirà el nom de totes,

adornant cada nom amb forta rialla.

Aquella veu grave i sonora

del nin de les muntanyes!

Anem i la masia:

encar serem a temps que la donzella

canti a la porta al darrer raig del dia

que fa vermell son llavi…





Del Montjuïc


en la tomba nova d’En Verdaguer

Vull dir-vos el moment de gran bellesa:

a dalt de la muntanya

de mala anomenada…

però a davant del mar,

alçaren el poeta,

adormit ja per sempre

en la caixa de morts,

per a posar-lo en un sepulcre nou.

La caixa fou alçada

damunt de la gentada:

els ulls s’estemordien

tement-se un horror gros…

La caixa era corcada,

mes s’alçà, curullada

de ginestes i altres flors.

Oh! Quina meravella

en l’hora tan bella de posta del sol,

per damunt de la gentada

veure aquella caixa alçada,

i el poeta en flors en ella

com un nin dintre el bressol.

Oh Montjuïc, muntanya afortunada!

Dessota de ta mala anomenada

hi hem deixat, amb grans plors,

el cos del poeta que sobreïx en flors.

La tomba és la roca viva:

les eures s’hi enfilaran,

i al dessobre de les eures

els aucells hi cantaran.

Cada matinada

hi caurà rosada;

cada dematí,

cançons a desdir;

ditxós el poeta que les pot sentir

dins la fresca obaga!

El sol i la lluna

hi aniran passant,

el sol i la lluna, i el mar al davant.

Dorm, poeta, dorm, que els aucells ja canten:

tu, que aimaves tant i tant

els bells cants, seràs feliç

i faràs aquell somrís…

Per la gràcia del somrís,

has entrat en paradís.





La fageda d’En Jordà


Saps on és la fageda d’En Jordà?

Si vas pels volts d’Olot, amunt del pla,

trobaràs un indret verd i profond

com mai cap més n’hagis trobat al món:

un verd com d’aigua endins, profond i clar;

el verd de la Fageda d’En Jordà.

El caminant, quan entra en aquest lloc,

comença a caminar-hi a poc a poc;

compta els seus passos en la gran quietud

s’atura, i no sent res, i està perdut.

Li agafa un dolç oblit de tot lo món

en el silenci d’aquell lloc profond,

i no pensa en sortir, o hi pensa en va:

és pres de la fageda d’En Jordà,

presoner del silenci i la verdor.

Oh companyia! Oh deslliurant presó!





De les muntanyes[2]


Nota d’àlbum

Torno de la dolçor de les muntanyes

i de veure el mar blau de dalt dels cims:

tot era ple de llum i d’alegria;

pels plans brillaven tremolant els rius.

Tot era prop i lluny, i tot tenia

com una resplendor d’eternitat;

aquell repòs que l’ànima somnia

per quan aquest camí s’haurà acabat.

Boscos de Vallvidrera

Ai, boscos de Vallvidrera!

quines sentors m’heu donat!

Tenia el mar al darrere

i al davant el Montserrat,

i als peus els llocs del poeta

que ja és a l’eternitat.

Més enllà d’altres carenes,

el Pirineu, tot nevat,

i aquell dolç país de França

que deu sê a l’altre costat…

Ai! boscos de Vallvidrera!

quines sentors m’heu donat!

Tot baixant per la drecera

he vist un arbre rosat:

ametller que presumies,

un altre se t’ha avançat.

—De massa matiner que era

ara em veus tan despullat:

les glaçades d’aquests dies

totes les flors m’han llevat;

prô encara en tinc unes quantes:

mira’m de l’altre costat.

—Ara veig que no tens culpa:

ametller, que Déu te guard,

que sens tu la bona nova

no m’ho hauria semblat.

A un torrent

Quantes voltes, oh torrent!

bo i mirant-te fit a fit

he volgut de ton brogit

entendre el mal sense accent!

Quantes voltes responent

a ta veu que m’eixordava

jo també amb afany cridava!

Què en treia jo? I tu què en treies?

Ni jo entenia el que em deies

ni tu el que jo et contava.

Al cim

El sol se n’anava

quan jo hi he arribat.

La copa dels pins ja era negra,

prô el tronc tot daurat.

El cim, tot vermell del sol, que es ponia

una mica a ponent del Montserrat;

i la muntanya santa resplendia

d’un encès morat.

Mes el sol ha tombat la carena

i tot s’ha apagat.

He baixat. Per la terra enfosquida

no restava ni un rastre de sol;

i al bell fons de la Vil·la Joana

començava a cantâ un rossinyol.

6-VI-1910





Ai! caminet, caminet,

ai! caminet de muntanya

tot carregat de sentors,

dret per la costa solana

no tens més ombra que els pins

ni més flor que l’argelaga.





Un dia de sol és cosa bona

veure al volt de l’esguard per l’encontrada

de dalt del mur més alt de Barcelona

la plana del Vallès tota torrada.





A la llum del sol de Déu,

brillaven al lluny formoses

unes muntanyes blavoses

totes clapades de neu.





De les serres sobiranes

m’ha corprès altre cop la majestat,

l’estesa immobilitat

dels grans plans que hi ha dalt de les muntanyes.





Aquella verdor de cap al tard

En els plans verds a dalt de les muntanyes

Entre la boira… el blanc ramat pastura…

I a baix la gent

Mirant enlaire encantats.





Oh quina matinada! encisadora!

veia des del bell balcó de Pau

El Pirineu tot blau

En la sina inflamada de l’Aurora.





Volàvem sobre els ferros de la febrosa via.

Ardent igual que un hèroe el jorn d’estiu moria.

Entre el fullatge immòbil que el sol ponent daurava

el dolç país de França fugia i s’allunyava.

20-XII-1904





Notes poètiques


Vida immortal en les rosades bromes

Del sol ponent damunt de les muntanyes.



Molts cops me us en veniu cap damunt

que sembleu una mar esvalotada.



El Pirineu s’acosta

Onejant encrespat cap a la plana.



El seu rostre de verge muntanyenca

Té quelcom de l’isard, però amb amor.



Bell al matí és el so de les campanes

Bell a posta de sol amb melangia

L’alt camí ombrós qu’enronda tes muralles.



A mig dia que’l sol brilla

tot alè se’n puja al cel.



L’adéu pàl·lid del sol a la carena.



La boira fumejant per les muntanyes.



Jo no sé lo que teniu

que us estimi tant, muntanyes.





VISTES AL MAR





Davant del temporal


I

Se fan ampla abraçada

dugues immensitats, i malastrugues

enterbolint-se es miren totes dugues,

l’una immoble i sens veu, l’altra agitada.

II

La ressonanta mar se despacienta,

prenent força i alè recula ombrosa,

i llençant-se furienta

contra els penyals vorers, bramant rebenta

rebotent en escuma polsinosa.

III

Oh! i quin bell tou d’escuma

tot llarg a llarg de la deserta platja

en ramells gegantins s’alça com bruma

i es desfà en suau ruixat! Prenent coratge

avança un altre cop la mar irada,

i aixís sempre… i més bell cada vegada.





Vistes al mar


De la nit per lo pregon,

entre cants i llum estranya,

baixaven de la muntanya

al Dolor com rei del món.

Nit del Divendres Sant

Caldetes, 1901



I

Vora la mar eternament inquieta

floreix immòbil la pomera blanca,

i el presseguer vermell, que riu i brilla

prop la mar inquieta aquietadora.

II

Degué sê un dia així que el bon Jesús

caminà sobre el mar: el cel i l’aigua

serien, com avui, llisos i blaus…

I la Visió anà ràpida a l’encontre

dels encantats deixebles en la barca.

III

El cel ben serè

torna el mar més blau,

d’un blau que enamora

al migdia clar:

entre els pins me’l miro…

Dues coses hi ha

que el mirar-les juntes

me fa el cor més gran:

la verdor dels pins,

la blavor del mar.

IV

El vent se desferma

i tot el mar canta.

Mar brava, mar verda, mar escumejanta!

L’onada s’adreça,

venint s’ageganta,

avença i s’acosta

callada que espanta.

L’escuma enlluerna,

el sol l’abrillanta,

l’onada s’esberla

i cau ressonanta.

Mar brava, mar verda, mar escumejanta!

V

Una a una, com verges a la dansa,

entren lliscant les barques en el mar;

s’obre la vela com una ala al sol,

i per camins que només elles veuen

s’allunyen mar endintre…

Oh! cel blau! Oh mar blau, platja deserta,

groga de sol! De prop el mar te canta,

mentres tu esperes el retorn magnífic,

a sol ponent, de la primera barca,

que sortirà del mar tota olorosa.





Seguit de les vistes al mar


Tot ho torno a trobar: una per una

les barques en son lloc, i els pescadors;

la platja, al vespre, igual, plena d’olors;

i la mar rebolcant-se al clar de lluna.



I

La ginesta altra vegada!

La ginesta amb tanta olor!

És la meva enamorada

que ve al temps de la calor.

Per a fer-li una abraçada

he pujat dalt del serrat:

de la primera besada

m’ha deixat tot perfumat.

Feia un vent que enarborava,

feia un sol molt resplendent:

la ginesta es regirava

furiosa al sol rient.

Jo la prenc per la cintura:

l’estisora va enrenou

desflorant tanta hermosura,

fins que el cor me n’ha dit prou.

Amb un vímet que creixia

innocent a vora seu

he lligat la dolça aimia

ben estreta en un pom breu.

Quan l’he tinguda lligada

m’he girat de cara al mar…

M’he girat al mar, de cara,

que brillava com cristall;

he aixecat el pom en l’aire

i he arrencat a corre’avall.

II

La mar estava alegre, aquest migdia:

tota era brill i crit i flor d’escuma,

perquè feia molt sol i el vent corria.

Al lluny se veia un gran mantell de bruma.

Damunt les ones, amb les veles dretes,

les barques hi brincaven com cabretes.

III

Flameja al sol ponent l’estol de veles

en el llunyà confí del cel i l’aigua.

La mar, inquieta, com un pit sospira

en la platja reclosa i solitària.

D’on pot venir la inquietud de l’ona?

Ni un núvol en el cel… ni un alè d’aire…

D’on pot venir la inquietud de l’ona?

Misteri de la mar! L’hora és ben dolça.

Flameja, al sol ponent, l’estol de veles.

Blanes, Platja de Sant Francesc



IV

El pi d’Estrac

Aquest és aquell pi com una catedral

que vora de la mar s’està secularment

bevent l’aire i la llum amb copa colossal

que mai travessa el sol ni la pot moure el vent.

Immòbil beu els aires amb una remô igual

a aquella que en la platja ressona eternalment,

i llença una gran ombra en l’hora migdial

posant fredô i tenebra al cor del dia ardent.

Jo, a l’hora de la sesta, m’hi solc aixoplugar

de la mortal carícia del sol roent d’estiu,

i veig a ran de terra la calda tremolar

entorn; i a sobre sento milers d’aucells; i enllà

la mar que brilla i riu.

V

Allà en les llunyanies de la mar

s’aixecava la lluna solitària.

Un himne sense mots, acompassat,

li cantaven les ones en la platja.

El cel, tot llis i tot descolorit,

s’escoltava el cantar de les onades;

i la terra enfosquint-se a poc a poc,

sense veu, sense vent i sense gales,

semblava submergir-se en el no-res,

davant del cel i el mar il·luminant-se

al bes de la lluna, a cada instant més clar,

i a la remor creixent de les onades.

VI

Comença la tardor damunt dels camps.

Al pas dels caminants, s’alcen grans vols d’aucells

en l’aire núvol i amb tristor…

Els pàmpols se fan vells:

sols als pins és eterna la verdor.

VII

Tot plegat mar i cel s’han ennegrit

i s’hi ha estès com una gran fumera:

tot era pluja i vent… I s’ha enfosquit

i ja res ha sigut lo que abans era,

sinó un confós neguit

amb un soroll de caos…



Per sobre el mar, arrossegant,

la cortina furienta se n’anava.

Fugia en un instant:

algú l’enretirava.

I ha aparegut el mar, que la rojor

de les rieres en tacava la blavor,

i tot esborronat, que panteixava

amb un panteix seguit i sord…

Tot el cel se movia i clarejava…

I una veu tendra ha dit: —Mira la mar!—

i —Ai! la mar!—.

Mes la pluja s’hi espessia

altra volta. (—Ai! la mar!… Mira la mar!…—).

La riera, revolta,

s’hi eixamplava endins fins no sé on…

Ja no hi havia mar:

la terra se n’hi entrava…

I sempre aquell panteix seguit, pregon.

(Ai! la mar! i ai! la mar!…).

Pobra mar blava!





Altres vistes al mar[3]


Avui el mar té vint-i-vuit colors,

i tot està revolt, el cel i l’aigua:

el cel brillant i blau; el vent, furiós,

hi escotona els núvols i els empaita.

Fa voleiar banderes i blancors,

retorç i esbulla els arbres amb gran sanya:

tot són crits i soroll i lluentors,

amb un fresseig i un bellugueig que espanta.





Al mar, tot el commou, tot el renova,

l’assombra un núvol, un raig de sol l’alegra,

per un no-res que prop o lluny se’l mira

muda el color com verge vergonyosa.





Ara sembleu flors del mar,

veles que sortiu enfora

a l’hora que el sol se pon

i el mar té un color de rosa.





Mar d’acer de cap al tard,

delícia de la mirada;

bé em fineixes la jornada —bella i plena.

Déu del mar

grans mercès de la jornada

tan serena!





Mar blau, adéu.

Muntanyes amansides

que per damunt hi corre el vent suau;

campanes de viletes escondides

que tantes hores m’heu tocat en pau:

adéu-siau.





Notes poètiques


La mar és una flor molt olorosa.



Avui lo mes hermós és el mar blau.



Oh! vall xica de Caldetes

Tan plena de rossinyols.



Com a dins de la font la blava ondina

Al bell fons dels seus ulls dormia un àngel

Mes ella no ho sabia…



Devia sé una filla de la costa

Perquè, tenia els ulls molt blaus.



La casa és blanca, molt blanca

i hi tinc la dona i els fills.



El seu cor amable i franc.





EL PAS DE L’ANY





Tríptic de l’any


Quaresma


I

Al mercat hi ha avui per vendre

dues branques de flors clares

tot just enrosades:

són les flors del Dimecres de Cendra

cendrós en ses boires mig assoleiades.

Ja s’escorren els vels celestials…

El cel no riu encara, i la terra somnia;

però de dalt a baix, de baix a dalt,

hi corren tremolors de pròxima alegria.

II

Arriba Sant Josep

amb la vara florida…

Riuen els horitzons.

Fressegen i cimbregen de seguida

rams de llorê i palmons.

III

Al Dijous Sant encara —una antiga tristesa

pels aires s’esllangueix.

La cançó llastimera, —i d’any en any represa,

de dins la quietud s’alça i reneix.

De lluny, ja esvanits vénen —sos mots i les pregàries,

les notes sento sols del místic cant…

Alça les seves notes solitàries,

la Passió en la Nit del Dijous Sant.

Del dematí en la calma va fonent-se,

asserenant-se va el tenebrós dol…

El verd naixent dels arbres va encenent-se

entre els ruixats freqüents i els raig de sol.

IV

Aquest verd tendre —de primavera— me té ullprès,

se me’n porta la mirada,

me la clava extasiada

en la glòria de les branques

on espurna el colô encès.

Vaporosa com boirina

llarg a llarg de l’avinguda

on el sol se comença a esblanqueir,

en la tímida verdor s’hi endevina

una fresca rialla retinguda

que està a punt de somoure’s i esclafir.

Obro els ulls al matí i corro amb fal·lera

a reveure el color que m’enamora,

i el trobo que m’espera, immoble, estès…

Oh la muda verdor que em desespera!

serena me mig riu, prometedora…

Aquest verd tendre —de primavera— me té ullprès.

V

Nit d’abril de lluna plena,

nit lluminosa i serena

alegre com migdiada

temperada…

Oh! L’alegria d’una nit serena!

La cançó neix tota sola

i se’n vola

cap al cel i a les estrelles…

La cançó neix a breus tirs,

a sospirs,

i se’n vola tota sola

cap al cel

amb anhel.

Qui dirà lo que és el cel

d’una nit d’abril serena?

És un vel

que llumena.

Un vel blau tot penetrat

d’una immensa suavitat.

Oh celistica de l’abril,

¡que serena m’has entrat

en el sentit obert de bat a bat!





Corpus


I

Toquen les trompetes, —vénen els soldats

avançant en amples —rengles virolats.

Alta la bandera —lluu sobre l’estol;

altes lluen totes —les armes al sol.

Travessen la ciutat al mig del dia

en una revolada d’alegria.

Tots van a la una; —rítmica se’n va

la feixuga marxa —i el fort alenar.

Llencen les trompetes —alts crits triomfants,

i al voltant se’n porten —un estol d’infants.

II

Els gegants, els gegants

ara ballen, ara ballen;

els gegants, els gegants

ara ballen com abans.

Llur alta mirada immòbil

ullprèn a tota la gent

que se’ls mira i els rodeja

sense fer cap pensament:

se’ls mira perquè són grans

i duen vestits llampants

i ballen cada moment…

Els gegants, els gegants

són joves eternament.

En llur dansa encarcarada

hi ha riallera majestat;

flabiol i tamborino

escau bé an el llur posat;

raigs de ginesta olorosa

no els arriben a mig cos;

l’arruixada tremolosa

de papers de tots colors

cau damunt llurs testes reals,

que en resten glorioses i irisades.

Prô ells passen alts i serens,

balançant-se tot fent via

entre florida alegria…

I els aires ne resten plens.

La geganta i el gegant

ara ballen, ara ballen,

la geganta i el gegant

ara ballen, i sempre ballaran.

III

De lluny, de lluny s’avancen —les testes tonsurades,

els filets de veus blanques —que regalimen psalms…

Al sol de maig l’or pàl·lid —tremola en les casulles,

i cremen groc els ciris —en mans dels capellans.

Les Misses de tot l’any —se’n van totes plegades

enfora… i la Tenebra —esperant-les se consum…

Se’n van marmotadores, —se’n van enlluernades

per les obertes vies —i els aires plens de llum.

Ai, Professó, i que et tornes —blanca i esgrogueïda

llançant les lleus fumeres —d’encens blau per l’espai!…

Què duus, que ja pressento —el segament de cames,

l’esllanguiment de testes, —i aquell Suprem Desmai?

IV

Unes flors que s’esfullen

Què hi ha en aquestes flors silencioses

que s’esfullen tant?

Cauen les fulles d’una a una,

sense queixa, sense plant:

immòbils, fredes, dolcíssimes,

se van esfullant.

Ni un alè d’aire les toca,

ni un tremolor:

s’esfullen sense raó,

sense remor.

Sense raó? Què tenen eixes fulles?

Els calzes, van tornant més miserables!

Oberts, buits, admirats,

desconsolats.

Les tiges són colltortes,

i al voltant del gerro hi ha les fulles mortes.

Què hi ha en aquestes flors? Se’n van sense dir res,

sense els estremiments de l’agonia,

sense perdre el colô encès.

Amb tota cortesia,

i a poc a poc, s’esfullant,

se’n van, se’n van,

sense queixa, sense plant,

no volent destorbar cap alegria.

Deixem-les estâ, anem’ns-en, i ans de gaire

trobarem en el gerro les òrfenes verdors

i un sospir olorós suspès en l’aire…



i el camp tot estrellat de noves flors.





Nadal


Caieu, fulles, caieu, fulles,

que ja s’acosta Nadal

i el cor el vol nu i glacial…





Neix l’hivern cantant les glòries

d’una Verge amb manto blau

que al sentí’s plena de gràcia

baixa els ulls, junta las mans

i es posa a adorar a Déu

en son ventre virginal…

Caieu, fulles; caieu, fulles,

que ja s’acosta Nadal.





En les nits de desembre —tan llargues!—

els pastors s’estan sols entre el vent,

contemplant la foscor de la terra…

I en el cel hi ha l’estrella d’Orient.

En les nits de desembre —tan llargues!—

entre el vent i invisibles remors,

que n’hi caben de vols d’àngels

en els sòmits dels pastors!

Van els àngels per la terra

i pel cel les resplendors.





Prova el fred de fer-se etern,

la tenebra també ho prova,

prô al cor de la nit d’hivern

se bada la Bona Nova;

i al punt de la mitja nit

tot aucell ha refilat,

i tota l’herba ha florit,

i Jesús és nat.





Oh Jesús de ma infantesa!

Oh petit Nostre Senyor!

Bon Jesuset de les panses i figues,

i nous i olives i mel i mató!

Que alegre es torna la nit de desembre!

Quina alegria d’infants i pastors!

Tot timbaleja, tot cascabelleja,

tot se trontolla al vaivé d’un bressol…

«Què n’hi darem an el Noi de la Mare?

Què n’hi darem que li sàpiga bo?».

Al davant del vostre altar

jo veig els fidels pregar

amb les boques rialleres,

perquè us deuen demanar

cosetes gracioses i lleugeres

com un nen les sol donar.

Com el demanar-ne esqueia

als pastors en l’establia,

que fins la Verge Maria

en mig reia!





La Verge mig reia, i la bona gent

trobaren-la bella;

mig reia la Verge, i els Reis d’Orient

per la nit seguien l’estrella

que els duia a Ponent…

al Misteri.





Els ametllers


Fulls de dietari

1901

23 gener:

Avui, per la primera i dolça volta,

m’ha sorprès la blancor dels ametllers

traient el cap per sobre dels recers

de l’hort blanc de les monges caputxines:

semblaven esfereïts

de sentir-se tan florits

tots sols entre les boirines.

6 febrer:

Avui semblaven valents

i semblava que cantaven

afrontant a tots els vents

i a les neus que els vents portaven.

Sota les neus imminents

cantaven de l’alegria

d’haver florit innocents

abans de l’hora i del dia:

des del fons dels jorns vinents,

plorant, la Primavera els beneïa.

15 febrer:

Avui ha caigut neu damunt les flors

i damunt de les coses primerenques:

un matí de blancor que el sol ha fos.

A migdia poncelles vermellenques

han tret el cap florit entre la neu

i han resplendit en mig de la blancura:

els ametllers han dat gràcies a Déu

agitant llur rosada vestidura.





L’ametller


A mig aire de la serra

veig un ametller florit:

Déu te guard, bandera blanca,

dies ha que t’he delit!

Ets la pau que s’anuncia

entre el sol, núvols i vents…

No ets encara el mellor temps

prô en tens tota l’alegria.





Dimecres de cendra


a una noia

No et facis posar cendra —no et facis posar cendra,

patró de joventut,

que no té res que veure —la mort, la cendra, amb tu.

No entelis amb mementos

ton front rosat i pur.

Tu no has pas d’havê esment —de la trista paraula

que diu el sacerdot

girant-se de la taula.

Que aquest color rosat —que duus al front i als llavis

no t’ha sigut donat —per cendrosos agravis,

que t’ha sigut donat,

verge de la sang tendra,

per uns altres esblaims —que no són pols ni cendra.

1896





Dimecres de cendra[4]


Oh, Dimecres de Cendra que estens

tes boires rosades

damunt la ciutat dels meus pensaments,

com damunt de l’altra de vies poblades!

En aquesta alguns raigs somrients

del sol de febrer

posen alegria.

Mes boires somriuen, passades també

d’un raig de poesia.

És aquell etern tornâ a començar,

és la joventut sempre renovada.

De dins la boirina del massa pensar

salta una paraula

tota il·luminada

amb un sentit nou: la boira es desfà,

tot el pensament reprèn arrencada:

aquesta paraula un dia et pendrà

a tu; també a tu, veient-la estampada;

i a tos ulls sorpresos també brillarà

en aquell moment com tot just creada.

Seré jo que hauré entrat de traïdor

dins de casa teva quan menys te’n temies,

i que m’hauré estat allà en la foscor

per dies i dies,

fins que una vegada, veient-te tot sol

en la teva cambra reclòs en tristesa,

te saltaré a sobre com un raig de sol

amb el meu etern crit de jovenesa.

Te’m ficaré als ulls, te’m ficaré al cor.

Mon brillant punyal fins a les entranyes

t’entrarà, donant-te la vida amb la mort.





Sol solet


Quan jo era petit

vivia arraulit

en un carrer negre.

El mur hi era humit,

prô el sol hi era alegre.

Per lla a Sant Josep

el bon sol solet

lliscava i lluïa

pel carreró estret.

En mon cos neulit

llavors jo sentia

una esgarrifança

de goig i alegria.





Lo diví en el Dijous Sant


En memòria d’un amic.



Avui he sentit lo Diví

en el camp, en el vent i en les plantes,

i en la majestat —de les pedres santes

que s’alcen en temple —al mig del camí.

Avui he sentit —que dura la vida

més enllà del cos —i dels seus sentits:

he vist un vellet —amb cara entendrida

i alegres infants —de sobte entristits.

He vist uns guerrers —armats punta en blanc,

davant d’un anyell —rendir les espases,

he sentit les brases

de l’Amor Diví —en el Dijous Sant.

Endreça

Senyor! Deu consol a qui plora

i torneu-li el plô al qui no pot plorar,

i doneu-li pau a l’ànima inquieta

perquè us sàpiga esperar.

1897





L’aufàbrega


Aquesta mata olorosa

de la nit de Sant Joan

llença flaire, silenciosa,

entremig de la bravada

de la nit incendiada

per tants focs que es van alçant.

Entremig dels núvols roigs,

el cel blau i les estrelles;

entremig dels crits de goig,

remoreig de fontanelles,

i entre el baf esbojarrant,

una flaire es va escampant

fresca, suau i candorosa:

les aufàbregues la fan:

són les mates oloroses

de la nit de Sant Joan.

Donzelles enamorades

d’un nuvi esdevenidor,

escabellen les aufàbregues

perquè facin més olor.

L’aufàbrega escabellada

és un encenser violent

que llançant la flaire enlaire

augmenta l’encantament.

Quina olor més fresca i forta,

ara que els focs ja se’n van!

Sant Joan, obriu la porta

perfumada de Llevant!

I en el matí d’aures blanes

l’aufàbrega trobarà

altres aromes germanes

que la nit fan oblidar.

1897





Després de la tempestat


Quan s’esqueixen els núvols sobre el cel

la ciutat surt rient de la tempesta,

regalant d’aigua lluminosa arreu,

remorejant de nou en sons de festa.

Recomença el remor en la ciutat

i en el rostre dels homes l’alegria:

els núvols sobre el cel s’han esqueixat,

la tenebrosa nit torna a ser dia.

Cadascú alça els ulls per si retroba

la gran blavor del cel, tan oblidada!

Beneita sies, tempestat passada,

perquè fas alçâ els ulls a la llum nova!

1897





La nit de la Puríssima


Quin cel més blau aquesta nit!

Sembla que es vegi l’Infinit,

l’Infinit sense vels,

més enllà de la lluna i dels estels.

La lluna i els estels brillen tan clar

en el blau infinit de la nit santa,

que l’ànima s’encanta

enllà…

Aquesta nit és bé una nit divina.

La Puríssima, del cel

va baixant per’quest blau que ella il·lumina,

deixant més resplendors en cada estel.

Per la nit de desembre ella davalla,

i l’aire se tempera, i el món calla.

Davalla silenciosa…

Ai, quina nit més clara i més formosa!

1897





Oració a Santa Llúcia


Vós que veniu pel desembre

portant els ulls en un plat,

Santa Llúcia, conserveu-nos

la vista i la claredat.

Són tan bells els ulls al front

quan hi brilla la mirada,

fa tan bo de veure el món

per l’ànima enamorada

de clarors de tota mena

i el moure’s de tot quan viu;

que cada hivern que veniu

gloriosament serena,

prô portant misteriosa

els ulls al damunt d’un plat

(com si en la nit tenebrosa

altre llum vos fos donat),

nosaltres esfereïts

de tota mena de nits

i seguint arreu, arreu

tota estela lluminosa,

us cridem amb forta veu

i amb el pit tot agitat:

«Santa Llúcia gloriosa!

La vista i la claredat!».





Els núvols de Nadal


Els núvols de Nadal no sé que tenen

que són manyacs: no posen

gens de malícia al cel:

pel blau puríssim dolçament s’estenen,

a la llum de la posta suaus s’encenen

i de nit deixen veure algun estel.

És una de les coses més alegres

veure entre núvols els estels brillar.

Tenebres de Nadal, no sou tenebres;

més hi veig en vosaltres

que no en el dia clar.

Ai, nit que vas passant silenciosa;

ai, núvols blancs que pels estels passeu;

ai, llum, que no ets enlloc misteriosa;

ai, portal de Betlem, que ets tot arreu!

Quan me vulgueu donar més alegria

parleu-me dels Nadals ennuvolats,

i em veureu com infant que somnia,

que riu a lo que veu

amb els ulls aclucats.





Els Reis


Aquesta nit han passat

i han posat la mà als balcons…

Els somnis dels infantons

han granat.

Cap a Orient se’n van tornant

a llur reialme confús,

a regnar-hi tot pensant

en Jesús.

Heu sentit avui el cor

matinejador dels nens?

Heu sentit el rastre d’or,

mirra, encens?





Fi d’any


El sol se pon emboirat

i tot lo món vermelleja:

en la boira que fumeja

mor purpúria la ciutat.

Darrere d’un vel daurat

la muntanya es transfigura:

sembla apariència pura,

sembla tota fantasia:

aixís, en la llunyania

esfumant-se capvespral,

de real tota ideal

va tornant la vida mia.





Gener[5]


La curva del cel freda, envidreïda

tota regalant de lluna, inonda

de blancors la ciutat, atapeïda,

que ara es veu tota estesa i adormida…

La veu del mar se sent fonda.

Una mena de cosa esporuguida

travessa, diminuta, la gran plaça

un moment… I altre cop, blanques, desertes

resten les places… i en les branques ertes

ni un estremiment… res. Glaça.

1 gener, 1905





Pasqua


Quin bell clar de lluna

tota aquesta nit!

L’aire immòbil, com de plata,

encanta el jardí florit.

En l’aire cristal·lí crida

una veu de joia vera.

La nit de Pasqua florida

és una nit de cantera.

Al matí sortia

tot adelerat

per dir l’alegria

que la nit m’ha dat;

al peu de la porta

he vist un fil d’or:

«Alegria de Pasqua!»

m’ha dit el cor.





Tardor


Ah!… l’Octubre… primeres fredorades.

L’aire fa olor d’hivern, eixut, coent;

comença com un gran ressecament

i les grogors de sol en les fatxades.

Comença el desmaiar en els passeigs

la fulla, i en el cel, buit d’orenetes,

les fredes transparències dels oreigs

i els cap-tards del color de les violetes.

Al vesprejar les tardes més escasses

s’agita repoblada la ciutat,

i va escampant-se per carrers i places

fum olorós del fruit d’hivern torrat.

1893





Nadal comença


El jorn de la Puríssima ha estat puríssim

aquest any: sense un núvol al cel blau.

Una boira molt prima sí que hi era

com si la terra estés enlluernada;

prô cap al tard ni això: hi ha hagut una hora

que tot semblava de color de rosa:

les muntanyes s’hi estaven molt quietes

i el mar també: de la ciutat s’alçava

un crit de festa de mil veus sonores

invisibles: de totes només una

del llavi he vist eixir: i era una nena

passant pel meu carrer (ja feia lluna).

que ha dit quasi cantant alegre: —Ai, mare,

quina primera festa de Nadal!—.





Fragments[6]


Gener

Passa l’any per davant de ma finestra…

El sol, com un aucell que se’n va a jóc,

passa volant pels arbres cada dia.

Els ametllers s’han coronat de neu

i les mimoses d’or… Quina alegria!

Darrere la negror d’aquells xiprers

sospireja el ponent i mor el dia.

26-I-1908



Febrer

Avui la mimosa altiva

se m’ha posat al davant

tota plena d’arracades

i penjolls i fils daurats.

S’ha fet una minyonassa

que no ho hauria dit mai:

tan xica que la plantàrem

i tan prima d’un sol tany!…

Ara fins m’ha fet respecte

amb aquesta majestat

que fa anar les arracades,

vanitosa, ençà i enllà…

Déu te guard, galant minyona!…

Mil perdons… Que Déu te guard!

8-II-1909



Març

Deixa estar tot afany i inquietud

i an el diumenge no li posis tasca:

és pecat fer res més que mirâ al cel

en aquesta dolçura de la tarda.

El vol del sol és cada jorn més alt

i va a pondre’s al cim de la muntanya…

8-III-1908



Abril

Altra vegada la musica

i altra vegada la verdor:

tu sempre tornes, Primavera:

no es cansa mai el Criador!

Darrere els verds en llunyania

llença el pavó son crit estrany…

Ara han passat tres orenetes:

són les primeres d’aquest any.



Amagat entre les branques

he sentit un rossinyol,

(dolces boires, fresca pluja

de l’Abril)

i un colom ha alçat el vol.

Fresca pluja matinera

de l’Abril, arbres mullats…

N’he vist uns, tots de renglera,

que fullaven encantats.



Com avances, Primavera!

Tots els troncs s’han alegrat,

espurnats de verdor nova

i algun que altre virolat.

És el verd de l’esperança,

és la flor de tots colors.

Quants aucells que van pels aires!

I, en la terra, quina olor!

Tot són vols i cantadissa.

Canta el nin: —Plou i fa sol!—.

Tots els arbres se decanten

a l’amor del ventijol.

Als matins és mig daurada

la placeta vora el pont:

cada dia quan me llevo,

una noia va a la font.

2-IV-1908



Maig

És un jorn radiant de Primavera:

udola el vent pitjant les portes closes:

tot dansa dintre els aires, i en la terra

riuen les roses…

29-IV-1908



Juny

I l’última en florir és la magnòlia,

blanca, opulenta, com un pit de dona.

Quan ja l’estiu son ceptre d’or tremola,

i a l’alè, més ardent de cada dia,

de l’imminent juliol,

les altres flors desmaien,

heus-e-la aquí que esclata

fresca i olorosa, ella,

com per l’abril la rosa.

VI-1910





Les promeses de l’abril van acomplint-se

sota l’ardència paternal del sol.

Els fruits van endolcint-se

i tot amor fa ple pel juliol.

1900





VISIONS





El mal caçador


La missa matinal

la diuen allà dalt

aixís que es fa de dia.

La missa de l’estiu

el capellà la diu

amb les portes obertes.

S’oeix de tots costats

quan enflaira els serrats

el ginestar de Corpus.

El caçadô es deleix.

De fora estant l’oeix

amb un genoll a terra.

Al bell punt d’alçar Déu,

li bota allà al bell peu

la llebre endiastrada.

S’esventa el gos lladrant,

la llebre fuig botant,

i el caçadô al darrere.

«Corres i correràs.

Mai més t’aturaràs».

Aquesta és la sentència.

«Doncs, corro i correré.

Mai més m’aturaré.

Alegre és la sentència».

S’allunyen amb el vent,

perdent-se en un moment

els crits, la fressa, el rastre…

Passen dies i nits…

Pels marges reflorits

ha tornat Corpus Christi.

La missa matinal

la diuen allà dalt,

les portes són obertes.

En un vent de visió

passa el mal caçador

entre lladrucs i fressa.

Se gira i veu l’altar,

i al peu el capellà,

i en alt veu l’Hòstia càndida.

Passa i es perd al lluny…

La boirina de juny

cenyeix l’horitzó immòbil.

Roden les estacions,

revenen els plançons:

cada any, cada any ve Corpus.

Cada any torna a passar;

cada any torna a mirar,

cada any, la missa augusta.

Cada any els capellans

tenen més cabells blancs

i aixequen més els braços.

Cada any l’Hòstia es va alçant,

el temple es va aixafant

i l’Hòstia puja, puja…

Passen més anys i més,

el capellà no hi és:

l’Hòstia va sola en l’aire.

Amunt… amunt… amunt…

La volta perd el junt,

la llum del cel s’hi filtra.

L’Hòstia s’hi va acostant…

El temple es va esquerdant…

El caçador no para.

Ve un any, la volta cau

i s’obre el gran cel blau

damunt de l’Hòstia blanca,

que s’alça lentament…

Al ser l’estiu vinent

floreix el temple en runes.

Se’n va pujant al cel…

El caçadô amb anhel,

cada any, cada any la mira.

L’Hòstia per’nâ al zenit,

té l’espai infinit,

i ell, per caçâ, encisat,

té el temps, l’eternitat.





Joan Garí


I

A la muntanya miracle,

una llegenda ha florit:

la llegenda del diable

i de Fra Joan Garí.

Fra Joan fa penitència

enfilat a dalt d’un cim.

Li duien una donzella

que tenia els mals esprîts.

Montserrat, muntanya santa,

la muntanya de cent cims.

II

Fra Joan dintre la cova

estava fent oració:

Riquilda se li presenta

vestida de temptació.

Fra Joan clou les parpelles,

mes la veu contraclaror.

Montserrat és ple de boira:

Riquilda és un raig de sol.

III

Després del pecat tan gran

ell resta bocaterrosa.

Riquilda és timbes avall,

Montserrat és net de boira.

Fra Garí veu els abims

i les cames li tremolen.

Si prova de redreçà’s

cau de mans una altra volta.

Joan Garí ja no és un sant,

Joan Garí ja no és un home,

que és una fera dels camps

que per Montserrat pastora.

IV

Al cap d’anys de terrejar

sent una veu d’innocència:

«Aixeca’t Joan Garí,

la teva sort es complerta,

ja pots alçàâ els ulls al cel,

que ja els tens prou plens de terra».

Joan Garí s’alça de mans

com un ós quan se redreça.





L’estimada de Don Jaume


I

Don Jaume té una estimada

que ben jove el va emprendar.

L’estimada de Don Jaume,

una terra sobre el mar.

Només de sentir parlar-ne

ja en va quedâ enamorat.

Diu als barons que l’ajudin,

que la vol anâ a cercar.

Mentre els barons treuen comptes

Don Jaume va a mirâ al mar.

De tant mirar-hi i mirar-hi

en surt un estol de naus,

en surt un estol de veles

que tot el mar n’era blanc.

Don Jaume somriu i hi entra;

l’estol mar endins se’n va.

II

A l’hora que el sol va a pondre’s

Mallorca veu l’aimador

que ve dret damunt la barca,

els ulls encesos d’amor.

L’illa es torna tota roja

i el cap del rei nimbat d’or.

Ell, quan posa el peu en terra,

ja se sent conquistador.

En terra posa la planta

i en el cel l’esguard pietós.

La terra la vol pel cel,

el rei Jaume d’Aragó.

Perxô és alt de més alçada

que no tots els seus barons,

i perxô els ulls li blavegen,

i perxô té el cap tan ros.

III

Tota la nit ha vetllat,

i quan veu l’alba esclarida

alça l’espasa real

bo i cridant: Santa Maria!

Tots els cavallers s’aixequen,

mes els raca l’envestida.

«Vergonya, barons, vergonya!»,

clama el rei en santa ira;

i com fera celestial

entra al combat i els hi atia.

Fou llavors que els sarraïns,

amb ullada estemordida,

van veure la host catalana

com mai ningú més l’ha vista,

i el blanc cavaller Sant Jordi

lluitâ en nostra companyia.

IV

«Mallorca, do’m menjâ i beure,

que em seran dolços tos fruits.

Ara que t’he fet ben meva,

bé puc gaudir-me de tu.

Que n’és de bona la terra!

Com li escau el cel damunt!

Com més terra, més cel sobre;

com més cel, més quietud».

Així a soles se parlava

aquell vespre el rei august,

i entre els morts de la batalla

s’adormia amb son segur.

V

Sempre més hi ha pensat

en Mallorca cristiana:

ni els grans amors de València,

ni els de Múrcia, ni cap altre,

li han fet perdre la memòria

de la dolça illa daurada.

«Tinc un regne sobre el mar

com no el té cap rei d’Espanya»,

murmura sovint el rei,

mig rient i ple d’ufana.

I quan han passat molts anys

i és un vell de barba blanca,

encara li riu als ulls

la conquesta jovençana;

i quan camí de Poblet,

dins de València finava,

va girà’s de cara al mar

cercant l’amorosa platja,

i va morir mig rient

pensant que se n’hi anava.





La fi d’En Serrallonga


—Pare, absoleu-me: só cansat de viure.

—T’escomet a bona hora el cansament.

La teva via s’ha acabat i ets lliure

d’anar-te’n al repòs eternalment.

Mes, abans d’adormir-te i reposar-te,

cal que et recordis dels teus grans pecats:

tots aquells que jo puga perdonar-te,

també de Déu seran-te perdonats.

—El primer pecat meu és l’orgull, pare:

jo só aquell que he tingut un rei al cos;

mai he pogut sofrir que algú em manare:

fer la llei a tot déu era el meu goig.

Perxô he tingut tant odi al rei d’Espanya

i li he fet la guerra jo tot sol.

Ell la terra ens ha omplert de gent estranya

i manar-nos-ho tot és lo que vol.

Doncs, jo li he dit: «No em plau!». I, via fora!

he anat pel món com m’ha vingut a pler,

he fet lo que he volgut, lliure a tot hora,

i no he obeït llei, ni rei, ni rê.

I, tant se val!, és una bella cosa

fer tremolar tothom i estar segur!

Cap respecte en ma via m’ha fet nosa,

mai he baixat la testa per ningú…

—Mes, ara…

—Mes, ara que ja sé que compareixo

en presència de Déu omnipotent…

—Te’n penedeixes?

—Sí, me’n penedeixo.

—Doncs, sia’t perdonat.

—Amén, amén…

—Quin altre pecat tens?

—La ira, pare.

Quan m’encenc no tinc fre ni aturador,

me giro contra el món, Déu i sa Mare,

i tot voldria dur-ho a destrucció.

Pare, he estat crudel: moltes vegades

m’he delitat vegent rajar la sang;

he vist alçar-se a mi mans ajuntades

i segar-se genolls caient al fang.

I jo me n’he rigut, perquè em plavia,

i, podent perdonar, no he perdonat…

És una cosa dolça i fa alegria

veure un’nemic als peus ben manillat!

I fer mal! I fer mal! Allò era viure:

destruir sols per gust i per voler;

sentir plorar a tothom i poder riure…

Ser com rei de dolor… És bell, a fe!

—Fill meu! Fill meu! Això és massa malesa;

això és un mal esprît que tens al cos:

encara en parles amb la vista encesa

en foc d’infern!…

—No, no!… Ja ve el repòs.

Doncs, ara que ja sé que compareixo

en presència de Déu omnipotent…

—Te’n penedeixes?

—Sí, me’n penedeixo.

—Doncs, sia’t perdonat.

—Amén, amén…

—També he tingut enveja i mala bava

per corrompre la glòria dels demés:

allí on jo he conegut que no arribava,

no he volgut que cap altre hi arribés.

D’aquell que em feia ombra o bé respecte,

m’he gaudit fent-ne córrer males veus,

i, tot fingint-li acatament i afecte,

li anava segant l’herba sota els peus.

De lo que no he entès, n’he dit mentida,

dels fets més grans que els meus, n’he dit rampells,

he volgut sols un pes, sols una mida:

la meva: els que en passaven, pobres d’ells!

Rebaixar, rebaixar, fins que es confonga

tothom en un mesquí i humil estol,

i al damunt En Joan Sala i Serrallonga,

sent més que tots i governant tot sol.

—Mes, ara…

—Mes, ara, que ja sé que compareixo

en presència de Déu omnipotent…

—Te’n penedeixes?

—Sí, me’n penedeixo.

—Doncs, sia’t perdonat.

—Amén, amén…

—He estat avar: mai he tingut de sobra,

sempre he anat per més al camí ral;

per molt que posseís, sentia’m pobre

i amb la por d’anâ a raure a l’hospital.

Ai! La cobdícia no em deixava viure,

era roí pels altres i per mi:

per un parell de bous, per una lliura,

hauria fet deu hores de camí.

Veure’m dinê apilat me consolava;

mes fruir no podia’n altrament

que pensant a quants altres els mancava

allò que era per mi un bon passament.

«Això és ben meu —pensava—; això no falla;

els altres, si misèria o fam vingués,

que es pengin!». I, llavores, ni una malla

hauria dat a un pobre que passés.

—Mes, ara…

—Mes, ara, que ja sé que compareixo

en presència de Déu omnipotent…

—Te’n penedeixes?

—Sí, me’n penedeixo.

—Doncs, sia’t perdonat.

—Amén, amén…

—La peresa, la gola i la luxúria

ben cert que foren mos pecats més xics;

prô algun cop m’ha plagut deixar la fúria

dels combats, lluny d’amics i d’enemics.

Me n’anava a fer cap a la masia

oblidada en el fons d’alguna vall,

i m’entaulava en bona companyia,

menyspreuant tota lluita i tot treball.

Llavors jo me’n reia de la guerra

i dels meus que es batien, capsigranys!

i tant se me’n donava que la terra

la manessin els propis o els estranys.

Ben menjat, ben begut, plavia’m jeure

a bona ombra per fer la migdiada,

cantant cançons d’amor que fan distreure,

o escoltant els aucells en la brancada.

Si llavores passava alguna mossa

revinguda de cos, jo la cridava,

ella venia a mi, la deshonrava,

i encara se’n tenia per ditxosa.

—I goses riure?

—Era cosa bona…

—Mes no ho és pas a l’hora de la mort.

—Bon menjar, bon oblit i jeure amb dona:

mai havia trobat millor conhort.

—Mes, ara…

—Mes, ara, que ja sé que compareixo

en presència de Déu omnipotent…

—Te’n penedeixes?

—Sí, me’n penedeixo.

—Doncs, sia’t perdonat.

—Amén, amén…

—I el tracte amb Na Joana, no és injúria

que clama també a Déu Nostre Senyor?

Acusa’t!…

—Pare, no: no fou luxúria,

sinó una veritable estimació.

És cert que jo, en ses carns, moltes vegades

hi he enterrat tant de força i de voler!

Mes eren llaç d’amor ses abraçades

i coronat de seny son front serè.

La Joana m’ha estat reina i esclava,

molts cops ella pensava per tots dos;

quan jo estava adormit, ella vetllava;

ella m’ha fet valent i poderós.

M’ha ajudat amb l’esguard, amb la paraula;

si ha calgut, amb la força del seu braç;

cada migdia m’ha llescat pa a taula

i cada vespre m’ha alegrat el jaç.

En paga, jo li he estat amant sol·lícit…

D’això també me n’haig de penedir?

—Fou un amor desordenat i il·lícit!

—Doncs… tant se val!… me’n penedeixo, sí!

—Tens algun pecat més dins teu?

—Sí, pare.

—I et sap greu de tot cor d’haver-lo ofès?

—Sí.

—Doncs en nom de Déu omnipotent,

Pare, Fill i Esperit Sant, t’absolc. Amén.

—Moriré resant el Credo;

mes digueu an el botxí

que no em mati fins i a tant

que m’hagi sentit a dir:

«Crec en la resurrecció de la carn».





El Comte Arnau[7]


I

Els timbals de l’orgia ofenen l’aire

de l’hora matinal, que encara guarda

les quietuds de l’aire de la nit.

I surt dalt de cavall el comte Arnau,

que porta la capa blanca,

i va a veure l’abadessa

del Convent de Sant Joan.

Els pastors per les muntanyes,

tots de lluny guaiten com passa;

els pagesos tots tremolen…

«És el comte Arnau!».





II

Adalaisa, l’abadessa,

l’espera mig desmaiada.

Ell travessa la capella

amb la barba escabellada

de l’orgia de la nit.

Passa, i la deixa tota profanada…

I entra rialler en la cambra d’Adalaisa.

Adalaisa mig riu i està contenta:

té la cara carnosa i molt afable,

i un xic de sotabarba arrodonida,

i un clot a cada galta.





III

—Treu-te la capa, —li demana ella—.

Treu-te la capa, que et veuré més gran.

—Treu-te tu el manto, que et veuré més bella.

—No, que só l’abadessa de Sant Joan—.

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.

—Treu-te tu el manto que et veuré més bella:

sense toca et voldria i sense vel.

—De genolls jo et voldria en la capella:

tan gloriós, faries goig al cel.

—Prô a mi el cel no em fa goig més que si el miro

des de la terra sobre meu obert:

me plau trobar-lo, quan els ulls hi giro,

buit i silenciós com un desert.

El cel és el repòs de la mirada,

i és el repòs del braç i el pensament;

perxô, ajagut a terra, el cel m’agrada

i m’adormo mirant-lo fixament.

—Altre cel és per mi la tenebrosa

capella on un altar brilla tot sol:

el cos humiliat sobre una llosa,

l’ànima deslliurada aixeca el vol.

I de la terra i d’aquest món s’oblida,

sospirant per la mort que ha de venir.

—En tos llavis gruixuts, de mort al dir,

com hi oneja suaument la vida!

—Mes, són fang. Quan per sempre s’hauran clos,

vindran els cucs i se’n faran pastura.

Vull amagrî els meus llavis i el meu cos

per fer-me tornar l’ànima més pura—.

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.

—Adalaisa, tu que ets tan vividora

i que els ulls els tens plens de voluntat,

i aquesta àvida boca prenedora,

i en els teus aires tanta majestat,

¿com és que ara malparles de la vida,

per la que estàs tan fortament armada?

No t’escau la mirada esmortuïda

sota l’arc de la cella ben poblada.

Escaurà bé a tes pàl·lides germanes,

tristos cossos per sempre immaternals:

per elles són les fantasies vanes

de vagues resplendors celestials.

Però tu, performada criatura,

delícia de la terra, torna al món!

Romp el cordó que injuria ta cintura!

Arrenca’t, Adalaisa els vels del front!—.

I avança Arnau hermosament; prô es gira

airosa ella an el Sant Cristo nu,

i signant-lo an el comte, li diu: —Mira:

aquest encara és més hermós que tu!—.

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.





IV

Totes les veus de la terra

criden contra el comte Arnau

perquè, volent Adalaisa,

sense ella se n’ha tornat.

—«Fill de la terra, —fill de la terra,

comte l’Arnau:

per una imatge

t’has deturat,

per un cadavre,

tu que en fas tants!».

—«Com el Sant Cristo —no n’he fet cap».

—«Què té el Sant Cristo? Què té el Sant Cristo,

comte l’Arnau?

És fusta morta: —no pot brotar».

—«Ai, sí, que brota! —Ai, sí, que brota!

Valga’m Déu val!

Quina mirada —ella li ha dat!».

—«Quina mirada, —quina mirada,

comte l’Arnau,

quina mirada —deu havê estat!».

Ell vol esclafir la rialla,

fa un gran crit i arrenca el plor.

Al rugit del plor que arrenca

clamorós el comte Arnau,

totes les veus de la terra

se dispersen udolant.





V

Nit!… Tota l’hermosura d’Adalaisa

jeu adormida als peus del Cristo nu.

Arnau segueix pacient un camí negre

per dins de les muntanyes silencioses.

Per damunt de la volta hi passa un riu

una estona… Després se perd i calla…

L’Arnau de sota terra surt al porxo.

Va cercant Adalaisa entre les celdes

i la veu que adormia sa hermosura

tota ajaguda als peus del Cristo nu,

sense vels, sense toca, sense manto,

sens gesto ni defensa… Allí, adormida.

Té una gran cabellera molt frondosa.

«Quins cabells més sedosos, Adalaisa!»,

pensa Arnau. Però calla i se la mira.

Ella dorm, ella dorm, i a poc a poc

se li amoroseix tota la cara

com reflectant el pas serè d’un somni,

fins que mig riu molt dolçament. Li vola

una estona el somrís entorn dels llavis.

«Quins llavis amorosos, Adalaisa!»,

pensa Arnau. Però calla i se la mira.

Un gran sospir travessa el dormir d’ella

com onada del mar, i s’aquieta.

«Quin pit sospirador tens, Adalaisa!»,

pensa Arnau. Però calla i se la mira.

Mes, quan ella obre els ulls, ell desencanta’s

la pren amb un braçat i se la emporta.

Quan surten a camp ras se fa de dia.





VI

Totes les veus de la terra

aclamen el comte Arnau

perquè de la fosca prova

ha sortit tan triomfant.

—«Fill de la terra, —fill de la terra,

comte l’Arnau,

ara demana, —ara demana:

què no podràs?

—Viure, viure, viure sempre:

no voldria morir mai;

ser com roure que s’arrela

i obre la copa en l’espai.

—Els roures viuen i viuen,

prô també compten els anys.

——Doncs, vull ser la roca immòbil

entre sols i temporals.

—La roca viu sense viure,

que res la penetra mai.

—Doncs, la mar somovedora

que a tot s’obre i dóna pas.

—La mar s’està tota sola,

i tu vas acompanyat.

—Doncs, ser l’aire quan l’inflama

la llum del sol immortal.

—Prô l’aire ni el sol no estimen

ni senten l’eternitat.

—Doncs: ser home sobre home,

ser la terra palpitant.

—Seràs roure, seràs penya,

seràs mar esvalotat,

seràs aire que s’inflama,

seràs astre rutilant,

seràs home sobre home,

perquè en tens la voluntat.

Correràs per monts i planes,

per la terra que és tan gran,

muntat en cavall de flames

que no se’t cansarà mai.

El teu pas farà basarda

com el pas del temporal.

Totes les veus de la terra

cridaran al teu voltant.

Te diran ànima en pena

com si fossis condemnat».





VII

«Tota la nit l’he cridada

i encara no ha obert els ulls.

No els obris ara, Adalaisa,

que el migdia no és per tu.

El migdia no és per tu,

de cara al cel en mos braços.

Nit i dia tot per mi,

que miro al dret dels meus passos!

Tu desclouràs les parpelles

quan el cel s’haurà enfosquit».



Al punt de la mitja nit

Adalaisa obre els ulls a les estrelles.

«—Arnau que em puges al cel?

—El nostre cel és la terra.

—On anem, Arnau? —Pel món.

—Prô jo miraré al cel sempre.

—Jo el miraré en els teus ulls

cada nit quan te despertis.

—Jo amb mos ulls t’alçaré al cel.

—La carga del teu cos m’aferma a terra.

—Mos ulls faran lleu mon cos.

—Tota tu ets d’eterna dura.

—Els meus ulls són el cel en flor.

—I el teu cos fruita madura!».





VIII

El comte Arnau no es lleva,

tampoc se’n va al llit,

que corre i corre sempre,

i sempre amb més delit.

No segueix nord ni via,

que va d’ençà, i enllà.

Arreu on passa, mira:

no es cansa de mirar.

No hi ha res que el deturi,

que corre com el vent:

si algun destorb l’afronta,

l’abat d’un cop, rient.

Perxô va deixant rastre

de plors i de renecs;

prô els seus grans crits de «juli!».

ofeguen clams i precs.





IX

Aquella nit els ulls de l’Adalaisa

se van omplir d’una pietat tan gran

que el comte Arnau s’hi va encisâ una estona,

oblidat dels seus passos. Aviat

va sentir no tocar de peus en terra.

Quin esglai! Va llençâ un gran crit d’esglai.

Totes les veus de la terra —s’hi van arremolinar;

prô de seguida

l’infant pesà en el ventre d’Adalaisa

i els va tornâ a la terra. I digué Arnau:

«Com s’ha espessit ta figura!

La boca et surt enfora àvida i dura:

demana per l’infant.

S’ha deformat ta cintura

i el teu esguard al cel és menys brillant.

Ja et lliguen a la terra prou forts llaços…

Doncs en la terra et deixo… I, ara, adéu.

—Arnau, si jo era teva, no eres meu!

—Jo sóc sols dels meus braços i els meus passos».





X

A punta de dematí,

les monges del monestir,

que dies ha l’havien soterrada,

varen trobar la morta fora el sot,

que tomava la rosada.





XI

L’ànima

Que és llarga l’eternitat!

Només fa mil anys que corre

el comte Arnau… i està cansat.

Que és llarga l’eternitat!

Totes les veus de la terra

se riuen del comte Arnau

perquè volta, volta, volta

bo i cercant son vell palau.

—Fill de la terra, —fill de la terra,

comte l’Arnau!

I ara què cerques? —I ara què cerques?

Ah! ah! ah! ah!

—Cerco mon ànima, —valga’m Déu val!

—I a on la cerques, —a on la cerques,

comte l’Arnau?

—A casa meva —dueu-m’hi, si us plau.

—Tu no tens casa, —tu no tens ànima:

tens un cavall,

corre que corre, —corre que corre!

Au! au! au! au!

Seràs arbre, seràs penya,

seràs mar esvalotat,

seràs aire que s’inflama,

seràs astre rutilant.

—Seré home sobre home

perquè en tinc la voluntat!—.

Ell vol esclafir la rialla,

fa un gran crit i arrenca un plor.

Al gran alarit que arrenca

tot plorant el comte Arnau,

totes les veus de la terra

se dispersen udolant.

El comte Arnau plora,

i dins de son plor

ha trobat son ànima

que és una cançó.





XII

La cançó del Comte Arnau

—«Tota sola feu la vetlla,

muller lleial?

Tota sola feu la vetlla,

viudeta igual?

—No la faig jo tota sola,

comte l’Arnau;

no la faig jo tota sola,

valga’m Déu val.

—Qui teniu per companyia,

muller lleial?

Qui teniu per companyia,

viudeta igual?

—Déu i la Verge Maria,

comte l’Arnau;

Déu i la Verge Maria,

valga’m Déu val.

—A on teniu les vostres filles,

muller lleial?

A on teniu les vostres filles,

viudeta igual?

—A la cambra són que broden

comte l’Arnau;

a la cambra són que broden

seda i estam.

—Me les deixaríeu veure,

muller lleial?

Me les deixaríeu veure,

viudeta igual?

—Massa les espantaríeu,

comte l’Arnau;

massa les espantaríeu,

valga’m Déu val.

—A on teniu els vostres mossos,

muller lleial?

A on teniu els vostres mossos,

viudeta igual?

—A la pallisa que dormen,

comte l’Arnau;

a la pallisa que dormen,

valga’m Déu val.

—Pagueu-los bé la soldada,

muller lleial;

ja veieu les meves penes,

viudeta igual.

—Aixís que l’hauran guanyada,

comte l’Arnau;

aixís que l’hauran guanyada,

valga’m Déu val.

—Per on heu entrat vós ara,

comte l’Arnau?

Per on heu entrat vós ara,

valga’m Déu val?

—Per la finestra enreixada,

muller lleial;

per la finestra enreixada,

viudeta igual.

—Ai, que me l’haureu cremada,

comte l’Arnau;

ai, que me l’haureu cremada,

valga’m Déu val.

—Ni tan sols us l’he tocada,

muller lleial;

ni tan sols us l’he tocada,

viudeta igual.

—Què és això que us surt del cap,

comte l’Arnau?

Què és això que us surt del cap,

valga’m Déu val?

—Males coses que he pensades,

muller lleial?

males coses que he pensades,

viudeta igual.

—Què és això que us ix pels ulls,

comte l’Arnau?

Què és això que us ix pels ulls,

valga’m Déu val.

—Són les males llambregades,

muller lleial;

són les males llambregades,

viudeta igual.

—Què és això que us ix pels nassos,

comte l’Arnau?

Què és això que us ix pels nassos,

valga’m Déu val?

—Són les coses que he olorades,

muller lleial;

són les coses que he olorades,

viudeta igual.

Què és això que us ix per la boca,

comte l’Arnau?

Què és això que us ix per la boca,

valga’m Déu val?

—Són les males paraulades,

muller lleial;

són les males paraulades,

viudeta igual.

—Què vos ix per les orelles,

comte l’Arnau?

Què vos ix per les orelles,

valga’m Déu val?

—Males coses que he escoltades,

muller lleial;

males coses que he escoltades,

viudeta igual.

—Què és això que us ix pels braços,

comte l’Arnau?

Què és això que us ix pels braços,

valga’m Déu val?

—Són les males abraçades,

muller lleial;

són les males abraçades,

viudeta igual.

—Què és lo que us ix per les mans,

comte l’Arnau?

Què és lo que us ix per les mans,

valga’m Déu val?

—Males coses que he tocades,

muller lleial;

males coses que he tocades,

viudeta igual.

—Què és això que us ix pels peus,

comte l’Arnau?

Què és això que us ix pels peus,

valga’m Déu val?

—Els mals passos que donava,

muller lleial;

els mals passos que donava,

viudeta igual.

—Què és aquest soroll que sento,

comte l’Arnau?

Què és aquest soroll que sento,

que em dóna espant?

—És el cavall que m’espera,

muller lleial;

és el cavall que m’espera,

viudeta igual.

—Baixeu-li grana i civada,

comte l’Arnau;

baixeu-li grana i civada,

valga’m Déu val.

—No menja gra ni civada,

muller lleial,

sinó ànimes damnades,

si n’hi donau.

—A on vos han donat posada,

comte l’Arnau?

A on vos han donat posada,

valga’m Déu val?

—A l’infern me l’han donada,

muller lleial;

a l’infern me l’han donada,

viudeta igual.

—Per què allí us-e l’han donada,

comte l’Arnau?

Per què allí us-e l’han donada,

valga’m Déu val?

Per soldades mal pagades,

muller lleial,

i donzelles deshonrades,

viudeta igual.

—Cada dia us faig l’oferta,

comte l’Arnau;

cada dia us faig l’oferta,

valga’m Déu val.

—Vos dic no em feu pas l’oferta,

muller lleial,

vos dic no em feu pas l’oferta,

viudeta igual,

que com mes me feu l’oferta,

més pena em dau.

Feu-ne tancâ aquella mina,

muller lleial,

feu-ne tancâ aquella mina,

viudeta igual,

que dóna al convent de monges,

de Sant Joan.

Quina hora és que el gall ja canta,

muller lleial?

Quina hora és que el gall ja canta,

viudeta igual?

—Les dotze hores són tocades,

comte l’Arnau;

les dotze hores són tocades,

valga’m Déu val.

—Ara, per la despedida,

muller lleial;

ara, per la despedida,

dem-nos les mans.

—Massa me les cremaríeu,

comte l’Arnau!

massa me les cremaríeu,

valga’m Déu val».





XIII

El comte Arnau està espantat

de veure’s l’ànima tan lletja

per tota l’eternitat.

—No hi haurà redempció —per una ànima en pena?—

crida; prô li tremola un xic la veu.

Bo i cridant, sense adonar-se’n,

ha aixecat els ulls al cel,

i a mig aire veu l’esposa

que filava encara arreu.

—Ai! Elvira muller meva,

que ens haguem de veure així!

El dia que vam casar-nos

qui ens ho hagués hagut de dir!

I tu, tant que m’estimaves,

no em podries redimir?

Aquesta cançó tan negra,

ai! qui la podrà emblanquir?

I tants llavis que la canten

qui podrà fe’ls emmudir,

sobretot els de les nines,

que aixís malparlen de mi?

—Aquesta cançó tan negra

l’amor la pot emblanquir:

sols l’amor que jo et portava,

no el que em portaves tu a mi.

Tenies l’ànima eixuta

com la pols d’un mal camí.

La meva en va tornar freda

com la gebre del matí.

—I on se troba o se retroba

aquest amor que ens traí?

—Un got d’aigua, quan se llença,

ja no es pot tornâ a collir.

—Mes l’amor, en sa font viva,

on el podrem assolir?

—El teu, en lo que pateixes,

i el meu en veure’t patir.

—Si tu veus lo que pateixo,

tindràs pietat de mi;

cantaràs les meves penes,

ja que jo no les puc dir.

Canta, que la cançó nova

la vella faci emmudir.

—La cançó vella i la nova

no es desassemblen d’un bri;

solament, segons se canta,

fa esgarrifâ o fa enternir.

Cantaré amb l’amor que et duia

no amb el que em duies tu a mi.

—Canta, esposa, fila i canta,

que el patî em faràs suau!

Quan l’esposa canta i fila,

el casal s’adorm en pau—.

I l’esposa fila i canta

a mig aire del cel blau.

Al compàs de les posades

va adormint-se el comte Arnau,

i li sembla que s’enlaira

a mig aire del cel blau.





XIV

—Al punt que jo m’adormia

Ella se m’ha despertat

tan formosa, tan carnosa,

al coll se m’ha repenjat;

tan vibranta, tan pesanta,

a la terra m’ha fermat,

i amb un aire de complanta

d’aquest modo m’ha parlat:

—Mostra’m el cel en la terra.

Recorda’t que m’ho has dit.

Duc l’infant en les entranyes

i encara no l’he parit,

perquè espero que tu em digues

si sóc viva o si sóc morta…

Jo vull la vida més forta.

Recorda’t d’aquella nit.

—Me’n recordo, me’n recordo:

tu em volies pujâ al cel.

—El nostre cel és la terra:

en la terra tinc l’arrel.

Mes tu mostra’m el cel d’ella,

mira que m’ho has promès.

Me deleixo per fruir-lo.

El cel de la terra, on és?

Els teus braços i els teus passos

han de dar-me el goig que em deus.

Au! Arnau, marxa, camina,

duu’m enllà pels camins teus.

—Mos camins, al capdavall,

se m’han tornat tenebrosos,

i he perdut aquell delit

dels meus dies lluminosos.

És cert que he anat massa sol,

ensuperbit dels meus passos,

i que a dintre dels meus braços

mai ningú ha trobat consol.

I quan m’he cansat de mi

i he demanat companyia,

sols he sentit udolar

la llopada que em seguia.

I he tingut horror de mi

i horror de la solitud,

i horror de veure i sentir,

i horror de la quietud.

I la llopada, udolant,

ja no sé què em demanava

que, quan ha sentit mon plant,

udolant se dispersava.

¿Què em demanava udolant

la llopada nit i dia?

—Volia un amor triomfant,

que és també el que jo voldria.

—Un amor triomfant, un amor triomfant…

Què vols dî, Adalaisa?

—Ai, pobra de mi, que ara no m’entén,

m’ha perdut l’ànima.

—Un amor triomfant, un amor triomfant…

Bella és la musica.





XV

Les filles del Comte són

que li parlen escondides:

—Ai, pare! l’amor triomfant

és l’amor que deixa vida:

tu a nosaltres has deixat,

triomfador per tes filles.

Adalaisa les reprèn

amb la veu imperiosa;

—Ho serà pel fill que duc:

vosaltres massa sou xorques—.

Escondides com estan,

les filles del comte ploren.

—Ai! Pare, si vas al cel

duu-nos fins la mare nostra.

—Ai! Filles, no hi puc pujar

per mor d’aquesta formosa:

la duc repenjada al coll

i en la terra se’m fa forta.

—Ai! Pare, sols un xiquet,

i hi seríem de seguida,

que d’aquí estant la sentim,

la mare que canta i fila.

Si entenguéssim la cançó,

potsê ens aconsolaríem.

—Mes, com vos heu allunyat

de la mare que us tenia?

—Vàrem entrà en un convent

només perquè estàvem tristes,

i ara ni en terra ni en cel

ens volen per companyia.

—Ai! Filles meves, on sou,

que us sento i no us veig enlloc?

—Som dins de l’obscuritat

i et seguim pel camí fosc.

No sents la mare com canta?

Ella és vora del cel blau.

Canta, esposa, fila i canta,

que el patî ens faràs suau.

Quan l’esposa canta i fila,

el casal s’adorm en pau.



Les veus dels mossos que criden

desperten el comte Arnau.





XVI

—Ei, nostramo, la soldada!

—Quina soldada voleu?

—La que ens cal i és de justícia.

—La que solíeu haureu.

—D’aquella ja no n’hi ha prou:

volem el sou i el bou.

—Per què em parleu amb ’questa ira,

com si fos un malfactor?

Veig les vostres llambregades

resplendir en la foscor;

van seguint-me, van seguint-me

com si les dugués als ulls.

—Són soldades mal pagades:

lo que vas sembrâ ara ho culls.

Som els mossos, som els mossos,

que anem fent la via amb tu.

—Valga’m Déu, també a vosaltres

per mes vies haig de dur?

—També ens has de dû a nosaltres:

senyô i mossos, tot és u.

Tant són mossos com són filles,

com aimada, com muller:

o ens trauràs de la tenebra

o ens hi restaràs també.

Tots salvats, perduts, amb tu:

o ets tothom o no ets ningú.





XVII

Totes les veus de la terra

acuden al comte Arnau

perquè volen que les duga

pels camins de la gran pau.

—Fill de la terra, —fill de la terra,

comte l’Arnau,

—ara nosaltres, ara nosaltres:

duu-nos si et plau.

—I on haig de dur-vos, —i on haig de dur-vos,

valga’m Déu val?

—Dintre de l’ànima, —dintre de l’ànima,

comte l’Arnau.

Ara ets arbre, ara ets penya,

ara ets mar esvalotat,

ara ets aire que s’inflama,

ara ets astre rutilant.

Ara et sents de tota cosa,

i tens nom i sobrenom;

ara ets home sobre home

que pateixes per tothom.

La cançó que t’acompanya

poc a poc se va endolcint,

que l’esposa que la canta

poc a poc s’hi va enternint.

Què faran els qui l’escolten,

sinó anar-se amorosint?

—Canta, esposa, fila i canta,

que el camí ens faràs suau.

Quan l’esposa canta i fila,

el casal s’adorm en pau—.

I l’esposa fila i canta

a mig aire del cel blau,

tot seguint la cavalcada

que se’n porta al comte Arnau,

amb els mossos i amb les filles,

i amb l’aimada que decau,

i amb tantes veus clamoroses

pels camins de la gran pau.





XVIII

Escolium

Com dos que enraonant van de costat

tot caminant per un camí partit,

l’un pel caire del marge assoleiat

i l’altre a baix pel bac tot ensombrit,

Adalaisa i el poeta s’han parlat,

cos i esprît ell, mes ella tota esprît.

ADALAISA

Ai! Quina angúnia aquest camí!

Tan fosc, tan fosc, i tan de mal seguir!

Vegés almenys el sol i les muntanyes,

les coses resplendint sota el cel blau,

i no pas aquest llim de veus estranyes

sens forma ni color… Digues, Arnau:

qui és aquest que per la trista via

nos va menant com ombres sens virtut?

Prou serà algun poeta que somnia

el somni de l’eterna inquietud.

EL POETA

Vius la vida veritable

de l’esprît, i encara et dol?

Camines a lo immutable…

ADALAISA

No hi ha res com veure el sol!

Doncs tu treu-nos a la via

de les coses corporals,

bon amic, baldament sia

per patir-hi tots els mals.

Mal la llum ens enlluerni,

mal el so ens deixi atuïts,

mal el cos tot se’ns inferni,

patint amb tots els sentits,

jo vull la vida primera,

veure, oir, gustar, tocar:

jo no en sé d’altra manera,

ni cap altra en vull provar.

EL POETA

La vida que tu ara ansies

és la gran resurrecció.

Prou no et fóra la que havies,

però l’altra encara no.

ADALAISA

Doncs tu bé te n’acontentes,

de la vida que ara tens.

EL POETA

Si jo puc veure al bell través del món

lo que per tu és un pur goig o turment,

sí que de la meva vida estic content,

perquè dins d’ella dues vides són.

Mes si aquest ésser fos descompartit

i mos sentits restessin corporals,

jo més m’estimaria abandonà’ls,

per a ésser, com tu, sols un esprît.

No ara, que tot canta en mes entranyes

i que tinc muller pròpia i que tinc fills,

i que en el cim de les pairals muntanyes

hi ha un crit de renaixença entre perills.

De l’amor i la lluita és la meva hora

i em calen braços per aimâ i lluitar.

Tot lo que tinc m’ho vull, i pit i fora…

Mes, què sé jo lo que voldré demà?

ADALAISA

Ditxós de tu, que pots volê amb veu viva

i que ets a temps a pendre i a deixar,

i tens a casa la muller captiva

que et dóna fills i filles a estimar.

Però, digues com fou que la trobares

i a on florí l’amor i a on granà;

diga’m de com les dones tornen mares

en aquest món on mai haig de tornar.

EL POETA

En una vall del Pirineu molt alta

un estiu la vegi per primer cop;

no la vegi sinó després molt veure-la,

perquè té la bellesa molt recòndita,

com la viola que embalsama els boscos.

Mes ara jo l’he feta rosa vera

del meu jardí, i a més ha estat fruitosa,

perquè Déu beneïa ses entranyes

moltes voltes, i alguna doblement.

I els fruits ja no li caben a la falda,

i roden pel trespol, i són formosos.

Com són acostumats al bes mos llavis

i els ulls a mirâ avall cap als petits,

i a doblegar-se el cos per a estimar-los

més de prop, i aixecar-los en mos braços

cap al cel, prô tenint-los ben fermats!

Cada bes en cada un té el seu gust propi:

mai he besat a dos d’igual manera,

però a tots dolçament, perquè són dòcils

a l’esguard maternal que a sobre els vola

amb aquell seu imperi ferm i suau.

Ella me’ls agombola tot el dia

i me’ls vetlla de nit, fins adormida,

oh son de mare, que vigiles més

que tot altre vetllar!… Mes, de què plores,

Adalaisa, que et sento dins la fosca?

ADALAISA

Ah! Tingués jo els ulls oberts a llum del dia,

d’altre crit, d’altre modo ploraria.

El xiscle esgarrifós de la partera,

com de bèstia ferida, em fóra grat;

i el fill que duc per vies tan estranyes,

sortiria ensagnat de mes entranyes,

i jo riuria amb riure com d’orat.

¿Què em faria el dolor, ni què el desfici,

ni tot el temps passat de sacrifici,

ni les congoixes, ni el perill de mort,

si de la vida me trobés com centre,

i sentís com l’infant, després del ventre,

morat d’ofec encara, arrenca el plor?

EL POETA

Bé la conec la vostra fortalesa

quan, regalant suor, la cara encesa,

solt el cabell, com astre radiant,

al sortir de la brega gloriosa,

nos doneu l’abraçada furiosa

i vostre bes ressona com un cant!

Llavores que el marit, més fred que el marbre,

tremola encara com la fulla a l’arbre,

dret al costat del llit tempestejat,

i ajagudes vosaltres, sens memòria,

embriagades per la gran victòria,

el rebregueu al pit, —volent més fort combat…

Mes ara tu, Adalaisa, ¿què somnies

de tenî un fill, si ja no ets d’aquest món,

i en el món que ets no hi calen fills ni filles,

perquè els esprîts lo que han de ser ja ho són?

ADALAISA

I, què saps tu ni d’aquest món ni d’altres

ni de lo que és un cos o un esperit,

ni lo que un gran desig pot en nosaltres,

restant en l’últim ai! del nostre pit?

Tu em tens per morta i jo em tinc per viva;

mes tal com si enterrada viva fos,

tinc el voler de mos sentits furiós,

perquè hi ha alguna cosa que me’l priva.

Si no me la pots traure de damunt,

de què us val, doncs, poetes, la poesia?

EL POETA

Alguna veu jo sento en aquest punt

que d’altre modo no la sentiria.

ADALAISA

Oh! La veu sense so del que és difunt!

No és pas aquesta la que jo voldria:

aquella eixida de mon pit de carn

que alegrement entorn me ressonava:

aquella, amic, és la que jo et deman,

i lo demés que amb ella es comportava.

I si ta poesia no pot tant,

si no em pots tornâ al món, calla i acaba.

EL POETA

Adalaisa, Adalaisa, per pietat,

al temps hi ha encara coses no sabudes;

la poesia tot just ha començat

i és plena de virtuts inconegudes.

Mes ara tens raó, prou hem parlat,

esperem en silenci altres vingudes.





XVIII

La fi del Comte Arnau

ARNAU

—La terrenal via infinita

deixeu-me córrer ben fidel.

Mireu que us porto la collita:

«Pare nostre que estau en lo Cel».

Só com un cep amb molta fruita

que es dobla al pes de sa dolçor:

no em veremeu, que encara en lluita

vaig aprenent la llei d’amor.

Porto en mi els fills i gent estranya,

porto l’aimada sobre el cor;

i la muller, que m’acompanya,

me canta el cant de vida i mort.

Per l’encontrada més obscura

de tant de pes vaig carregat:

sento al damunt com me madura

l’amor degut i no pagat.

ADALAISA

—Qui semblant fruit arribi a heure

li amargarà, el mateix que fel:

amor que es paga com un deure,

ni grat te’n sento, queda-te’l!

Que trist amor! Quina altra cosa

la generosa voluntat

que salta el marge i la resclosa

com un torrent que ve sobtat!

Ai! No era aquesta, no era aquesta

la que m’havies tu promès

per dur-me al món com a una festa

i corre-hi sempre i sempre més?

ARNAU

—Corro de nit, corro de dia;

veig a tothom, no em veu ningú:

veig l’esperit que a dintre els nia

i com treballa en cada u.

Els veig, la cara somniosa

del son terrer, que es van alçant;

sento la veu misteriosa

que els va cridant, que els va cridant.

De tant en tant paren l’orella:

no saben què és; miren entorn;

veuen la terra que és tan bella

i mig rient baixen el front.

Mes han de fer ben tost per viure:

el dia és curt, la feina és gran…

I van perdent aquell mig-riure:

els uns del tot, altres no tant.

Jo passo entre ells sense fer nombre

ni entre els vivents ni entre els esprîts,

com un ensomni, com una ombra,

com un despert entre adormits.

LA MULLER

—En el bon temps, a casa nostra,

jo feia igual que ara fas tu:

tu sota el cel, jo sota un sostre:

per a una mare tot és u.

Quan els infants i les criades

eren dormits, ja de nit gran,

jo recorria les estades

com un fantasma vigilant.

Jo veia els somnis i figures

volar damunt dels fronts dormits;

tocava el rostre a les criatures

per si eren freds o bé enardits.

Veia en llur jaç a les serventes

(el de la dida vora el bres)

en positures diferentes,

i en llur son encara més.

Hi havia aquella forta Assumpta

(que terres lluny era el marit)

que s’adormia cella junta

i amb una mà damunt del pit.

Després, aquella joveneta

que era un xic rossa i tan humil,

tenia sempre una rialleta

i entorn del cap el braç gentil.

Però les altres, aplanades,

pel gros treball de tot lo jorn,

boca terroses o badades,

eren com mortes a l’entorn.

I, per la casa tenebrosa

tornant al nostre llit retret,

m’hi esmunyia silenciosa,

vetllant encara ton son inquiet.

ARNAU

Ditxosa tu, que així visqueres

rica d’amor, muller lleial,

i per l’amor de mil maneres

dintre la vida universal!

Mes… ai de mi! jo que vivia

per mi tot sol i els meus delits,

i ara, mort-viu, haig de fer via

com un despert entre adormits!

LA MULLER

—Ara ho veieu, les nostres filles,

com no éreu filles de l’amor!…

LES FILLES

—«Fills i filles, llops i guilles»,

solíeu dir, pare i senyor.

ELS MOSSOS

—També ens en dèieu de ben grosses

mentre ens robàveu les suors.

ARNAU

—«Mossos i mosses, alans i gosses»

fou de mes dites la mellor.



Totes les veus de la terra

se fan sentî an el Comte Arnau,

li van movent eterna guerra

per els camins de la gran pau.

Són com a mar esvalotada

que de molt lluny se fa present

amb la clamor de ses onades

tota la nit en gran turment;

són com el vent de les altures

que d’un sol crit omple l’espai;

són com el plor de les criatures,

que no té fi ni en tindrà mai;

són el Dolor, rei de la terra,

que en tot pit d’home es fa sentir…

El Comte Arnau se desespera,

perquè vol dir-lo i no el sap dir.

Però l’esposa fila i canta,

dalt a mig aire del cel blau.

El Comte Arnau tot s’hi decanta

per si la sent cantar suau.

Mes a sa veu altra es conlliga

que mai s’hi havia conlligat…

que va cantant la cançó antiga

amb una nova pietat.

És una veu encara viva.

No ve del cel, ni ve dels llims:

ve de la terra, tan festiva,

amb verd als camps i amb sol als cims.

En un pendís de la muntanya

hi ha una pastora de l’ull blau

que, tot cantant la cançó estranya,

se’l va estimant, el Comte Arnau.

Un campanar sona en l’altura;

les gents se mouen pels sembrats;

esquellejant salta i pastura

l’escampadissa dels ramats…

I la pastora enamorada

canta que canta la cançó:

li ha mudat tota la tonada

i ha redimit el pecador.

Que des de que ella l’ha cantada

amb altra veu, amb altre acord,

ja no hi ha ànima damnada…

La cançó ha mort, la cançó ha mort.

Seguiu el pla, seguiu la serra,

vila i poblat, per on vulgueu:

la cançó es fora de la terra

i ja mai més la sentireu.

Alguns diran que la sentiren;

altres ni en tenen cap record;

quins l’oblidaren, quins ni l’oïren…

La cançó ha mort, la cançó ha mort.

Jo, d’una vella ja afollada

pel pes dels anys, la vaig sentir

ja sense to, a glops, trencada…

I aquella vella es va morir.

Cantant, cantant, nasqué la infàmia,

i descantant la redempció:

el Comte Arnau tenia l’ànima

a la mercè d’una cançó.

Lo que la mort tanca i captiva,

sols per la vida és deslliurat:

basta una noia amb la veu viva

per redimir la humanitat.





INTERMEZZO





A la Mare de Déu de Montserrat


Ben d’a la vora —volia veure-us,

oh Verge negra —del blanc vestit!

Dalt de l’estrado —avui pujava

i us he guaitat de fit a fit

la dolça cara, —que m’ha deixat— tot enternit.

Més lluny us miro —quan a la tarda

canten els monjos —i els escolans,

i eixint del temple —m’hi giro encara,

i encara us miro —més lluny que abans.

A vostra casa —m’aficiono

i us hi entro a veure —sempre que hi passo,

com els aimants.

Surto de cara —a les vostres penyes

i en cada una —veig un ensaig

de vostra imatge… Sou graciosa, —penya entre penyes:

reina us en faig.

Cerco entre elles —els camins vostres— i me n’hi vaig.

Els camins vostres —són plens de boira:

per los esquinços —guaita el cel blau…

Només hi trobo —boixos i mates

que humils floreixen —dintre la pau,

i aquelles volves, —que en diuen àngels,

i que s’hi assemblen —per lo silenci— del vol suau.

Com me corprenen —els cingles vostres!

Com m’esvaeixen —vostres abims!

Les aus que hi volen —són aus xiquetes,

les fonts que hi neixen —són regalims,

entre la boira —són cims de glòria— els vostres cims.

Tot jo m’encanto, —no sé el que em passa:

les vostres penyes —m’han encisat.

Potsê us mirava —massa a la vora

Mare de Déu de Montserrat.





La cançó de Sant Ramon


cantada per una russa

«La Mare de Déu —un roser plantava»,

la immòbil donzella —cantava encisada,

els ulls admirats —del propi miracle,

en llavis eslaus —la mel catalana.

«D’aquell sant roser —naixia una branca».

Cantava cançons —de la meva mare,

que quan jo era infant —ja me les cantava,

i ara que sóc gran —les canta l’eslava.

«Nasqué Sant Ramon, —fill de Vilafranca».

Si sap lo que diu, —no sap lo que alcança,

i canta indecisa —la suau cançó estranya,

ullpresa del flam —que encén en els altres.

«Confessor de reis, —de reis i de papes».

La canta de prop —i sembla llunyana.

Llunyana la veig —i encara allunyar-se.

La veig que se’n va —per l’estepa blanca,

cantant Sant Ramon, —fill de Vilafranca.

«La Mare de Déu —un roser plantava».

Setembre, 1895





Havent sentit Beethoven


Per Miecio Horzowzky, infant

Has tornat a ensenyar-me la puresa.

Del tot jo no l’havia desapresa

(no del tot, criatura, no del tot);

però ara, als meus anys, la saviesa

de tornar a ésser nin, amb la riquesa

de tot lo món a dintre, jo l’he entesa

per tes mans, criatura, per ton cor.

Amb aquella innocència que el tenien,

tes mans de nin, el cor d’aquell gegant!

El gros aucell, en mans de xic infant,

debatia ses ales poderoses:

somreies retenint-lo entre tes mans…

Ha volat; i abaixant el front, commoses,

totes les dones s’han tornat formoses

i tots els homes s’han tornat germans.

1905





Berceuse de Grieg


Bressa’l, bressa’l, montanyesa,

Canta i bressa’l… Sols tots dos

En la nit, la llar os nia

Plena de fum i alegria…

Canta i bressa’l l’infant ros.

Serà bisbe, serà noble

Rei d’un regne de Llevant,

Serà ric i fort sens mida…

Si ara xic crida com crida

¿Què farà quan serà gran?

Quan ja sembla que s’adormi

Torna a rompre’ls plors en sec…

Canta fort, que s’aturdeixi,

Bressa’l fort, fins que’s rendeixi

El rebec més que rebec.

Bressa’l, bressa’l, montanyesa…

Bressa’l suau, canta suau:

Per tu serà tot ternura…

Mira’l amb quina dolçura

Ara clou al son l’ull blau.





En la mort d’un jove


Te’n vas anâ amb aquell ponent dolcíssim…

Caigueres, lluitadô, al marxâ a la lluita.

Somreies a la força dels teus muscles

i glaties per guerres i corones,

i tot de cop t’has esllanguit per terra

amb els ulls admirats…

Ai, la Mort, i que n’ets d’embellidora!

Aquell teu primer vel, quan el llançares

damunt de l’hèroe en flor, tots somriguérem

sota els plors estroncats, que una serena

va començâ a regnâ en el pit i el rostre

del moribond. L’alè anava i venia

suaument emperesit, fins que esperàrem…

I no tornà… Llavores esclataven

més alts els plors al Cel… Ell ja no hi era…

Prô a fora, al camp, era un ponent dolcíssim…

Octubre, 1895





La sirena


(fragment)

[…]

Comença al cel l’eterna provatura

de la llum renaixent…

Per la terra, fosca enllà,

el xiscle ardent de la sirena impura

crida an els pobres cap a treballar.

No ets pas ben bé com la sirena antiga,

altrament cantadora; mes semblant,

quan amb ta veu d’imperiosa amiga

fas acudir la gent al teu voltant.

I, si volen fugir del teu imperi,

roden per la ciutat esmaperduts:

van pels barris dels rics sense saber-hi,

arrossegant els peus, tots desvalguts.

Les bruses la ciutat enterboleixen,

s’estenen per les vies dels palaus:

els fills de llurs suades no coneixen

i se’ls contemplen amb tristor d’esclaus.

I tu, a l’altre matí tornes irada

el teu xiscle a llançar imperiós;

mes no et reïx: la turba esgarriada

s’entossudeix en un silenci ombrós.

I calles tu, a la fi, ja més no els crides:

s’aixequen albes en una gran quietud,

i en les cases dels pobres, entristides,

hi ha una mena de pau sense virtut.

En hores desusades assegut

el nin mira estranyat el pare a casa,

com si s’hagués tornat festa tot dia,

com si tot l’any fos un seguit estrany

de diumenges en sense l’alegria.

[…]





Primer dol


Crida en la nit l’infant son primer dol

perquè li han amargat la font de vida.

Arrenca un plô, en la nit, sense consol.

—¿Què has fet de la dolçor del teu pit, dida?—

Perquè avorrís el pit li han embrutat

amb la pols del sanet, tan amarganta,

i dolorosament meravellat,

el pren i el deixa, i mira, i se n’espanta.

—¿Què has fet, dida? Què has fet? Estic perdut!

Ai, braços que em teniu! Adéu-siau!

Ai, dolça tebior del pit suau,

que contra de tot mal m’eres salut!

Per què ara te’m fas avorridora?

Com ha estat això, dida? Com ha estat?…—.

I es redreça l’infant desesperat…

La dida gira el rostre com traïdora.

Mes ell li pren el rostre i l’hi espia…

—Dida! Dida!… I para en sec el plor,

i una mirada d’home que es malfia

als ulls li esfulla la primera flor.





En una casa nova


Alçant aquestes parets heu pres entre sos caires

lo que era abans de tots: l’espai, l’ambient, la llum:

mai més lliure un aucell travessarà aquests aires

ni una llar errabonda hi aixecarà el seu fum.

Ja és teu, amo, això. Sia! I per molts anys l’esposa

hi regni coronada del riure d’un infant,

i es tanqui aquesta porta deixant la pau inclosa,

i s’obri com uns braços als tristos que hi vindran.

I vosaltres, fillada, teniu ja un niu ben vostre.

Si aneu pel món un dia, sabreu lo que això val:

recordareu el batre la pluja en aquest sostre

i com és dolça l’ombra del porxo paternal.

Juny, 1910





CANTS





La sardana


CERES



I

La sardana és la dansa més bella

de totes les danses que es fan i es desfan;

és la mòbil magnífica anella

que amb pausa i amb mida va lenta oscil·lant.

Ja es decanta a l’esquerra i vacil·la,

ja volta altra volta a la dreta dubtant,

i se’n torna i retorna intranquil·la,

com mal orientada l’agulla d’imant.

Fixa’s un punt i es detura com ella…

Del contrapunt arrencant-se novella,

de nou va voltant.

La sardana és la dansa més bella

de totes les danses que es fan i es desfan.

II

Els fadrins, com guerrers que fan via,

ardits la puntegen; les verges no tant;

mes, devots d’una santa harmonia,

tots van els compassos i els passos comptant.

Sacerdots els diríeu d’un culte

que en mística dansa se’n vénen i van

emportats per lo símbol oculte

de l’ampla rodona que els va agermanant.

Si el contrapunt el bell ritme li estrella,

para’s, suspesa de tal meravella…

El ritme tornant,

la sardana és la dansa més bella

de totes les danses que es fan i es desfan.

III

El botó d’eixa roda, quin era

que amb tal simetria l’anava centrant?

Quina mà venjativa i severa

buidava la nina d’aquest ull gegant?

Potsê un temps al bell mig s’hi apilaven

les garbes polsoses del blat rossejant,

i els suats segadors festejaven

la pròdiga Ceres saltant i ballant…

Del contrapunt la vagant cantarella

és estrafeta passada d’aucella

que canta volant:

la sardana és la dansa més bella

de totes les danses que es fan i es desfan.

IV

No és la dansa lasciva, la innoble,

els uns parells, d’altres desaparellant:

és la dansa sencera d’un poble

que estima i avança donant-se les mans.

La garlanda suaument se deslliga;

desfent-se, s’eixampla, esvaint-se al voltant;

cada mà, tot deixant a l’amiga,

li sembla prometre que ja hi tornaran.

Ja hi tornaran de parella en parella!

Tota ma pàtria cabrà en eixa anella,

i els pobles diran:

la sardana és la dansa més bella

de totes les danses que es fan i es desfan.





El cant de la Senyera


Al damunt dels nostres cants

aixequem una Senyera

que els farà més triomfants.

Au, companys, enarborem-la

en senyal de germandat!

Au, germans, al vent desfem-la

en senyal de llibertat.

Que voleï! Contemplem-la

en sa dolça majestat!

Oh bandera catalana!,

nostre cor t’és ben fidel:

volaràs com au galana

pel damunt del nostre anhel:

per mirar-te sobirana

alçarem els ulls al cel.

I et durem arreu enlaire,

et durem, i tu ens duràs:

voleiant al grat de l’aire,

el camí assenyalaràs.

Dóna veu al teu cantaire,

llum als ulls i força al braç.





Cant dels joves


L’hora nostra és arribada:

tots ens hem desensonyat

amb el front il·luminat

per la llum d’una altra albada.

I esperem que surti el sol

per cantar-ne l’alegria:

quan veurem que s’alça el dia,

alçarem, cantant, el vol.

Com aucells ens alçarem,

movent l’aire amb la volada;

com a núvols creixerem,

amb remors de pedregada.

I en les serres avials

remourem la gran tempesta,

fins que el sol, veient-nos alts,

ens vesteixi amb llums de festa.

I per l’aire, llavors pur,

de la pàtria rabejada,

baixarem amb vol segur

a repòs de migdiada.





Cant de maig, cant d’alegria


Cantem l’entrada del temps clar

amb clara veu i rialles clares.

Tornem-nos ben cantaires,

que ara és el temps —de fer ressonar

alegrement els aires.

Passen núvols corrent i somrient,

regalant aigua i raigs de sol lluent

damunt les roses vermelles, ja totes badades.

Sobre els plans reverdits hi corre el vent

i es mouen els blats verds i les gentades

cridant coses alegres i furioses…

Costes avall degoten les neus foses.

Sadollem la mirada de verdor

enfonsant-la en el tou dels grans herbatges;

sadollem les orelles de remor

enamorant-les dels bells crits salvatges;

i sadollem el pit d’aire del cel

per cantar l’alegria de la terra,

tant si en surt un místic bel

com si en surt un crit de guerra.

Tornem’ns soldats lluents i ben armats,

o tornem’ns serafins d’ales de plata…

Correm alegrement a tots costats,

correm que el maig esclata.

Riem, riem entre les flors i el vent

l’emmajada alegria;

plantem arbres de maig desaforadament

davant la porta d’or de cada aimia.

Prompte els arbres de maig s’assecaran…

la llenya sols destorba:

la tirarem al foc de Sant Joan

i saltarem per sobre.





Cant de Novembre


El vermell dels arbres,

encès per la posta —dels sols hivernals,

delita i penetra

lo mateix que aquells verds primaverals.

Germans, alcem els cors, que tot és bell,

el verd i el vermell!

Alcem els cors cantant la vida entera

amb els brots i amb les fulles que se’n van;

gosem el dia sens mirâ endarrera,

sense pensâ amb els dies que vindran.

Gosa el moment;

gosa el moment que et convida,

i correràs alegre a ton combat:

un dia de vida és vida;

gosa el moment que t’ha sigut donat.

No t’entristeixin, doncs, els funerals novembres,

ni planyis mort lo que ha tingut ple ser…

De planye’ és el donzell que ajeu sos membres

ans d’haver-los cansat en el plaer.

1895





Excelsior[8]


Vigila, esperit, vigila,

no perdis mai el teu nord,

no et deixis dû a la tranquila

aigua mansa de cap port.

Gira, gira els ulls en l’aire,

no miris les platges ruins,

dóna el front an el gran aire,

sempre, sempre mar endins.

Sempre amb les veles suspeses,

del cel al mar transparent,

sempre entorn aigües esteses

que es moguin eternament.

Fuig-ne, de la terra immoble,

fuig dels horitzons mesquins:

sempre al mar, al gran mar noble;

sempre, sempre mar endins.

Fora terres, fora platja,

oblida’t de tot regrés:

no s’acaba el teu viatge,

no s’acabarà mai més…





Els tres cants de la guerra


Els Adéus


Que senyals d’adéu han fet

mans esteses cap al mar,

vers els barcos que fugien

amb les cobertes massa carregades,

cap allà on les onades lluïen

retorcent-se i bramant assoleiades!

Quants adéus des d’aquell adéu primer,

quan Caí, havent fet la mort,

menjà al vespre un bocí a l’endiablada,

el bastó al puny, cenyida la cintura,

voltat de plors de nins, i la muller,

que li deia amb lament:

«No vagis pas cap a Ponent!».

Mes ell, la cara adusta i ja fatal,

girada envers la posta,

marxà no fent cabal

de les mans que es movien en l’aire

en va, sense resposta.

1896





Oda a Espanya


Escolta, Espanya, —la veu d’un fill

que et parla en llengua —no castellana;

parlo en la llengua —que m’ha donat

la terra aspra:

en’questa llengua —pocs t’han parlat;

en l’altra, massa.

T’han parlat massa —dels saguntins

i dels que per la pàtria moren:

les teves glòries —i els teus records,

records i glòries —només de morts:

has viscut trista.

Jo vui parlar-te —molt altrament.

Per què vessar la sang inútil?

Dins de les venes —vida és la sang,

vidu pels d’ara —i pels que vindran:

vessada és morta.

Massa pensaves —en ton honor

i massa poc en el teu viure:

tràgica duies —a mort els fills,

te satisfeies —d’honres mortals,

i eren tes festes —els funerals,

oh trista Espanya!

Jo he vist els barcos —marxar replens

dels fills que duies —a que morissin:

somrients marxaven —cap a l’atzar;

i tu cantaves —vora del mar

com una folla.

On són els barcos? —On són els fills?

Pregunta-ho al Ponent i a l’ona brava:

tot ho perderes, —no tens ningú.

Espanya, Espanya —retorna en tu,

arrenca el plor de mare!

Salva’t, oh! salva’t —de tant de mal;

que el plô et torni feconda, alegre i viva;

pensa en la vida que tens entorn:

aixeca el front,

somriu als set colors que hi ha en els núvols.

On ets, Espanya? —no et veig enlloc.

No sents la meva veu atronadora?

No entens aquesta llengua —que et parla entre perills?

Has desaprès d’entendre an els teus fills?

Adéu Espanya!

1898





Cant del retorn


Tornem de batalles, —venim de la guerra,

i ni portem armes, pendons ni clarins;

vençuts en la mar i vençuts en la terra,

som una desferra.

Duem per estela taurons i dofins.

Germans que en la platja plorant espereu,

ploreu, ploreu!

Pel mar se us avança —la host macilenta

que branda amb el brand de la nau que la duu.

Adéu, oh tu, Amèrica, terra furienta!

Som dèbils per tu.

Germans que en la platja plorant espereu,

ploreu, ploreu!

Venim tots de cara —al vent de la costa,

encara que ens mati per fred i per fort,

encara que restin en sense resposta

més d’un crit de mare quan entrem al port.

Germans que en la platja plorant espereu,

ploreu, ploreu!

De tants com ne manquen duem la memòria

de lo que sofriren, —de lo que hem sofert,

de la trista lluita sense fe ni glòria

d’un poble que es perd.

Germans que en la platja plorant espereu,

ploreu, ploreu!

Digueu-nos si encara la pàtria és prou forta

per oir les gestes —que li hem de contar;

digueu-nos, digueu-nos si és viva o si és morta

la llengua amb què l’haurem de fer plorar.

Si encara és ben viu el record d’altres gestes,

si encara les serres que ens han d’enfortir

s’aixequen serenes damunt les tempestes

i bramen llurs boscos al vent ponentí,

germans que en la platja plorant espereu,

no ploreu: rieu, canteu!

1899





Himne Ibèric[9]


I

Cantàbria! som tos braus mariners

cantant en mig les tempestats:

la terra és gran, el mar ho és més,

i terra i mar són encrespats.

La nostra vida és lluita,

el nostre cor és fort,

ningú ha pogut tos fills domar:

només la mort, només la mort,

la neu dels cims, el fons del mar.

II

La dolça Lusitània —a vora del mar gran,

les ones veu com vénen —i els astres com se’n van;

somnia mons que brollen —i mons que ja han fugit.

Li van naixent els somnis —de cara a l’infinit.

Perxò està trista —però amb dolor:

Lusitània! Lusitània!

Esperança… amor…

III

De les platges africanes

ha vingut la gran cremor,

i els jardins d’Andalusia

han florit amb passió.

Flor vermella amb cabell negre

ulls de foc i cos suau,

ets la terra de les danses

perfilant-se en el cel blau.

Canta, canta Andalusia,

el teu gran esllanguiment,

i en el vi de tes collites

do’m a beure el sol ardent.

IV

Al crit de la tramuntana, —ballem la sardana

a vora el mar blau:

davant la neu del Pirineu

sentint llunyans —uns altres cants…

Cap viu! Catalans,

s’anuncia el gran esdevenir.

Vindrà pels cims —vindrà pel mar:

a tot arreu hem d’acudir

a punt per viure i per morir,

per greu sofrir… per triomfar!

V

Una veu

Sola, sola en mig dels camps,

terra endins, ampla és Castella.

I està trista, que sols ella

no pot veure els mars llunyans.

Parleu-li del mar, germans!

VI

El mar és gran, i es mou, i brilla i canta,

dessota els vents bramant en fort combat,

és una immensa lluita ressonanta,

és un etern deler de llibertat.

Guaitant al mar els ulls més llum demanen,

bevent sos vents els pits se tornen braus;

anant al mar els homes s’agermanen,

venint del mar mai més seran esclaus.

Terra entre mars, Ibèria, mare aimada,

tots els teus fills te fem la gran cançó.

En cada platja fa son cant l’onada

mes terra endins se sent un sol ressò,

que de l’un cap a l’altre a amor convida

i es va tornant un cant de germanor;

Ibèria! Ibèria! et ve dels mars la vida,

Ibèria! Ibèria! dóna als mars l’amor.

1906





Oda nova a Barcelona


—On te’n vas Barcelona, esperit català

que has vençut la carena i has saltat ja la tanca

i te’n vas dret enfora amb tes cases disperses,

lo mateix que embriagada de tan gran llibertat?

—Veig allà el Pirineu amb ses neus somrosades,

i al davant Catalunya tota estesa als seus peus,

i me’n vaig… És l’amor qui m’empeny cap enfora,

i me’n vaig delirant amb els braços oberts.

—Oh! detura’t un punt! Mira el mar, Barcelona,

com té faixa de blau fins al baix horitzó,

els poblets blanquejant tot al llarg de la costa,

que se’n van plens de sol vorejant la blavor.

I tu fuges del mar?…

—Vinc del mar i t’estimo,

i he pujat aquí dalt per mirar-lo mellor,

i me’n vaig i no em moc: sols estenc els meus braços

perquè vull Catalunya tota a dintre el meu cor.

—Altra mar veus enllà, encrespada i immòbil,

de les serres que riuen al sol dolçament:

per copsar tanta terra i tanta mar, Barcelona,

ja et caldrà un pit ben gran, amb uns braços ben ferms.

—Com més terra i més mar, i més pobles obiro,

a mesura d’amor el meu pit s’engrandeix,

i me sento una força que abans no tenia,

i sóc tan tota una altra que fins jo em desconec.

—Corre enllà, corre enllà, corre enllà Barcelona,

que ja et cal esse’ una altra per ésser la que deus;

perquè ets alta i airosa i fas molta planta,

però bé et falta encara molt més del que tens.

Ets covarda, i crudel i grollera,

Barcelona, però ets riallera

perquè tens un bell cel al damunt;

vanitosa, arrauxada i traçuda:

ets una menestrala pervinguda

que ho fa tot per punt.

Alces molts gallarets i penons i oriflames,

molts llorers, moltes palmes,

banderes a l’aire i domassos al sol,

i remous a grans crits tes espesses gentades,

per qualsevulga cosa acorruades

entorn de qualsevol.

Mes, passada l’estona i el dia i la rauxa

i el vent de disbauxa, de tot te desdius;

i abandones la via i la glòria i l’empresa,

i despulles el gran de grandesa.

I encara te’n rius.

Te presums i engavanyes alhora

amb manto de monja i vestit de senyora

i vel de la musa i floc relluent;

prô mudes de pressa, i amb gran gosadia

la musa i la nimfa i la dama i la pia

s’arrenca el postís i la veu disfressada,

i surt la marmanyera endiablada

que empaita la monja i li crema el convent…

I després el refàs més potent!

Esclata la mort de tes vies rialleres

en l’aire suau:

esclata impensada, i segura i traïdora

com altra riallada escarnidora…

Riallades de sang!

El fang dels teus carrers, oh Barcelona!

és pastat amb sang.

I tens dreta en la mar la muntanya, ai! que venja

amb son castell al cim, i amb la revenja

mes ai! en el flanc!

Tens aquesta rambla que és una hermosura…

i tens la dolçura dels teus arravals,

on, tan prop de tes vies sonores

i al mig de les boires del fum i ses marques,

camps de blat en la pau dels patriarques

maduren lentament els fruits anyals.

I allí, a quatre passes, febrosa de sobres,

més ample que l’altra, la Rambla dels pobres

tremola en la fosca ses llums infernals.

Prô ni el baf ni la pols de tos llots i desferres,

ni els pals i filferres

que t’armen a sobre la gran teranyina,

ni el fumar de tes mil xemeneies,

ni el flam de les teies

que mou la discòrdia i abranden l’incendi,

són bastants a posar vilipendi

an aquest cel que tens tan dolç i blau

que tot s’ho empassa i resol i canvia,

i ho torna en oblit i consol i alegria:

mil cops la perdesses,

mil cops més tornaria a tu la pau.

A la part de Llevant, místic exemple,

com una flor gegant floreix un temple

meravellat d’haver nascut aquí,

entremig d’una gent tan sorruda i dolenta,

que se’n riu i flastoma i es baralla i s’esventa

contra tot lo humà i lo diví.

Mes, en mig la misèria i la ràbia i fumera,

el temple (tant se val!) s’alça i prospera

esperant uns fidels que han de venir.

Tal com ets, tal te vull, ciutat mala:

és com un mal donat, de tu s’exhala:

que ets vana i coquina i traïdora i grollera,

que ens fa abaixâ el rostre

Barcelona! i amb tos pecats, nostra! nostra!

Barcelona nostra! la gran encisera!





Cant Espiritual


Si el món ja és tan formós, Senyor, si es mira

amb la pau vostra a dintre de l’ull nostre,

què més ens podeu dâ en una altra vida?

Perxò estic tan gelós dels ulls, i el rostre,

i el cos que m’heu donat, Senyor, i el cor

que s’hi mou sempre… i temo tant la mort!

Amb quins altres sentits me’l fareu veure

aquest cel blau damunt de les muntanyes,

i el mar immens, i el sol que pertot brilla?

Deu-me en aquests sentits l’eterna pau

i no voldré més cel que aquest cel blau.

Aquell que a cap moment li digué «—Atura’t»

sinó al mateix que li dugué la mort,

jo no l’entenc, Senyor; jo, que voldria

aturar tants moments de cada dia

per fê’ls eterns a dintre del meu cor!…

O és que aquest «fê etern» és ja la mort?

Mes llavores, la vida, què seria?

Fóra l’ombra només del temps que passa,

la il·lusió del lluny i de l’a prop,

i el compte de lo molt, i el poc, i el massa,

enganyador, perquè ja tot ho és tot?

Tant se val! Aquest món, sia com sia,

tan divers, tan extens, tan temporal;

aquesta terra, amb tot lo que s’hi cria,

és ma pàtria, Senyor; i no podria

ésser també una pàtria celestial?

Home só i és humana ma mesura

per tot quant puga creure i esperar:

si ma fe i ma esperança aquí s’atura

me’n fareu una culpa més enllà?

Més enllà veig el cel i les estrelles,

i encara allí voldria ésser-hi hom:

si heu fet les coses a mos ulls tan belles,

si heu fet mos ulls i mos sentits per elles,

per què aclucà’ls cercant un altre com?

Si per mi com aquest no n’hi haurà cap!

Ja ho sé que sou, Senyor; prô on sou, qui ho sap?

Tot lo que veig se vos assembla en mi…

Deixeu-me creure, doncs, que sou aquí.

I quan vinga aquella hora de temença

en què s’acluquin aquests ulls humans,

obriu-me’n, Senyô, uns altres de més grans

per contemplar la vostra faç immensa.

Sia’m la mort una major naixença!





ALTRES CANTS, HIMNES, ENDRECES[10]





L’Empordà


Cap a la part del Pirineu,

vora els serrats i a ran del mar,

s’obre una plana riallera:

és l’Empordà.

Digueu, companys, per on hi aneu?

digueu, companys, per on s’hi va?

—Tot és camí, tot és drecera,

si ens dem la mà.

Salut! noble Empordà!

Salut! palau del vent!

Portem el cor content,

i una cançó.

Pels aires s’alçarà;

pels cors penetrarà,

penyora s’nirà fent

de germanor.

—Una cançó!

A dalt de la muntanya hi ha un pastor;

a dintre de la mar hi ha una sirena:

ell canta al dematí que el sol hi és bo,

ella canta a les nits de lluna plena.

Ella canta: —Pastor, me fas neguit—.

canta el pastor: —Me fas neguit, sirena—.

—Si sabesses el mar com és bonic!

—Si sabesses la llum de la carena!

—Si hi baixesses series mon marit.

—Si hi pugesses ma joia fóra plena.

—Si sabesses el mar com és bonic!

—Si sabesses la llum de la carena!

La sirena se féu un xic ençà,

i un xic ençà el pastor de la muntanya,

fins que es trobaren al bell mig del pla,

i de l’amor plantaren la cabanya…

Fou l’Empordà.





Per tu ploro


(sardana)

Anem a la muntanya, —que ara ve el bon temps;

ve la Primavera, —ve la Primavera,

la-larala-la-la-la-la,

hores d’alegria, hores de tristor.

Ai del qui se’n va i no tornarà!

També més ai! del qui perd l’amor!

La-la-la.

També més ai! qui perd l’amor!

Adéu, rosa d’Abril!

Adéu, rosa encarnada!

Demà, lluny del teu roser,

d’enyorament me moriré.

Quan te diran la meva fi,

plora per mi, que per tu ploro;

plora per mi, més dolçament,

que amargament no és el teu plor.

Eixuga el plor, no ploris gaire,

que et marciria el pas de l’aire.

No ploris gens; no ploris, no.

Per tu i per mi, jo, que ja en sé,

bé puc plorar mellor.

La-larala-la.





Rêverie


El sol ponent que ja no es veia

encenia els castells de núvols negres

que hi havia sobre el mar…

Com, aleshores,

va entrar-me aquell estrany desig d’anar-me’n

mar a través, a la ventura

de temps de tota mena: fugir, sols,

veure altres coses i mudar de clima

i anâ a lo nou…

Les nits en la coberta

oint onades i mirant estrelles,

i la tristesa de la solitud.

Després la joia d’acostar-se a terra

i trobâ un món tot nou, i altres mirades

en altres ulls, i una alegria nova

i un tràfec diferent… Veure molts barcos

en un port gran tot ple de llum i estrèpit,

i vestida la gent de coloraines,

i movedissa com de formiguer.

I jo ésser fort: sê un capità de barco

qui mana reposat al bat del sol

i tothom se l’estima perquè el tem…

Ai! quantes vides que voldria viure

aquestes tardes de repòs que em dónes,

sort casolana… Torno a sê a setze anys?





Himne de l’arbre fruiter


Cantem plantant, plantem cantant,

que tot és vida.

Els bons plançons, amb uns bons cants,

fan més florida.

En terra l’hem clos.

Au! Fes-t’hi ben gros.

Arbre, cuita, cuita!

Els cants són les flors,

els fets són la fruita.

Donem-li el bon jorn,

dansem-li a l’entorn:

alça! Aire, aire!

El seu bon retorn

no pot trigar gaire.

Ai, quina verdor!

Ai, quina abundor!

Mira! mira! mira!

Tot ell és dolçor

i el vent hi sospira.

Com ell, bons germans,

creixem forts i sans.

Pluja, sol, davalla!

Els xics se fan grans.

Amunt, jovenalla!

Cantem plantant, plantem cantant,

que tot és vida.

Els bons plançons, amb uns bons cants,

fan més florida.

1905





La nostra bandera


Alcem els cors, que ja tenim bandera

enarborada sota el nostre cel.

En nostres mans ha nat com rosa vera,

la flô en l’espai, prô en nostre pit l’arrel.

Els bells colors ha desplegat en l’aire;

l’amor hi lluu en l’or barrat de sang;

escampa arreu la poderosa flaire

amb què reneix un poble fort i franc.

Agermanats per ella en pau i en guerra

marxem contents per viure i per morir.

Santa és ta causa, catalana terra;

bell és el seny en què ha volgut florir.

Oh, Catalunya! nostra mare aimada.

Viurem fidels al seny del teu amor.

Si cal morir servant la flor sagrada,

caurem contents bo i estrenyent-la al cor.

1905





Cant de la bandera


Jo só la flor d’aquella primavera

que els pobles fa reviure i reverdir.

Jo tinc tota la saba de la terra;

tota la llum del cel reflecta en mi.

Els meus colors són vius; la meva flaire

és la sentor de pàtria i llibertat:

forta em desplego retronant en l’aire,

gala en la pau i fúria en el combat.

Porteu-me alta i aixequeu-me dreta

al damunt vostre i marxant sempre avant,

i al vostre cor teniu-me ben estreta,

que el vent és fort i Catalunya és gran.

26-VII-1907





La ginesta


Floriu, floriu, ginesteres,

dalt dels monts, davant del mar,

enceneu-se com fogueres

al sagrat de cada llar.

Les fogueres catalanes

ja flamegen dalt del cim:

són les flames sobiranes

d’aquell foc que tots tenim.

Per la costa, a grans esteses,

tot el ginestar fa llum:

les candeles són enceses,

totes flaire i sense fum;

Una llum que llença flaire

des dels monts avall al mar,

i de l’aire en fa el nostre aire

que és tan bo de respirar.

En la flor de la ginesta

Catalunya m’ha parlat;

m’ha parlat de la gran festa

de la nostra llibertat.

29-V-1904





Himne a la Senyera


(de l’Orfeó Catalunya, de Cassà de la Selva)

Oïu els cants que duem als llavis:

del sant treball sortim cantant

tot remembrant cançons dels avis,

i l’avenir també és un cant.

És bell repòs, repòs que canta

sentint la força retornar;

l’ànima, en tant, s’alça onejanta

entre el passat i el que vindrà.

Cantem a Déu que ens dóna vida,

cantem la pàtria en gestes grans,

cantem l’amor que a tots ens crida

a unir les veus com bons germans.

Al bell damunt de la renglera

Déu, pàtria, amor plegats hi són:

Heus-e-la aquí, nostra senyera,

ella ens durà cantant pel món.

Juny, 1904





Cant de la Senyera


(a les Escoles del Districte II)

Com aus en la primavera

a l’ombra dels nous plançons

a l’ombra de la senyera

cantem trenta mil cançons.

Refila, refila

refila aucellada

refila, refila

refilem minyons.

Tenim la veu prima i clara

igual com el rossinyol

i el cant sembla el de la mare

que encara sent el bressol.

Refila, refila

refila aucellada

refila, refila

refilem minyons.

Les ales del cor tremolen

glateixen a cada mot

les aus quan han cantat volen

nosaltres més alt i tot.

Refila, refila

refila aucellada

refila, refila

refilem minyons.





Oh! tu, port de Barcelona


Oh! tu, port de Barcelona,

bé n’estaves d’ufanós

quan volgué conquistar Tunis

Carles Quint Emperador.

Vessaves les naus a centes

fins al més llunyà horitzó,

vessaves armes i prínceps

i colors al vent i al sol.





Expedició de catalans a Orient


Arreu cercant guerres —sis mils catalans

se’n van cap a Grècia —a on no aniran?

Salvaran imperis —n’enderrocaran;

entre ells faran guerra —si amb altres no en fan

i a bots i a empentes —la Grècia espantant,

fins dalt de l’Acròpolis —pendó plantaran.





La diada de Sant Jordi


La diada de Sant Jordi

és diada assenyalada

per les flors que hi ha al mercat

i l’olor que en fan els aires,

i les veus que van pel vent:

«Sant Jordi mata l’aranya».

L’aranya que ell va matar

tenia molt mala bava,

teranyinava les flors

i se’n xuclava la flaire,

i el mes d’abril era trist

i els nens i nenes ploraven.



Quan el Sant hagué passat

tot jardí se retornava:

perxò cada any per Sant Jordi

és diada assenyalada

per les flors que hi ha al mercat

i l’olor que en fan els aires.

D’un llibre de lectura





Els focs d’aquest Sant Joan


Ja les podeu fer ben altes,

les fogueres aquest any:

cal que brillin lluny i es vegin

els focs d’aquest Sant Joan.

Cal que es vegin de València,

de Ponent i de Llevant…

i en fareu també en la Serra

perquè els vegin més enllà.

Que la terra està revolta

sota el peu dels occitans,

i convé que se’n recordin,

de l’antiga germandat.

Des que fou esquarterada

no s’havia vist pas mai

redreçar-se alhora els trossos

cadascú pel seu costat.

Miracle! gent d’Occitània

l’esprît d’Oc s’ha despertat!

Tots la passarem en vetlla,

eixa nit de Sant Joan.

Tots la passarem en vetlla

al voltant dels focs més alts,

perquè es parlin uns amb altres

com llengües de l’Esperit Sant.

Parlaran de serra en serra,

i de la més alta als plans…

Pirineu, si resplendisses

tot encès de mar a mar,

remembrant als fills en vetlla

les memòries del passat,

les fiances del pervindre

i els misteris d’eix atzar

que fa que els fills d’una mare,

que els homes d’un sol parlar

tinguen els braços en l’aire

tots alhora bracejant;

i el crit d’una sola llengua

s’alci dels llocs més distants

omplint els aires encesos

d’un clamor de Llibertat!

Juny, 1907





A uns músics que van pel carrer


Aneu pels carrers —ritmant alegria.

La gent que us escolta —de lluny i de prop

acompassa els passos —a la melodia,

pensaments i tot.

Passeu invisibles: —les notes alegres

se’n van a l’atzar —de les cantonades,

llunyanes, properes, —i tral·larejades

com irresistibles.

Trencant un carrer —sortiu trascantó:

sou cegos, sou coixos, —sou desgraciats.

El passant que us topa —us dóna un diner

i mitja rialla… —i ja us té oblidats.

1897





Als felibres provençals


(En el cinquantenari del Felibrige, 1904).



Germans grans: vostra festa m’enamora

i el meu cor alça el vol i se n’hi va.

Al raig del sol de maig, triomfadora,

la vostra copa santa veig brillar.

Oh! pogués amb vosaltres beure en ella

el glop ardent i dolç del vi pairal,

per a cantar una cançó novella

embriagada del regust terral!

Jo sent d’aquí la llengua d’oc que canta

en el bull remorós del vostre vi;

tota ella en vibra, vostra copa santa,

prenyada de cançons que han de florir.

Les cançons floriran en vostres llavis:

un maig dintre del maig serà el convit;

i, al raig del sol que us el farà aclarit,

hi sentireu dansar l’ombra dels avis.

Germans: quan brindareu per la nació,

penseu en els germans de Catalunya:

pareu l’orella envers la terra llunya,

i oireu nostres crits com un ressò.





A València en festa


València en festa, oh tu, dolça germana,

t’escaurà la mirada pensativa

un moment entremig de tantes gales.

Recorda’t de qui ets i quant podries

si se’t complissin totes les promeses

que dins del teu terrer fecond palpiten.

Mira el teu camp i et sentiràs potenta,

mira’t al mar i t’hi veuràs bonica,

escolta de la part de Catalunya

i sentiràs una gran veu que et crida

amb la parla que és ta mateixa parla,

més eixuta prô molt amorosida.

No sents el crit? «València», diu, «València!

desensonya’t del son que et té captiva,

que si per llei d’amor la Ibèria és una,

per la llei del parlar és una i trina».





A Blanes en sa festa


Del cim de les muntanyes on me trob

davalla al mar un bon desig de festa.

Tot està mut i immòbil aquí dalt

i és tota inquietud la mar brunzenta.

Aixís per vostra festa, gent del mar,

vos trameto un alè de la pau meva;

poseu-lo en mig del bull del vostre goig,

i veureu com la festa temperada

encara en torna bella.

Cauterets, juliol 1906





A Guanyavents


Perquè heu sabut amb dignitat

anâ a cercar la poesia

dintre d’un verb emmanllevat

havent-ne pròpia correntia,

vos ens posem tots al costat

amb tal de veure si ens pendria

la vostra santa humilitat.

La poesia s’ha enternit

del tracte vostre temorós,

i an-e l’humil ha concedit

allò que nega a l’orgullós:

tota sa gràcia us ha rendit,

i les llunyanes resplendors

en vostre verb han resplendit.

Al català, que tots aimem,

d’aquesta llum heu fet ofrena;

perxò nosaltres que el volem

amb lluïssors de tota mena,

ara a l’entorn de tots vos estem

perquè la copa en què bevem

de vostra llum se’ns torni plena.

19-XI-1910





A En Josep Clarà


Amics: és hora de que, veire en mà,

li fem l’ofrena i li retem lloança

an aquest nostre escotorit germà

que ens és tornat d’aquella dolça França.

Quan ell partí amb el raig de sol al front,

encar’ dormien en la fosca estranya

de dur massís, les formes que ara són,

llur son de pedra al flanc de la muntanya.

I ell les anà una a una desvetllant:

desemboirà amb mans fortes i amoroses

el llim de pedra tot al llur voltant;

i elles aparegueren somnioses

amb el somrís que, arreu on naixent van,

tenen, les coses, de senti’s formoses.

Són germanes d’aquelles immortals

filles del nostre mar a l’altra banda;

mes d’aquell temps no oïren els senyals

i perderen llavors la dolça tanda.

I ara, a la veu del nostre evocador,

s’han alçat a la llum, i se les troba

amb aquella mateixa serenor

del geni antic, prô amb una tendror nova.

Ell les ha dutes com a exemple aquí

del sol possible d’un reviure noble.

Amb elles sembla havè’ns vingut a dir:

—Catalunya: assemblar-te’ls-hi o morir!—.

Germà: has sigut profeta pel teu poble.

Juny, 1911





A Francesc Vinyes


Altra vegada feu la festa

de la virtut que aneu cobrant:

mes vostra tasca no està llesta:

sempre teniu feina al davant.

Sempre teniu quelcom que espera,

quelcom més gran per assolir;

sempre teniu gent al darrere

per desvetllar i fer seguir.

Sou com els arbres: cada anyada

porten el fruit que poden dar;

mes la collita un cop llevada

tornen de nou a començar.

Així vosaltres. No us espanti

una malura o un any mesquí,

ni la ventada que us decanti

ni si de set heu de patir.

Lo que ha torçat la llevantada

ho adreçarà el bon vent mestral,

i com més forta calorada

més s’infla el núvol tardoral.

Fills de Moià, bona esperança!

jo us dic que l’hora ha d’arribar

que Catalunya, en pes, alçant-se,

cridant-vos «Glòria» us seguirà.





A En Manuel Rocamora per les seves Polideses


Tot just el tinc a casa,

el llibre que m’has dat

i ja els nens i les nenes

se n’han apoderat.

Està molt bé, teniu-lo

—jo els dic— però amb bons fins;

preneu-lo bé per fora

prô encara més per dins.

És ple de saviesa

i és ple de gran bondat:

i és la penyora d’una

dolcíssima amistat.

8 juliol, 1911





En el Cançoner d’En Josep Pijoan


Aquest és el bell sojorn de pau,

amic que vas pel món, tan enfebrat:

per damunt dels volers que et fan esclau,

és aquesta la teva llibertat.

En la suprema esfera d’eix delit

nos trobàrem tu i jo un jorn benaurat,

i ja mai més no ens hem descompartit.

Doncs en eix llibre on t’hi veurà tothom

deixa’m posar mon cap damunt ton pit,

deixa’m posar mon nom damunt ton nom.

1905





A Apel·les Mestres


Al matí el ram d’anit encara encès

amb noves flors m’han enjoiat el dia.

Poeta, grans mercès,

a vós i a vostra dolça companyia.





A C. J.


Avui és Sant Jordi —és dia de flors,

diada de roses, —que ja s’han desclòs.

Voldria fixar-ne —aquí el gran perfum

i omplî aquesta plana —d’olors i de llum.

Seria en memòria —del jorn senyalat

que jo en cosa teva —mon nom he posat.

Tu pots assolir-lo: —somriu al llegí’l

i tota la fulla —s’omplirà d’abril.

23 d’abril, 1895





En el primer full d’un àlbum


Oh! llibre de l’amic, omple’t d’aromes

que el pit li embaumin anhelant de vida,

omple’t d’enhorabones de ventura

i de consols per a les hores tristes:

per a tots els moments, de fortalesa.

Sies el tornaveu dels seus amors

i mirall de les coses estimades.

Sols mans amigues posin-se en tos fulls,

i quan ton senyor hi giri els ulls

els alci més serens davant la vida.

Llibre, sies-li escut, llança i corona.





Al llibre en blanc de…


Sia el nom de la santa poesia

al teu capçal: paraula sobirana

que atregui damunt teu i en cada plana

la llum del verb vibrant en harmonia.

Àngel posat davant la porta et sia

tal paraula; severa guardiana

que deturi a tota altra impura o vana

i et guard tant de buidor com de falsia.

I ara vés a la sort que t’és promesa;

torna a les nobles mans de ta senyora,

i cada volta puguis retornar-hi

essent-li, en quant Amor, forta penyora,

i dolça font, en quant a Saviesa,

i en quant a Santedat, reliquiari.





A la reina[11]


Quin aplec de flors que has fet

aquest any, sent reina d’elles!

Tu les trobes totes belles,

fins la més humil que es bada,

perquè les d’eixa vegada

tenen un aroma estrany…

No en veuràs cap de marcida:

són més que flors de tot l’any,

són flors de tota la vida.





En l’àlbum de la Senyoreta Maria Pella


Oh llibre! sense veure els ulls i l’aire

de la que et posseeix, esmaperdut

provo de fer-li en tu gentil salut;

mes sense els ulls i l’aire no en sé gaire.

Saludo en tu una ombra inconeguda

que no deu esse’ una ombra, certament

Oh! qui pogués mirâ el rostre vivent

de la verge que t’és tan coneguda!

Donzella, jo et saludo, tant se val,

com a esprît que ara vola pel meu aire.

Els àngels saludem sens veure’ls gaire:

doncs tu per mi ets quelcom d’angelical.





En l’àlbum de la Senyora Àngels Puig España de Caralt


Els dies de Nadal

són ben festosos dies.

Que en resti aquí un ressò

que sia poesia,

i quan fullejaràs

les fulles d’aquest llibre

si tens una tristesa

se’t tornarà alegria,

si alegria ja en tens

la tindràs més bonica.

1897





Com un test a la finestra


Com un test a la finestra,

poses aquest llibre al ras,

perquè es vagi omplint d’aromes

i de colors i de cants.

Se t’hi desclouen poncelles

una o altra cada dia.

Avui s’hi desclou aquesta:

una més… ja fa alegria.





A la germana Laieta


Dels rosers amb alegria,

en el primer que floria

s’ha obert la primera flor:

doncs, per fer-te cortesia,

què millor?

Mes la flor no escau al llibre

ni el llibre escau a la flor;

prô t’hi deixo l’alegria

de quan he vist que floria:

què millor?





Per la Lola de «La Figuera»


Aquelles flors que era vas dar

tot el camí van fer olor.

I aixís que vaig arribar

en aigua les vaig posar

per donà’ls-hi més frescor.

I encara dies i dies

m’han fet recordar de tu,

de quan a l’hort les collies,

de quan en pom les guarnies

i de quan me les vas dur.

Ara les flors ja han passat

mes el record ha restat,

entorn meu com una flaire.

I tu del goig que m’has dat,

te n’has enrecordat gaire?

1905





APÈNDIX





Or de llei


Dels Pirineus cap al mar

baixa una terra forta i clara;

és Catalunya nostra mare

i com bons fills l’havem d’amar.

Perquè a la llum ella ens ha tret

i ens ha nodrit de ses entranyes,

i des del mar a les muntanyes

a tots germans d’un parlâ ha fet.

I la paraula que ens heu dit

de segle en segle ens agermana:

Servem la llengua catalana

perquè hi ha en ella nostre esprît.

Movent els llavis igualment

al cel clamaren nostres avis;

igual mouran els néts els llavis

eternament, eternament…

Hi havia un temps que anàvem sols

movent la gerra sense treva:

a Espanya els pobles eren molts

prô cadascú anava a la seva.

Després es van anâ acoblant;

els d’Aragó se’ns ajuntaren

l’illa i València es repoblaren…

Llavors hi havia un Rei molt gran;

es deia Jaume i era ros.

Fort com un brau era a la guerra,

prô amb l’enemic caigut en terra

era molt misericordiós.

I pels seus pobles, què us diré?

No fóra pas millor un pare

pacient i just i savi encara.

Quan va morir, quins plors hi hagué!

I encara ens vam anâ engrandint:

les nostres naus conqueridores,

del mar arreu fent-se senyores:

nostres guerrers costes endins

prô mai ningú resti forçat:

les costums pròpies seguint blanes,

sobre les terres catalanes

corria un vent de llibertat;

eren jardins les corts dels reis

florint poetes, fruitant savis,

uns amb la mel de França als llavis,

altres com pa fent bones lleis.

I com per ser més forts i grans

un veí amb altre s’acompanya,

per formâ un regne sol d’Espanya

se’ns van fer seus els castellans.

El nostre temps era finit

i el de Castella començava:

el cos Espanya es nomenava

però Castella era l’esprît.

Aquest esprît enlluernat

tingué els seus segles de grandesa,

i Catalunya com ullpresa,

sota l’encís dormí altre tant

en somnia dina l’ensopiment;

si alguna volta es removia

que llatzerada se sentia!

Restà com morta llargament,

prô en el repòs del son espès

les fonts de vida es revingueren,

totes les forces renaixeren

esperant que l’encís trenqués.

Un jorn un cant enyoradís

va ressonar per l’encontrada,

i ella al sentir la veu aimada

obrint els ulls féu un somrís.

Va deixondir-se lentament,

va mirar entorn esmaperduda,

es trobà forta i revinguda,

s’alçà majestuosament.

El món s’havia transformat

i l’esprît nou glatia en ella;

dormint al sol vegé Castella,

i altra nació a l’altre costat.

Vegé que Espanya era una en tres,

perquè tres parles hi sentia,

i essent tres feien harmonia,

prô fent-ne una no eren res.

Dolçament fosc és el parlar

dels portuguesos prop l’Atlàntic;

brunz a Castella un bèl·lic càntic:

els catalans parlen molt clar.

Entenga’s, doncs, cada u amb els seus,

i tots amb tots pel que convinga,

que cada casa els fills mantinga

i pels grans jorns els meus són teus.

En allò sol en què ens uní

la mà de Déu, unim’s encara,

mes en allò en què ens separa

cadascú fassa son camí.

Oh! Portugal, dem-nos les mans,

posa-hi les teves, oh Castella!

Espanya, Espanya, aixís ets bella

els pobles lliures són els grans.

Cantem la gran resurrecció

de Catalunya mare nostra

i per donar-ne bella mostra

alcem la flor de la nació.

Perquè hem triat per fer-ne esment

la festa anyal de la ginesta,

que és nostra flor, que és nostra festa,

i ara des d’ara majorment.

A aquesta flor el serrat li és car,

però del mar no vol ser llunya:

i això és la nostra Catalunya

tota una serra que va al mar.

Mireu-la avui, tota és grogor

dels cims esquerps al mar cantaire.

Oh quina llum! Oh quina flaire!

Alcem la flor de la nació.





A l’oreneta


De l’estiu les primeres alenades

te duen sota el cel de nostra terra,

i enjogassada sempre i falaguera

enjoies nostres tèbies matinades.

Mes tan bon punt l’hivern, amb mans glaçades,

despulla de verdô el prat i la serra

travessa l’ample, insegur mar, lleugera,

altres brises cercant, mes temperades.

Quant feliç fóra el geni, si podia

com tu fugir de la realitat que el mata,

i en ales de valenta fantasia,

passant de l’ideal, el mar de plata,

pogués trobar l’indret on pura, ardenta,

la flor d’inspiració, encesa hi esclata!

1 febrer, 1880





Àngel, no volis


La dolça prenda meva,

el cel de ma esperança,

entre sospirs em deia

amb sa veu encisant-me:

—Si Déu, un jorn, volia

donar-me blanques ales,

perquè com au ditxosa

pogués volar par l’aire:

Que coses que veuria

a l’un entorn i a l’altre!

Ciutat grans i boniques,

pobles de quatre cases,

soledats espaioses,

planúries conresades,

valls fondes i rialleres,

altíssimes muntanyes,

i mar, i cel i núvols

i llum, i l’espai ample…—.

Mes jo li responia:

—No vulla Déu donar-te-les.

volaries de pressa

vers el cel, que és ta pàtria,

i ai! sol em deixaries,

en eixa vall de llàgrimes—.

15 setembre, 1880





Quan t’acostes on jo sóc,

el meu cor venir-te sent;

que esbatega dins el pit

amb inusitat anhel,

i invadeix l’ànima tota

indefinible plaer,

com la presència d’un àngel,

com la presència de Deu.

Vas sortir de casa teva

cap a missa matinal:

i al mateix moment fou l’aire

més flairós, el cel més clar.

Els aucellets despertant-se

entonaven dolços canta,

i la lluna avergonyida

s’enfonsava dintre el mar.

Quan te deixes caure estesos

tos cabells de raig de sol,

i en ta cara rodoneta

van naixent-hi vius colors,

i tu em mires i jo et miro,

veig solament d’amor foll,

un pomet de flors que neda

entremig d’onades d’or.

Vine amb mi: dins d’una barca

anirem endins del mar:

mentre encès d’amor estigui

viurem ditxosos i amants.

Com en aquest món res dura,

quan l’amor amainarà,

foradarem la barqueta

i ens ofegarem plegats.

27 setembre, 1878





Tenir-la al davant meu, parlar amb ella

tan bona, tan senzilla, tan xamosa,

sentî en lo cor la febre dels desitjos,

mil mots d’amor empenye’s en ma boca

i reduir-ho tot a un fred saludo,

a una estreta de mà no gaire forta,

a quatre mots d’imbècil cortesia,

com: «Expressions; que ho passi bé, senyora».





Quan és que més gran delícia

arriba mon cor a omplir…

Quan jo faig un petó an ella,

o quan ella me’l fa a mi?

4 novembre, 1881





Al veure’t l’ànim entera

se’m cobrí de tendre goig:

Goig seguit de pena fera!

De primê em vaig tornar roig,

i després groc com la cera.

En tos llavis mig oberts,

begui amor moltes vegades.

Desacert de desacerts!…

Amb les teves humorades,

me vas fê veure els ulls verds.

Quan un menos pensa, cau,

prou raó té el ditxo, i massa;

jo, de ton amor esclau,

quan me vas donar carbassa

la vrîtat, vaig quedar blau.

I tant això em va entristir,

que res em feia estar alegre;

fins que un amic em va dir:

—A tu et pintava el blanc negre,

lo mateix em feia a mi.

Llavors finí mon enuig

que no crec torni mai més

a torbar ma ànima, puix

ara per mi l’amor és

de color de gos com fuig.

12 setembre, 1878





El barret de copa


Alt monument de mal gust

de la gràcia negre abisme,

ideal de l’estrambotisme

d’etiqueta tirà injust;

del cos humà contrapès,

invent d’algun home roí

que de tu es volgué servir

per pujar sobre els demés.

Tu, amb qui els homes petitons

semblen botitges tapades.

o carbasses coronades,

xemeneies amb talons:

tu per qui los homes alts

semblen canyes d’haver nius,

puix desprovist d’atractius

desfigures els mortals.

Ja ens has esclavitzat prou!

i encar’ que et sàpiga greu,

t’esborraran Viva Déu!

nyapa del sigle dinou

dels de tota professió,

dels de cotxe, i dels d’a peu,

de vosaltres que formeu

la nova generació.

Vinga aquell que es determini

a allistà’s baix mes banderes

i farem a les «chisteras»

una guerra d’extermini.





La Roser


I

Era blanca com los lliris

i més rossa que un fil d’or,

i tenia els ulls tan negres

com la nit amb tot son dol;

duia vells i fets a trossos

faldilletes i gipó,

i son peu descalç petjava

pedregam, glaç i rostolls.

Prou solia jo trobar-la

dins lo més espès del bosc,

que plorava, pobrissona!

que plorava amb molt greu plor,

jo li deia: —De què plores?

—Ai de l’ai! ploro d’amor.

—Doncs, qui és lo crudel?; digues.

—Ai de mi! l’amor tan sols.

—Prô en aquest indret, què hi cerques?

—Sempre en va cerco l’amor.

Rosereta, Rosereta

ta follia fa tristor;

de follia com la teva

no n’hi ha cap més al món.

II

Si voleu saber sa història

jo us en puc donar raó—.

Macil·lenta, defallida,

escaldats los ulls pel plor,

an el poble, una minyona

va arribar captant, un jorn:

en los seus flacs braços nusos

hi portava un infantó;

l’infantó de fam plorava

i la mare, crudel dol!

si provava d’alletar-lo

es sentia mancâ el cor.

D’amor cega per un home

(home fals!, home traïdor!)

que logrà fer oblidar-li

béns, família, i Déu i tot,

sols per ell, ella alenava,

pels ulls d’ell veia ella el sol,

malaurada!, somniava

cada jorn lo dir-li espòs,

i ell fugí, abella a xuclar-ne

després d’eixa una altra flor.

Per l’aimant abandonada,

avorrida de tothom,

amb lo fruit de ses entranyes

se’n va anar captant pel món.

Si al migdia arribà al poble

en va eixî a posta de sol,

l’endemà que n’era eixida

van trobar-la uns segadors,

morta i freda sota un roure

amb l’infant damunt del cor;

adormit l’infant estava,

i tocant quasi son front,

es gronxaven primerenques

dues flors d’un roser bord;

pobre nena! al recollir-la,

li van dir Roser per nom.

III

Tot el poble va afillar-se-la

cadascú féu quant pogué,

si a l’un mas hi viu tres dies

al costat s’hi està un mes,

qui té pa, lo pa li dóna

qui té roba la vesteix.

Quan comença a poder córrer

Déu del cel! qui la deté?

Tan aviat juga a la plaça,

com va al cingle o al torrent,

com no es veu en tot un dia,

com s’adorm en un paller;

la canalla tots la criden

i la volen tots amb ells,

ella salta, riu i xiscla…

prô, pobreta! com més creix,

més en ella es mostra incerta

la llum de l’enteniment.

Quan la nina es fa donzella

trista sort la seva n’és;

veu lluir d’amor la flama

en los ulls d’aquell jovent:

los companys d’ahir, prô que ara

tot formant gentils parells,

l’un amb l’una, l’altre amb l’altra,

s’ubriaguen de plaer;

papallons de primavera,

al xuclâ el clavell encès

d’alegria i jovenesa

i follia i ardiment.

La pobreta beneitona

tot ho escolta, tot bo veu,

també és gran, també és hermosa…

prô mes ai! que mai no perd

los seus trajos de nineta,

ni el somrís sens moviment,

ni l’esguard fit amb tristesa,

si son pas incert i breu:

tots la tracten com criatura,

sempre, sempre és la Roser,

i ella plora i fina sospira

i duu el cor d’amor encès.

Petons que ixen de sos llavis

sols les flors reben, o el vent;

dels fadrins que hi ha en el poble

no en fa cas mica ni gens,

diu que el galan que ella estima

és més gentil que tots ells.

Ells se’n riuen, i els diu ella

—Ja el veureu… oh! ja el veureu.

IV

Ja se sap; festa major

és diada assenyalada,

les minyones i els fadrins

bon temps ha que l’esperaven;

a l’estiu prou que se’n fan,

a l’hivern no se’n fan gaires,

i a l’hivern festa major,

més que mai és desitjada.

Perxò en sent bon de matí

vers lo poble se’n baixava

per dreceres i camins

la riallera jovenalla,

sense fer esment del fred

ni adonà’s que glaç hi haja,

amb el cor i el rostre alegres

i lleugera la petjada.

Des de lluny, en lo fossar;

lo fosser prou se’ls mirava

tot obrint tranquil un sot

acabant la seva tasca.

Mentres que mirant-se’ls va

no sent qui a prop seu s’atansa:

—Fosser, heu vist mon aimant?

li demanen amb veu baixa;

al girà’s veu la Roser

allí dreta a dugues passes,

caigudes damunt del pit

les trenes mig destrenades,

en los llavis lo somrís,

i los ulls negats de llàgrimes,

fit en terra el trist esguard,

i dient eixes paraules:

—Per qui caveu aquest sot?

Per qui el caveu vós ara?

Lo fosser ja li respon

esguardant-la amb mitja rialla:

—Puix pel món cerques en va

l’aimador que a ton cor manca,

eix serà ton llit nuvial,

serà ton llit si t’agrada,

on lo teu enamorat

amb frisança ha d’esperar-te,

si no el trobes aquí, creu-me,

no el cerquis més, que no t’aima.

Pren ses eines lo fosser

i allunyant-se va amb catxassa;

la folleta es mira el clot

tot mirant-se’l s’alegrava,

i cantant una cançó

envers lo poble se’n baixa.

V

Cap al tard, a plaça, avui

bé són grosses les ballades;

mentres va ponent-se el sol

com ne volta la sardana!

com va i ve lo contrapàs!

que alegre sona la gralla!

los fadrins més ben plantats

i les nines més galanes

agafats tots per les mans

amb delit brinquen i salten.

Post lo sol encar’ lleugers

ballen l’última sardana,

mestrestant que l’estan fent

la folleta arriba a plaça,

quan l’han vista els balladors

li somriuen, que tots l’aimen

perquè és bona i innocenta

i és hermosa i malaurada.

Sense deturar-se el ball

mentres ella hi va atansant-se,

la rodona s’és oberta

un fadrí la mà li allarga:

ella, el que és ballar no ho vol

ans els diu amb veu pausada:

—És gelós mon estimat

no vol que balli amb vosaltres,

si hi ballés m’avorriria

i l’estimo amb tota l’ànima!—.

Ells rient mouen lo cap,

ella mira’ls amb gaubança,

ells volta que voltaràs.

Ella en un cantó aturada.



La sardana ja està llesta

i la festa és acabada,

si quan surt la lluna és plena

blanques boires prest la tapen;

balladors de fora poble

de retorn van a llurs cases,

poc a poc los crits se fonen

i los cants i les rialles…

—… Ben segur que tindrem neu…—

una veu, diu, molt llunyana…

i després del campanar

pausat davalla el toc d’ànimes.

VI

Dotze hores cauen en terra:

suau i trista és la claror

que la lluna, presonera

dels blancs núvols llença al món;

ni una fulla el vent sorolla,

quiet arreu ne resta tot,

flors groguetes del fossar

no es belluguen poc ni molt,

i allí arran de terra semblen

vetllar los sòmits dels morts;

l’herba fosca i més ufana

de les creus creix a l’entorn,

al bell mig hi ha un clot obert

la terra deu volê un cos.

Del fossar la vella porta

cruix i s’obre a poc a poc.

la Roser és qui l’obria

son trepig ni es sent tan sols.

Amb un dit a sobre els llavis

l’altra mà damunt del cor,

de puntetes, somrisenta,

se’n va de dret vers el sot,

guaita a dins i diu: —No encara:

jo l’hi esperaré, millor—.

S’hi assenta a la bella vora

i després salta en el fons;

arrencant-ne les floretes

que creixien a l’entorn,

son cabell guarneix amb elles,

i en tant sospira de goig;

després s’ajau amb gaubança

parlant sola tendres mots.

Prest un fred ventet s’aixeca

movent-ne un xic de remor;

—Sóc aquí —diu ella— vine,

t’espero no fa pas molt,

lo fosser no m’enganyava

puix que véns, prenda del cor!…

Mentre ho deia un floc de neu

li cau al bell mig del front.

—Amor, són de gel tos llavis,

mes ai! que em plau llur fredor—.

Diu, i la neu va caient-ne

sobre ses galtes i el coll.

—Amor!… tos petons me glacen,

mes ai! beneits tos petons,

són dolços com la mel dolça…

desfalleixo… oh ditxa!… oh goig!…—.

La neu caient-ne abundosa

va embolcallant lo cos.

—És lo cel que ells donen,

Ai! amor… amor… amor…

La neu caient-se abundosa

a curull omple lo sot.



Quan surt la lluna esblaimada

la Rosereta ja ha mort,

ella que tingué el cadavre

de sa mare per bressol,

té per llit nuvial la tomba

i la neu per aimador.

Al fossâ en sent primavera

va florir-hi un roser groc





Montserrat


Veus aquí que primer tot era mar

tot era ple de mar; tan blau!… prô un dia

va començâ a sortir-ne una muntanya…

De tan hermosa que era resplendia…

Una muntanya tota esqueixelada

com cosa primerenca i malfinida.

Les boires de seguida que la veuen

s’hi tiren a damunt amorosides;

de boixos els penyals s’emborrissolen

i a dintre els boixos els aucells refilen.

Al voltant tot el mar s’enretirava

deixant en sec divinitats marines

que van en professó vers la muntanya

duent-hi llurs tresors per enriquir-la.

Tots els déus de la Grècia quan ho saben

hi fan sovint aparicions olímpiques.

Hi van les Gràcies cadençant la dansa

i ajogassats els sàtirs i les nimfes.

Mes ai!… un jorn

de qui sap a on

l’ombra d’una creu

ensombreja el mont:

tot l’Olimp arreu

fuig cridant i es fon.

En el mont obscur

un penyal tot sol

brilla com un sol;

Pastoret que el veu

toca el flabiol.

De pastô a pastor

ja tot s’ho han dit,

després els pagesos:

Brolla tot seguit

negra professó

amb ciris encesos.

Al penyal joliu

se’n van amb pas greu

i el penyal els diu:

«Sóc la Mare de Déu».

Cantant i salmejant

volen dur-la a més altura,

mes quan són a mig pujar

la Mare da Déu s’atura.

Allí on ella s’ha aturat

hi neix el monestir de Montserrat.

Després d’un tal miracle

ha vist Montserrat molts sigles,

ha vist fugî an els moros,

i el cavaller Sant Jordi

lluitâ en la catalana companyia:

ha vist reis amb corona,

ha vist bisbes amb mitra

anà als peus de la Verge

per fer-li acatament i cortesia;

ha vist pregâ an els pobles.

ha vist grans romeries

I la Mare de Déu salvant els nàufrags

en mig del mar en ira

Ha vist les quatre barres

molt amunt, molt amunt alçar-se ardides,

i després per renyines de monarques

enfonsar-se entre incendis, fum i cataclismes

i ha sentit les cançons de l’enyorança

pels aires esbaldir-se.

Veieu els raigs primers de nova albada

com enrosen els cims del Montserrat?

Ben cert que l’era nova és arribada,

la Verge reapareix amb majestat.

No veieu a l’hermosa llum incerta

quelcom vermellejant?

És un camp de roselles que es desperta

o un mar de barretines avançant?

Són elles! són les roges barretines

que pugen pels abims.

Les barres catalanes, reneixen purpurines.

i quan el sol esclata,

els cants de la victòria ressonen dalt dels cims.

Passarà el temps i els sigles a corrues,

la fi del món ja s’anirà acostant;

sortiran les estrelles de set cues

i el cel se vestirà de dol i sang;

i després sortiran bèsties estranyes

se sentiran sorolls desconeguts

i trompetes pel cel i les muntanyes

entonant les confuses multituds.

Al sê al capvespre cantaran la «Salve»

els monjos i escolans de Montserrat,

vacil·larà la terra con mig balba

i tot de sobte esclatarà esberlat.

Mes la muntanya santa, silenciosa,

s’enfonsarà en el mar un altre cop,

i nostra Moreneta gloriosa

com un sol se’n anirà al cel

amb tots els catalans que tinga prop.

1890





De teulades amunt


Tot hi és hermós i gran: la blavô immensa

la de l’astre roent marxa pausada,

l’au lleugera que es llença

a rabejar’s de llum, la nuvolada

que s’hi estén negrenca i remorosa,

la suau i agradosa

claror de lluna que a somniar convida,

l’estelada espargida

d’ací i d’allà en riquíssima barreja.

de nits i jorns i hores baixes.

les ombres on la llum hi guspireja,

colors que es moren, carminenques faixes,

tot lo que hi passa, i torna, i fuig, i es mostra,

tot hi és hermós i gran… i ben lluny nostre.





Entre dos llustres


Les remors començant-se a fê invisibles

el dia es va tornant sanglotador,

perquè al cap se li fon —la corona— de llum

i s’ubaguissa en fum.

S’acosta lentament la nit amoratada,

ajeguda en coixins de flonges flors.

Hi ha una font —amagada— que fa uns plors.

Tot se posa a pensar en coses entristibles

cau en silenci un xàfec de negror…

Ja totes les remors són invisibles…

La por

tremola en un racó i encén la llumeneta.

Quin frec d’amagament —de caps espaordits

en l’espessor dels llits!

Com se senten les hores tocâ horribles

perquè tots els remors són invisibles!

I hi ha una criatura que fa uns crits!

La nit pesanta i negra s’eternisa;

les Esmes van perdudes pels cruiximents

—d’esglai;

perxò les suors fredes de desmai

duren… duren… i duren…

Prô tot se fon en una son dolcíssima.

Passen sospirs de pau inconscients

pels alleugeriments incomprensibles…

Encara les remors són invisibles.



De sobte tot fresqueja; se sent «tiit».

i es veu volâ un aucell mig adormit.





Lo jardí de la mort


La Mort té un galan jardí,

un jardí de flors molt belles,

de clavells de carmesí;

de roses sempre poncelles,

de blancs lliris d’argent fi,

de violetes novelles.

Los clavells se’ls han endut

d’unes boques no ben closes,

i les roses han caigut

d’unes galtes vergonyoses,

ulls virginals han sigut

les violetes blavoses,

i de lliris han fet cents

fronts puríssims innocents.

Lea boques totes s’han clos,

les galtes s’han esblaimat,

i los blancs fronts s’han confós,

i los ulls s’han aclucat…

quantes nines han finat!

La Mort té un jardí de flors.

1889





JOAN MARAGALL i GORINA (Barcelona, 10 d’octubre de 1860 - 20 de desembre de 1911) fou un poeta i escriptor català, figura cabdal dins la poesia modernista del canvi de segle XIX al XX.

Membre de la intel·lectualitat culta de la Barcelona de la Renaixença, de la qual havia heretat el floralisme i el retoricisme, va fer una defensa de l’espontaneïtat i de la recerca de la simplicitat i arribà a desenvolupar la seva «teoria de la paraula viva», que va crear escola. Va fer de la seva obra poètica la vessant literària més coneguda, si bé destaca la seva important producció en prosa, amb més de 450 textos, entre articles, assaigs, discursos, semblances biogràfiques i pròlegs. La seva activitat com a periodista al Diari de Barcelona i La Veu de Catalunya va ser un dels mitjans que li va permetre projectar una opinió que generà una important influència social. Així mateix, va traduir al català obres de Goethe, Nietzsche i Novalis, introduint així a Catalunya una bona part de la literatura alemanya.

En la vessant personal, Joan Maragall va ser un home d’arrels religioses i una forta implicació política. Entre l’«Adéu Espanya» i l’iberisme, la seva influència sempre va ser vigent a Catalunya de forma més o menys visible. Va ser un personatge amb múltiples contactes, amb els quals mantenia una extensa correspondència d’un interès que supera de molt el fet purament anecdòtic o biogràfic. Proclamat Mestre en Gai Saber (1904), fou membre fundador de la Secció Filològica de l’Institut d’Estudis Catalans

La seva producció poètica compta amb els reculls que va publicar en vida, Poesies (1895), Visions i Cants (1900), Les disperses (1904), Enllà (1906) i Seqüències (1911), que inclouen poemes tan difosos com «L’Oda infinita», «La vaca cega», «El Comte Arnau», «La sardana», «El cant de la Senyera», «Oda a Espanya» i «Cant Espiritual».





Notes


[1] Poesia composada l’any 1911, després del seu últim llibre Seqüències. [Torna]



[2] Poesies no incloses per Joan Maragall en els seus llibres. [Torna]



[3] Poesies no incloses per Joan Maragall en els seus llibres. [Torna]



[4] Poesia composada l’any 1911, després del seu últim llibre Seqüències. [Torna]



[5] Aquesta poesia i les tres següents no foren incloses per l’autor en els seus llibres. [Torna]



[6] Fragments trobats entre els papers inèdits de l’autor. [Torna]



[7] Es dóna aquest poema seguit i complert, aplegant les parts publicades per l’autor en diversos llibres. Els títols «L’ànima» i «La fi del Comte Arnau», que encapçalaven la segona i la tercera part, es mantenen ací com a subtítols del poema considerat unitari per Maragall. [Torna]



[8] Poesia publicada per Maragall en el volum Poesies de 1895. [Torna]



[9] Incloem ací, per la seva significació, aquest «Himne», publicat fora dels seus llibres en vida de l’autor. [Torna]



[10] Aquestes poesies aparegueren en diverses revistes i publicacions, o bé en dedicatòries, fora dels llibres publicats per l’autor. [Torna]



[11] En l’àlbum de què feren present a Na Maria Oller i Rabassa, reina dels Jocs Florals de Barcelona, els poetes premiats aquell any, 1897. [Torna]





