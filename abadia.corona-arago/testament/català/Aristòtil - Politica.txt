A la Política, Aristòtil reflexiona sobre l’organització d’una ciutat-estat, la ciutadania i la democràcia, els tipus de constitució i la naturalesa dels governants. Vol evitar que els polítics creguin que posseeixen la veritat absoluta i intentin imposar un ordre determinat fent ús de la violència. Segons el filòsof, l’home és un animal polític per naturalesa, un ésser que ha de viure i participar en l’administració de l’estat i que no es pot resignar que uns altres prenguin per ella decisions que l’afectin. L’obra és, en definitiva, una invitació a qüestionar la tasca del polític tenint en compte la naturalesa humana, la raó i l’ètica.





Aristòtil





Política


Traducció, introducció i notes de Joan Alberich



ePUB v1.0

Papallona 16.03.24





Títol original: Πολιτικά

Aristòtil, 348 aC

Traducció: Joan Alberich, 2014

Edició digital: Papallona (v1.0)

ePUBCat base r1.3





Introducció




L’època d’Aristòtil

El segle IV aC, en el qual Aristòtil visqué amb plena consciència una cinquantena d’anys, és el gran segle de la filosofia antiga i segurament també el de la de totes les èpoques posteriors. En les tres quartes primeres parts d’aquest segle es van escriure les obres de Plató i d’Aristòtil. L’impacte de la tasca d’aquestes dues figures cabdals en la història del pensament humà ha estat tan gran que, segons expressió de Whitehead, tota la filosofia occidental no és altra cosa que un conjunt de notes a peu de pàgina acceptant o rebutjant parts de la filosofia de Plató. Com que en certs aspectes Aristòtil s’apartà del seu gran mestre, fou ell el qui inicià aquesta labor que amb tota seguretat haurà de continuar mentre no canviï el tarannà dels éssers humans.

Durant el segle IV aC, els grecs visqueren el davallament de la polis, és a dir, la forma més comuna d’organització dels petits estats hel·lènics autosuficients i autònoms, creada durant el segle VIII aC. Aquesta manera tan peculiar de regir-se les comunitats de ciutadans de l’Hèl·lada s’estengué per tota la Mediterrània gràcies a la colonització i es consolidà després de la prova de foc que suposà la victòria grega sobre els perses en les guerres Mèdiques que ocuparen el primer terç del segle V aC.

La superació del conflicte bèl·lic entre grecs i perses significà la viabilitat de la polis com a sistema polític per a enfrontar-se a grans imperis teocràtics com el dels perses. A més a més, Atenes revalidà el nou sistema democràtic, que havia començat a funcionar a finals del segle VI aC. D’altra banda, Esparta també reeixí amb una estructura política monolítica de caire oligàrquic que semblava imbatible fins a l’època d’Aristòtil.

A mitjan segle IV aC, al particularisme de la polis s’hi oposà la idea creixent del panhel·lenisme a causa dels fets històrics que precediren la fatídica guerra del Peloponnès (431-404 aC) entre Atenes i Esparta amb els aliats de cada bàndol. Les lluites entre les polis i les desavinences internes afebliren el prestigi del sistema de governar-se mitjançant ciutats estat. La durada i la cruesa d’aquest conflicte, a la llarga, fou el preludi de la definitiva davallada de la polis.

Quan en el 404 aC s’acabà aquesta contesa fratricida amb la victòria espartana a Egospòtamos sobre Atenes, l’esgotament econòmic i moral planava sobre les diverses polis que conformaven el món grec. En realitat, la victòria d’Esparta fou més aparent que no pas efectiva. Una bona part dels recursos d’aquests dos estats enfrontats anaren a parar al nord, a Macedònia, perquè aquest país venia a totes dues parts la fusta dels seus boscos abundosos que es necessitava per a la renovació de la flota de cada potència, que es va fer servir, sobretot, al final del conflicte. Macedònia, considerada una regió semibàrbara amb un sistema monàrquic que encara no s’havia incorporat del tot a la cultura hel·lènica, com que disposava de recursos econòmics, fou capaç d’atreure hel·lens de les polis del sud de l’Hèl·lada. No solament hi acudiren ciutadans empobrits i mancats de béns a causa dels daltabaixos dels conflictes interns i externs entre les diverses polis, sinó també intel·lectuals, com el poeta tràgic Eurípides o el pare d’Aristòtil en qualitat de metge de la cort reial.

Esparta, vencedora de la guerra del Peloponnès, enarborant la bandera de l’alliberament dels grecs de l’imperialisme atenès, simulà que defensava l’autonomia de les polis, però, en realitat, només volia evitar possibles coalicions contràries als seus interessos. També fou acusada del fet que a causa de la seva feblesa sovint hagué de demanar ajuda a Pèrsia, la tradicional enemiga comuna de tots els grecs. El 371 aC el lideratge sobre l’Hèl·lada passà a mans de Tebes fins al 362 aC. A partir d’aquest moment semblava que hi havia una certa atonia i la política interestatal no tenia un rumb clar. Tanmateix, Macedònia, sense pressa, però sense pausa, s’anava configurant com una potència emergent des del punt de vista econòmic i militar tot intervenint en els afers dels grecs del sud.

Serà Filip II, el pare d’Alexandre, qui després d’haver dominat els pobles veïns i d’haver pacificat els grups tribals de l’interior de Macedònia arribà fins al pas de les Termòpiles tot intervenint en la tercera guerra sagrada a favor dels tessalis i tebans contra els focidis pel control dels tresors del santuari de Delfos.

Entre el 353 i el 348 aC, Filip equipà un flota i obstaculitzà el comerç d’Atenes amb Calcídica, Tràcia i els països de la mar Negra. Malgrat el crit d’alarma de l’orador Demòstenes en la primera de les Filípiques (351 aC) i en les tres Olintíaques (349-348 aC), Atenes no pogué evitar l’ocupació i la destrucció d’Olint, perquè els socors d’Atenes hi arribaren massa tard. Aristòtil devia seguir el curs dels esdeveniments com un observador desapassionat, però no indiferent, per la seva condició de metec a Atenes. D’una banda, devia constatar que Demòstenes, capdavanter de l’oposició contra Filip, estigmatitzava les classes benestants d’Atenes perquè es mostraven pacifistes i partidàries de l’oligarquia. D’altra banda, el rètor Isòcrates proposava una plataforma política panhel·lènica i aconsellava formar una federació de grecs al voltant de Filip per tal d’emprendre una expedició cap a l’Àsia Menor.

El 346 aC Filip foragità els focidis de Delfos i presidí els Jocs Pítics d’aquell any. Aquesta operació de prestigi li permeté d’intervenir en els afers de les polis de l’Hèl·lada central. Sis anys més tard, quan Filip amenaçava Bizanci, Atenes i Tebes s’aliaren gràcies als esforços de Demòstenes per tal d’igualar el nombre dels hoplites amb els de la falange macedònica. Amb tot, l’estiu del 338, Filip s’imposà a la coalició entre atenesos i tebans gràcies a la victòria macedònica a Queronea, en la qual la intervenció de la cavalleria d’Alexandre fou decisiva. Amb aquest fet, la polis rebé un cop mortal per la pèrdua d’independència i de les llibertats.

Mitjançant una propaganda hàbil i eficaç, Filip convocà a Corint els representants de les polis per sancionar la seva posició preeminent i per planificar una guerra de càstig contra Pèrsia. Tanmateix, el 336 aC, mentre preparava l’expedició, fou occit en la festa de les noces d’una filla seva per uns emissaris de la seva exesposa Olimpíada, que havia estat repudiada per mullerar-se amb Cleòpatra.

El jove Alexandre, successor del seu pare com a rei de Macedònia i cap de la Lliga de Corint continuà desplegant les habilitats propagandístiques per tal de posar en pràctica els seus projectes amb la submissió de l’imperi persa, realitzats amb una rapidesa meteòrica. Tanmateix, Alexandre morí ben jove a Babilònia el 323 aC, un any abans que el seu mestre Aristòtil.

Precisament durant els dos primers terços del segle IV aC es dugué a terme la teorització sobre la polis sobretot amb l’obra de Plató (la República i les Lleis) i d’Aristòtil (la Política), just abans del seu enfonsament.

Naturalment, durant l’època hel·lenística es buscaren altres formes de vida política més àmplies i, encara que les polis seguien subsistint, ja no eren altra cosa que comunitats de grecs sotmeses a entitats superiors, inicialment els reialmes hel·lenístics i més tard la potència romana.



La vida d’Aristòtil[1]

Aristòtil naixé el 383 aC a Estagira, o Estagir en la denominació més antiga, ciutat de l’est de la península de la Calcídica, fundada per colons provinents de Calcis de l’illa d’Eubea, lloc d’on era originària la seva mare Fèstida. Com que Estagira no es trobava gaire lluny de Macedònia, el seu pare Nicòmac, pertanyent a una família de metges d’Andros, l’illa més septentrional de les Cíclades, assistí el rei Amintas, pare de Filip II i avi d’Alexandre el Magne. En morir Nicòmac molt aviat, Aristòtil estigué sota la tutela de Proxen d’Atarneu, d’una polis de la costa occidental de Mísia, a l’Àsia Menor nord-occidental, davant de l’illa de Lesbos. Proxen també era el seu cunyat, ja que s’havia casat amb la germana més gran, Arimneste, que ja havia enviudat de Demotim, del qual tenia una filla, Hero, que segurament fou la mare de Cal·lístenes d’Olint, historiador i també col·laborador d’Aristòtil. D’Arimneste i de Proxen d’Atarneu naixé Nicànor, sobre el qual Aristòtil exercí la tutela en faltar els seus progenitors.

El 367, després de rebre una formació predominantment mèdica per ser fill d’un asclepíada, arribà a Atenes i fou deixeble de l’Acadèmia de Plató, un gimnàs dels afores d’Atenes que es trobava en els jardins del santuari de l’heroi Academ. L’Acadèmia competia amb l’escola del rètor Isòcrates, més inclinada vers la formació de joves que es volien dedicar a la política activa i reeixida que no pas a la ciència i a la filosofia reflexiva. Quan Aristòtil entrà a l’Acadèmia, tardà dos anys a trobar-se amb Plató, ja que encara no havia tornat del seu segon viatge a Siracusa per intentar que el jove tirà Dionís II hi establís un sistema de govern ideal. Mentrestant, Aristòtil rebé els ensenyaments del matemàtic i astrònom Eudox de Cnidos, que s’havia encarregat de la direcció de l’Acadèmia.



Aristòtil romangué a l’Acadèmia com a deixeble i com a professor durant vint anys, fet que demostra que l’Acadèmia no era ni dogmàtica ni ideològica. A l’escola platònica, Aristòtil assimilà el pensament platònic i fou conscient de la seva evolució. Amb tot, ja va compondre un seguit d’obres, gran part de les quals no han arribat als nostres dies. Com que era un membre de l’Acadèmia molt llegidor, fet que no era habitual perquè se solia fer llegir en veu alta els llibres a un esclau lector, es diu que Plató l’anomenava anagnosta,[2] és a dir, lector.

Les relacions d’Aristòtil i de la seva família amb la cort macedònica eren conegudes a Atenes, la qual cosa despertava recels entre els atenesos, malgrat que tant Plató com Isòcrates eren més aviat panhel·lenistes. El 348 aC, Filip arranà Olint, aliada d’Atenes, i conquerí tota la Calcídica, fet pel qual l’orador Demòstenes i els seus partidaris atiaren la indignació dels atenesos contra Macedònia. En aquestes circumstàncies, Aristòtil no es devia sentir còmode a Atenes i, en morir Plató el 347 aC als vuitanta-dos anys, decidí abandonar Atenes i juntament amb els companys de l’Acadèmia Corisc, Erast i Xenòcrates se n’anà a la ciutat d’Atarneu, amb la qual Aristòtil tenia vincles familiars a través del seu tutor i cunyat Proxen, que n’era oriünd. En aquests moments, Hermeas era senyor d’Atarneu i d’Assos, ciutat de la Tròada, i gaudia de certa autonomia a causa de l’afebliment de l’imperi persa. A més, Hermeas mantenia bones relacions amb l’Acadèmia i amb la cort de Macedònia. Juntament amb els seus companys, Aristòtil s’instal·là a Assos, on conegué Teofrast, amb el qual mantingué sempre una gran amistat i una ferma solidaritat intel·lectual.

Durant el 345 i el 344 aC, Aristòtil visqué a Mitilene, ciutat de l’illa de Lesbos, de la qual era oriünd Teofrast, nascut a Èresos. En l’estada a Atarneu i a Assos, l’estagirita dugué a terme una frenètica activitat científica producte de l’observació empírica que es plasmà en obres sobre zoologia i biologia. Entre el 343 i el 342 es traslladà a Estagira juntament amb Teofrast. Allí fou cridat pel rei Filip per encarregar-se de l’educació del seu fill Alexandre i d’alguns companys durant més de dos anys a la tranquil·la Mieza, lloc d’estiueig envoltat d’una verdor paradisíaca. Es creu que el principal ensenyament d’Aristòtil al seu distingit alumne es pot resumir en aquestes paraules: «Tracta els hel·lens com un líder i els bàrbars com un dèspota. Dels primers, preocupa-te’n com si fossin parents i amics; dels darrers, tingues-ne la cura com ho fan els qui crien animals».[3]



Mentrestant els perses conqueriren el territori d’Hermeas, el capturaren i l’enviaren a Susa, on morí torturat per tal que revelés els plans de Filip. La seva germana o neboda Pitíada fugí. Aristòtil li donà acolliment i s’hi esposà sense que sapiguem el moment exacte. La filla que Aristòtil tingué amb Pitíada es casà amb Nicànor, abans esmentat, el qual participà en l’expedició d’Alexandre el Magne. Aristòtil va compondre un peà o himne que normalment era associat al déu Apol·lo, dedicat en aquest cas al mortal Hermeas per la seva excel·lència o virtut. El poema que invoca Àrete o Virtut deïficada, que s’ha conservat sencer acaba així: «ell serà celebrat com immortal per les Muses, filles de Mnemòsine, que premien amb escreix la veneració a Zeus hospitalari i el do de l’amistat ferma».[4]

En morir el 340 aC Espeusip, nebot i successor de Plató en la direcció de l’Acadèmia, fou nomenat escolarca Xenòcrates, tot i que sembla que es considerà la possibilitat que ho fos Aristòtil. El 338 aC tingué lloc la batalla de Queronea, arran de la qual Filip de Macedònia esdevingué capdavanter indiscutible de tots els grecs. Atenes acceptà l’hegemonia macedònica i formà part de la Lliga de Corint, presidida per Filip. Sabem que en el període que va entre el 340 i 335 aC sojornà, en companyia del seu familiar Cal·lístenes, durant una bona temporada a Delfos, on amb la seva col·laboració s’encarregà de la publicació de la llista dels vencedors en tots els jocs Pítics que s’hi havien celebrat.

En morir assassinat Filip el 336 aC, Demòstenes i els antipanhel·lenistes pensaren que era el moment adient per a revoltar-se contra els macedonis comandats per un monarca inexpert i jove i incitar els tebans a la insurrecció, en la qual llevaren la vida als promacedonis i als qui comandaven la guarnició macedònica que s’hi havia establert. A l’any següent, Alexandre donà una lliçó d’escarment a tots els grecs i destruí totalment la ciutat de Tebes. El poble atenès, ara convençut pels panhel·lenistes, bescantaren els consells de Demòstenes i els faltà temps per a enviar ambaixadors a Alexandre per felicitar-lo per la seva justa reacció. D’aquesta manera, els atenesos aconseguiren que la seva ciutat romangués indemne de la venjança d’Alexandre.

En aquest clima, Aristòtil retornà a Atenes i decidí continuar les seves tasques científiques en un dels gimnasos de fora del clos emmurallat de la ciutat. Trià el que estava dedicat a Apol·lo Liceu, que es trobava a la banda oriental d’Atenes i del qual es van trobar els fonaments el 1997. El Liceu també és conegut amb el nom de Perípat, és a dir una porxada coberta arran d’una palestra per on s’hi podia passejar. Precisament en aquest lloc, on fins aquell moment s’entrenaven militarment els efebs, ara també es feien classes tot passejant amunt i avall en les sessions matinals dedicades a temes per a deixebles avançats i que podien seguir les explicacions aprofundides dels temes que s’hi explicaven. El Liceu fou la tercera escola filosòfica a més de l’Acadèmia i el Cinosargos, gimnàs ubicat al sud de la ciutat i dedicada a Hèracles, on impartia els seus ensenyaments el cínic Antístenes.

Al Liceu, Aristòtil reuní la primera gran biblioteca amb llibres i mapes de la qual es té notícia. També creà un museu amb objectes d’història natural, gràcies a l’ajut rebut d’Alexandre.[5] Acompanyat del fidel Teofrast, que es dedicà sobretot a la botànica, l’estagirita, a més d’organitzar la seva escola, dirigí i coordinà treballs científics d’investigació fomentant el treball en equip. Gran part de l’obra d’Aristòtil suposa una divisió de tasques entre els seus deixebles en la compilació de dades històriques, científiques i literàries. El mètode que emprà sempre fou descriptiu, empíric i d’observació atenta de tot el que tenia a l’abast. Des del punt de vista polític, Aristòtil seguia amb atenció les informacions que li arribaven de les campanyes reeixides del seu deixeble. Tenim notícia que fins i tot li dedicà una obra titulada Alexandre o Sobre la colonització. Amb tot, es produí un distanciament amb el seu deixeble en assabentar-se de la mort violenta del seu nebot Cal·lístenes per ordre d’Alexandre per haver-se oposat al pla de fusió de grecomacedonis i d’orientals.

Immediatament després que els atenesos s’assabentaren de la mort d’Alexandre el 323 aC a la llunyana Babilònia, l’antipatia o fins i tot l’odi envers Aristòtil per haver mantingut relacions compromeses amb Macedònia s’incrementà ostensiblement, fet pel qual l’estagirita no se sentia gaire segur a Atenes. A més, sembla que li fou formulada una acusació d’impietat per haver dedicat un peà a Hermeas, un ésser humà i no un déu. Segons algunes biografies[6] que ens han arribat, Aristòtil, volent evitar un procés i una condemna semblant a la de Sòcrates, fugí d’Atenes i es dirigí als seus habitants dient-los: «No permetré que pequeu una altra vegada contra la filosofia». En aquestes circumstàncies, Aristòtil fugí cap a l’illa d’Eubea i morí el 322 a la ciutat de Calcis, en una propietat de la seva mare. També aquell mateix any, Demòstenes se suïcidà dins el temple de Posidó, a l’illa de Calàuria, per evitar la fúria persecutòria d’Antípatre, regent de l’estat macedoni, després d’haver superat el setge a Làmia per la coalició antimacedònica i haver-la vençut en les batalles d’Amorgos i de Crannó. Sabem que les despulles d’Aristòtil en un moment donat foren traslladades a Estagira i els habitants hi celebraren cada any unes festes anomenades Aristotelees.

La vida d’Aristòtil, doncs, transcorregué durant l’època en què la polis estava a punt de transformar-se d’una manera radical. Aristòtil, en les seves recerques infatigables descrivint i estudiant el funcionament dels règims polítics de les diverses ciutats estat s’adonà dels fenòmens que fan canviar els sistemes de govern i els analitzà amb precisió científica. Amb tot, sempre es mostrà compromès amb l’ideal irrecuperable de la polis com a ciutat estat i no pogué preveure els canvis profunds que es produirien després de la mort del seu deixeble i de la d’ell mateix. Al nostre autor li va faltar una mínima perspectiva històrica per a poder endevinar el que passaria en el futur. A més, com ja s’ha dit, no era un profeta, sinó una persona molt atenta que investigava amb molta cura els esdeveniments que s’havien produït i els classificava tenint en compte la seva gènesi i el seu desenvolupament.



L’obra d’Aristòtil

Aristòtil fou un investigador incansable i un escriptor molt prolífic. Se li atribueixen al voltant de quatre-centes obres, de les quals només se’n conserven una cinquena part. No tots els seus escrits estaven destinats a ser publicats i per tant mai no foren polits per ser llegits per un públic lector. Per això, en la seva obra cal distingir dos grans apartats. D’una banda, els escrits divulgatius, majoritàriament diàlegs, que reberen diversos qualificatius, com egkýkloi lógoi o ordenats i propedèutics, ekdedoménoi o editats, i exotérikoi o exotèrics o públics. D’altra banda, els apunts i resums destinats a l’ús intern entre col·legues i deixebles, que foren denominats pragmateîai o tractats i notes de treball, syntágmata o monografies, lógoi katà philosophían o escrits de filosofia per a la recerca i debats, hypomnémata o notes i comentaris per a l’ensenyament, akroúseis o conferències per a ser escoltades pels deixebles ja iniciats i que més tard foren anomenats esotèrics.[7]

Del conjunt de les obres aristotèliques, fins als nostres dies, només ens n’han arribat sencers escrits acroamàtics o esotèrics. Tota la resta s’ha perdut i només en coneixem els títols o alguns fragments extrets de citacions d’autors posteriors. Amb tot, conservem tres llistes[8] de les obres d’Aristòtil: la de Diògenes Laerci, la que figura en la Vita Menagiana i la transmesa per les fonts àrabs basada en la de Ptolemeu.

Segons el que s’extreu dels escrits d’Estrabó[9] i de Plutarc,[10] la biblioteca d’Aristòtil, que contenia els seus manuscrits, juntament amb els del seu deixeble Teofrast, fou heretada per Neleu, fill de Corisc, company de l’estagirita a l’Acadèmia i acompanyant seu a Assos. Neleu es va endur totes les obres d’aquests autors a Escepsis, localitat de la Tròada propera a Assos. Sembla que la part d’escrits exotèrics foren regalats o bé venuts per Neleu a Ptolemeu II Filadelf (283-247 aC) i anaren a parar a la biblioteca d’Alexandria,[11] la qual fou incendiada per les tropes de Cèsar l’any 47 aC. En morir Neleu, els manuscrits acroamàtics o esotèrics passaren a ser propietat dels seus hereus, que, com que no devien tenir gaires interessos filosòfics ni científics, els deixaren en un celler que no devia estar gens preparat per a la seva conservació amb un mínim de garanties. Allí romangueren uns dos-cents anys amagats per tal d’evitar que passessin a mans dels Atàlides de Pèrgam, els quals estaven interessats a tenir una biblioteca semblant a la d’Alexandria. Segurament on hi havia alumnes del Perípat, com Atenes o Rodes, hi devia haver alguna còpia de certes obres d’Aristòtil. Amb tot, cal tenir present que el Liceu no era una biblioteca pública, sinó propietat dels escolarques successors d’Aristòtil i no sempre estaven interessats en l’estudi de tots els camps del saber que meresqueren l’atenció del fundador de l’escola.

A finals del segle II aC Apel·licont de Teos (o bé Apel·licó, segons la grafia grega dels autors[12] que ens transmeten aquest nom), un bibliòfil que disposava de molts recursos econòmics, comprà totes les obres que hi havia a Escepsis i se les endugué cap a Atenes. Sembla que en féu una edició incorrecta amb interpolacions arbitràries, però tingué el mèrit de posar a disposició dels peripatètics molts dels textos que fins aleshores eren desconeguts. Quan Sul·la envaí Atenes el 87 aC per tal de sufocar un moviment popular antiromà, recolzat per Mitridates del Pont, hi requisà moltes peces d’art i també s’endugué a Roma els llibres propietat d’Apel·licont, els quals anaren a formar part de la biblioteca de Lucul,[13] col·laborador de Sul·la. Al capdavant d’aquesta biblioteca hi havia el gramàtic i bibliotecari Tirannió d’Àmisos del Pont Euxí, esclau presoner de l’ocupació romana, el qual, alliberat més tard, fou mestre de grec de Pompeu, Ciceró, Cèsar i Àtic entre altres. A partir del recull d’obres aristotèliques endegada per Tirannió, el peripatètic Andronic de Rodes, cap del Liceu entre el 78 i 47 aC, en féu la primera edició completa de les obres filosòfiques i científiques a Roma. Agrupà per matèries tant les obres d’Aristòtil com les de Teofrast entre els anys 40 i 20 aC. Devem a Andronic el títol de Metafísica atribuït a la part de l’obra d’Aristòtil formada pels catorze llibres que s’ocupen de la filosofia primera, els quals en la seva edició anaven darrere de la Física. Així, doncs, l’expressió Metà tà physiká, no emprada mai per l’estagirita, en un principi només tingué un significat tecnicobibliogràfic.

La classificació feta per Andronic no prestà atenció ni a la cronologia de la composició dels tractats ni a l’evolució del pensament de l’estagirita ni tampoc a la divisió dels sabers, promoguda per Aristòtil, de filosofia teorètica al voltant de la natura, de filosofia pràctica i moral i de filosofia productiva o creativa. Andronic va seguir un ordre que volia ser lògic i didàctic alhora. És per això que els escrits sobre la lògica precedeixen tots els tractats científics com a matèria propedèutica dels sabers. Aquest mateix ordre de l’edició d’Andronic fou represa per Bekker en la gran edició moderna de l’Acadèmia de Berlín del 1831.



Les obres perdudes d’Aristòtil

Sembla que les principals obres d’Aristòtil que no han arribat als nostres dies corresponen predominantment a obres publicades o exotèriques destinades a ser divulgades entre el gran públic. Els autors antics fan grans elogis de l’estil acurat en què foren redactades. Ciceró[14] en parla elogiant el «doll d’or d’eloqüència» (flumen orationis aureum) i Quintilià[15] esmenta «l’encís del seu llenguatge» (eloquendi suauitas).

Dels escrits desapareguts, només en citarem uns quants: Eudem, una obra que seguia la mateixa línia que el Fedó de Plató defensant la preexistència de l’ànima i la seva immortalitat, idea diferent de l’obra que exposa en la que conservem Sobre l’ànima, en la qual s’afirma que el cos i l’ànima són dos elements d’una mateixa substància en una relació oposada, com la matèria i la forma; Sobre la filosofia, un escrit en el qual ja es distanciava de l’Acadèmia, en parlar de l’eternitat del món en oposició al creacionisme platònic, i en certa manera devia anunciar alguns temes que més tard seran tractats en la Metafísica; Sobre la retòrica o Gril·los, nom d’un fill de Xenofont, llibre de l’època de joventut, en el qual es posicionà contra l’escola d’Isòcrates, seguidor, en molts aspectes, de les idees del sofista Gòrgias; Sobre la justícia, en la qual s’anunciaven temes que seran tractats en la Política; el Protrèptic o Exhortació a la filosofia, les idees del qual s’han pogut espigolar a partir d’una obra amb el mateix nom del neoplatònic Jàmblic (245-325 dC) i també van influir en una obra de joventut de sant Agustí en què expressava el desig d’adquirir saviesa seguint el model de l’Hortensi, escrit desaparegut de Ciceró, ja que sabem que el qui després fou bisbe d’Hipona no llegia grec; Alexandre o Sobre la colonització i Sobre la monarquia, escrits elaborats en la seva estada a Macedònia, dels quals no sabem gaires coses pel que fa al seu contingut; el recull de cent cinquanta-vuit constitucions, de les quals nomes conservem la Constitució d’Atenes gràcies a la troballa sensacional d’uns papirs del segle I aC a les arenes del desert d’Egipte el 1880, que foren publicats per Sir Frederick G. Kenyon el 1891. Aquesta obra constitueix l’únic títol de les obres per a ser publicades que va escriure el mateix Aristòtil.



Les obres conservades d’Aristòtil

La majoria de les obres conservades del corpus aristotèlic són manuscrits de l’autor per a ús personal, apunts per fer servir en el moment d’impartir ensenyaments al Liceu i resums de lliçons i de conferències dictades al Liceu per l’autor o bé pels seus col·laboradors i continuadors. El que tenen en comú és que no foren redactades ni polides per a la seva publicació. En aquests textos hi ha exposicions esquemàtiques i sintètiques amb ampliacions que reiteren el que s’ha dit abans. Tot plegat forma un conjunt per a ser ampliat o comentat a l’hora d’impartir les lliçons. Per aquest fet, l’estil d’aquests escrits resulta sovint cantellut, sever, eixut i, de vegades, fins i tot no gaire entenedor.

Per a la classificació de les obres conservades de l’estagirita se sol seguir l’ordenació emprada per Andronic de Rodes, tenint en compte la temàtica del contingut. Si es vol combinar aquesta manera de procedir amb el criteri cronològic establert per Ingemar Düring[16] i estudiat molt afinadament per Werner Jäger[17] es pot tenir una visió de conjunt en l’engraellat que ocupa tota una pàgina combinant el punt de vista cronològic i temàtic. Segons la classificació temàtica dividirem l’obra conservada en els apartats que exposem a continuació.



1. Tractats de lògica i dialèctica

Aquesta secció, que posteriorment fou anomenada Òrganon, és a dir, «eina» o «instrument», ja que l’estagirita considerava l’expressió del pensament com un objecte científic sistemàtic i independent de la matèria tractada, consisteix en el recull de sis tractats denominats:

1.1. Categories, on s’estudien els termes o locucions simples, a partir de les quals es formulen les proposicions. Aristòtil esmenta deu categories: substància, quantitat, qualitat, relació, lloc, temps, posició, estat, acció i passió.

1.2. Sobre la interpretació, tractat en dos llibres sobre les paraules com a elements d’una oració o judici. Hi analitza els termes bàsics de substantiu i de predicat o verb. En realitat és una teoria de la proposició.

1.3. Analítics primers, obra en dos llibres, en els quals es considera l’estructura del sil·logisme formal prescindint del seu contingut.

1.4. Analítics segons, tractat en dos llibres on s’estudia el sil·logisme com a raonament científic que condueix a la veritat.

1.5. Tòpics, en vuit llibres, el tema predominant dels quals és l’estudi del sil·logisme no per arribar a la veritat, sinó només a conclusions probables.

1.6. Sobre les refutacions sofístiques o rèpliques a les conclusions falses contra l’erística dels sofistes.



2. Tractats de filosofia teòrica sobre física

En aquest apartat considerarem les obres següents:

2.1. La Física, on s’analitzen els elements que constitueixen les coses que existeixen per naturalesa, entenent per naturalesa un impuls innat al moviment. També s’hi tracten conceptes com matèria, forma, temps, espai i moviment juntament amb les quatre causes: la causa material, a partir de la qual una cosa esdevé; la causa formal, gràcies a la qual una cosa és el que és; la causa eficient o origen immediat d’un canvi; i causa final o propòsit i intenció del canvi.

2.2. Sobre el cel, en quatre llibres, que tracten el moviment dels astres i el moviment dels cossos terrestres. Segons aquesta obra Aristòtil pensava que la terra era el centre de l’univers.

2.3. Sobre la generació i la corrupció, on s’expliquen els processos naturals.

2.4. Meteorologia en quatre llibres sobre fenòmens atmosfèrics, encara que en el quart s’ocupa dels metalls.



3. Tractats de filosofia teòrica sobre biologia

3.1. Història dels animals, en deu llibres, fruit d’observacions atentes i precises, en els quals classifica els animals, n’estudia la reproducció, l’evolució i l’adaptació dels òrgans a les seves funcions. En aquesta obra, Aristòtil s’adonà que les balenes són mamífers.

3.2. Sobre la locomoció animal sobre biologia animal.



3.3. Sobre les parts dels animals, en quatre llibres, on s’estudien els òrgans dels animals.

3.4. Tractats breus d’història natural sobre les condicions fisiològiques de la vida.

3.5. Sobre l’ànima, tractat de psicologia, vista com una part de la biologia, en el qual l’ànima és definida com l’acte primer del cos natural que té la vida en potència. Per a Aristòtil, l’ànima té tres nivells: vegetatiu, sensitiu i intel·lectiu.

3.6. Sobre la generació dels animals, en cinc llibres, dedicats a la reproducció.

3.7. Sobre el moviment dels animals.



4. Filosofia primera

Filosofia primera és el nom que Aristòtil donà a la disciplina filosòfica denominada metafísica a partir d’Andronic de Rodes. Els catorze llibres que constitueixen la Metafísica són el recull d’escrits que reberen aquest nom per aparèixer després de la Física (metà tà physiká). Tracten de temes relacionats amb l’ésser (tó ón) o ontologia, la matèria i la forma, la substància i l’accident, la potència i l’acte, però no formen un conjunt orgànic. Com que són obres diferents escrites en èpoques diverses, alguns temes sovint s’hi repeteixen. Pel que fa a la classificació dels sabers cal assenyalar que en el llibre VI Aristòtil distingeix tres menes de ciències: teorètiques o contemplatives, pràctiques o relacionades amb les accions i el comportament de l’ésser humà, i poètiques o productives referides a la producció d’objectes, és a dir, a la tècnica, com la retòrica i la creació poètica. Per a l’estagirita, l’univers és mogut per un motor immòbil, ocupat en l’activitat eterna del pensament pur o contemplació (theoría), el qual proporciona la felicitat suprema. D’aquest primer motor, o Déu, depèn l’etern moviment de les estrelles, el canvi de les estacions, el naixement, la reproducció i la mort. Gràcies a l’intel·lecte (noûs), els humans poden imitar Déu dedicant-se a la contemplació o al pensament pur encara que només sigui en un breu període de temps.



5. Filosofia pràctica moral i política

En el món de la història i de la cultura, segons Aristòtil, no s’aconsegueix mai una certesa demostrativa, sinó que depèn de l’opinió i de les situacions històriques concretes. L’estagirita evita establir l’ètica i la política a partir de principis racionals purs com havia fet el seu mestre Plató.

Pel que fa a l’ètica tres són els tractats sobre el comportament humà que ens han arribat sobre aquesta matèria:

5.1. La Gran ètica, considerada per alguns estudiosos com un compendi extret de les altres dues ètiques i potser elaborada per algun peripatètic com un manual escolar.

5.2. L’Ètica eudemea, dedicada al deixeble Eudem de Rodes, segons la qual l’ésser humà perfecte ha de regular la seva manera d’actuar després de contemplar allò que és diví, de manera que sempre triï allò que és millor.

5.3. Ètica nicomaquea, dedicada al seu fill Nicòmac o potser publicada per ell, la qual és un estudi de l’objectiu que ha de pretendre la conducta humana per aconseguir la felicitat assolida mitjançant l’activitat intel·lectual que permet trobar el punt mitjà entre els extrems.

Les obres que tracten sobre l’activitat política del ciutadà són com una continuació pràctica de les consideracions teòriques presentades en les que tenen un contingut moral. Els textos conservats d’aquest grup són:

5.4. La Política, el contingut de la qual serà tractat més avall tot comentant la composició i la transmissió de l’obra i el contingut de cadascun dels vuit llibres de què està composta.

5.5. La Constitució d’Atenes, que ja ha estat esmentada anteriorment en parlar de l’obra perduda de l’estagirita.



6. Filosofia poètica o productiva sobre la ciència creativa

En aquest camp, Aristòtil es mostra realista i obert a la tradició i a la cultura comuna i no evita la mimesi o imitació artística de la natura, tal com feia Plató en considerar que allunyava els humans de la veritat i deixà de considerar la retòrica només com l’art emprat pels sofistes de fer semblar veritable allò que realment no ho és. Els títols de les obres que pertanyen a aquest apartat són:

6.1. La Retòrica, on s’estudien les diverses menes de persuasió del públic mitjançant la paraula. Hi aconsella l’estil que cal emprar per aconseguir claredat i precisió i la disposició per tal que el discurs sigui eficaç.

6.2. La Poètica, base de totes les preceptives literàries posteriors, és una obra que palesa l’amplitud de mires d’Aristòtil. Hi diu que la imitació és la base del plaer que produeixen les diverses formes de l’art, com la poesia, la pintura, l’escultura, la música i la dansa. Cal destacar-hi l’estudi sobre els orígens i desenvolupament del teatre a més de tractar sobre la caracterització, la imaginació poètica i l’elocució.

El corpus aristotèlic contempla altres obres segurament de peripatètics posteriors, l’autenticitat de les quals és posada en dubte per la majoria dels estudiosos.



Composició i transmissió de la Política

El títol Política (Politiká) és, en grec, un adjectiu neutre plural que significa «escrits de tema polític». D’una manera semblant com succeeix amb la Metafísica, es tracta d’una obra esotèrica constituïda per un recull de vuit tractats (pragmateíai) escrits en diverses èpoques. Segurament l’autor els devia fer servir com un recull de material per a l’ús privat de l’escola i tampoc no havia previst cap títol per al conjunt. Aquest fet explica el desordre que presenta així com les repeticions, les digressions, les recapitulacions, les parts inacabades, les interpolacions, i la manera no gaire acurada del redactat en emprar sovint un lèxic repetitiu o l’el·lipsi que en una traducció es mira de dissimular tant com es pot.

Gràcies a una acurada anàlisi per estrats (Schichteanalyse), duta a terme per Werner Jaeger,[18] s’han pogut detectar diverses etapes en el redactat de l’obra d’Aristòtil a través d’algunes referències més o menys explícites que permeten assegurar que hi hagué interrupcions i represes en la redacció dels diversos llibres i dins d’un mateix llibre per tal d’ampliar algun apartats. En el conjunt global de l’obra s’observa que uns continguts obeeixen a una òptica idealista primerenca que correspon a l’etapa més propera a l’estada de l’autor a l’Acadèmia i uns altres, més empírics i més realistes, que denoten una visió més personal i madura pel que fa al tractament dels temes. És possible que el contingut d’alguns llibres o d’alguns capítols fossin tema de discussió i d’anàlisi en diversos cursos simultanis o successius tant per l’autor com per algun peripatètic i no és gens estrany que els punts de vista s’enriquissin i es modifiquessin amb el pas del temps. Per això, Rudolf Stark[19] és del parer que Aristòtil no va enllestir mai una edició de la Política ni mai no va pensar posar-li un títol determinat.

D’altra banda, tornant a les conclusions de les investigacions de Jaeger és gairebé incontrovertible que els llibres II, III, VII i VIII foren redactats en l’estada de l’autor a Assos i a Mitilene, ja que presenten el projecte d’estat ideal i un caràcter especulatiu i normatiu que responen a un enfocament idealitzat i força proper als postulats platònics. En canvi, sembla que els llibres IV, V i VI foren redactats durant la segona estada d’Aristòtil a Atenes, quan ja s’havia decantat del tot per una postura més empírica i més realista després d’haver-se acostumat a l’observació dels fenòmens que es produeixen en la vida dels estats, tal com havia fet per poder redactar les obres de caire científic, en les quals l’anàlisi i l’observació prevalen per damunt de tot. El llibre I es pot considerar com una introducció general del conjunt i sembla que fou redactat en una etapa final. Aquesta obra, doncs, palesa l’evolució ideològica de l’autor al llarg la seva gran tasca investigadora. Per això, Jaeger[20] encertadament diu que cal «contemplar la peculiar cara de Janus que presenta la Política en conjunt, mirant els idealistes com si fos una utopia platònica i els realistes com si fos una ciència empírica gèlida i, de fet, essent totes dues coses alhora». Aquesta visió de la Política ha tingut un pes tan important que ha provocat que alguns editors hagin decidit publicar l’ordre dels llibres tenint en compte el criteri cronològic, com en l’edició de Julián Marías i María Araujo.[21] Nosaltres ens hem estimat més seguir l’ordre tradicional que es remunta a Andronic de Rodes, perquè forma un conjunt prou coherent, malgrat tot el que s’ha comentat.

Els manuscrits conservats que ens han transmès la Política són més aviat tardans, ja que pertanyen als segles XIV i XV. Els estudiosos els divideixen en dues grans famílies. La família I està integrada per tres manuscrits: el de la Biblioteca Ambrosiana de Milà (M), el Parisinus Graecus (P) de la Biblioteca Nacional de París, que fou transcrit per Demetri Calcòndilas, i el denominat (Γ) o text conjectural, ja que s’ha perdut, a partir del qual Guillem de Moerbeke va fer la primera traducció al llatí al voltant del 1260. La família II està constituïda per divuit còdexs, els millors dels quals són el (Q) i el (R), conservats a la Biblioteca Nacional de París. La primera edició de la Política i de tot el corpus aristotèlic és la que féu Immanuel Bekker el 1831, a partir de la qual se solen fer les citacions de l’obra aristotèlica remetent a la pàgina i a la columna i a la ratlla.

En la nostra versió, feta a partir del text establert per David Ross, Aristotelis Politica, hem evitat reproduir la majoria dels parèntesis i hem fet servir els punts i a part a discreció per tal d’agilitzar la lectura de l’obra. Sovint hem emprat sinònims amb la intenció d’evitar la repetició de paraules i algunes vegades hem gosat fer una interpretació més que una traducció literal, que, d’altra banda, hauria resultat de difícil comprensió. Esperem que no hàgim traït gaire l’esperit de l’autor, que no va voler o tal vegada no va poder publicar aquesta obra que com a mínim obliga el lector a reflexionar sobre temes que, malgrat les distàncies de temps i d’espai, encara perviuen i interessen als éssers humans amb consciència política ja sigui teorètica o bé pràctica.



Contingut de la Política

Sembla que al Liceu les lliçons d’ètica s’impartien abans de les que tractaven sobre política. Almenys això és desprèn del contingut del paràgraf final de l’Ètica nicomaquea, que reproduïm tot seguit:

«Ens esforçarem per recuperar tot el que d’interessant han dit els nostres avantpassats, ni que ho hagin fet fragmentàriament. Després, a partir de les constitucions que hem compilat, considerarem què és allò que manté i què és allò que demoleix l’estabilitat de les ciutats i de cada règim polític, i quines són les causes per les quals algunes ciutats són ben governades i altres, no. Un cop ho haurem considerat, veurem segurament amb més claredat quina constitució és la millor, com s’ha d’implantar cadascuna i de quines lleis i de quins costums s’ha de valer» (Trad. de Josep Batalla, Fundació Bernat Metge).

En aquest fragment es resumeix el projecte que serà desenvolupat en una gran part de l’obra. En efecte, entre altres coses s’hi contemplen les opinions dels antecessors que han dit la seva sobre quin és el millor sistema de govern per a l’estat;[22] els motius pels quals es produeixen les revoltes i els canvis de règim i els trets constitucionals dels diferents tipus de constitució;[23] i en quins principis s’ha de basar la constitució ideal, com l’organització del territori, l’actuació pública dels ciutadans i la manera com cal planificar l’educació.[24]

En el llibre I contempla els diversos tipus de dominació i l’origen de la polis i de la societat a partir de l’existència de la família i de la relació entre marit i muller i entre amo i esclau. Com que es considera que l’existència de la polis és un fet natural també creu que l’esclavitud es justifica perquè és un dret natural que tenen els éssers lliures que s’ha de dedicar a l’acció i no a la producció. De la mateixa manera que el cap de família ha de saber amb quins recursos compta també creu que els polítics han de saber administrar les finances de l’estat. Potser un dels aspectes més interessants d’aquest llibre és la crida que l’autor fa en el sentit que el qui és ciutadà no s’ha de resignar a ser un súbdit i un espectador del que fan els polítics, ja que el ciutadà és un animal polític, és a dir, un ésser que té dret a participar activament en la vida pública. També s’ocupa dels assumptes econòmics de la família i de l’estat, que, segons l’autor, ha de ser autàrquic, és a dir autosuficient. Alhora defensa l’economia productiva que satisfaci les necessitats i blasma l’economia especulativa.

En el llibre II examina les formes de govern proposades per pensadors anteriors i assenyala els inconvenients que observa en l’estat ideal defensat per Plató tant en la República com en les Lleis. Tot seguit fa com un estudi sociològic dels estats en analitzar el funcionament de les constitucions que existien a Esparta, a Creta i a Cartago. Finalment acaba al·ludint a la tasca legislativa duta a terme per legisladors grecs, com Soló, Zaleuc, Carondas, Onomàcrit, Filolau, Dracont i Pítac.

En el llibre III, partint de la base que l’activitat del polític es desenvolupa dins el marc de l’estat, fa un estudi del que és un ciutadà i de les virtuts que ha de posseir per poder participar en l’administració de la justícia i per ser membre de l’assemblea. A continuació proclama que la finalitat de l’estat és la felicitat, és a dir, no solament viure, sinó viure bé, la qual cosa per a un grec significa viure una vida virtuosa, una vida en la qual es desenvolupin les competències cíviques. Considera les sis formes de governar l’estat assenyalant quines són les correctes i que tenen en compte els interessos de tothom, és a dir, la monarquia, l’aristocràcia i la república, i quines són les desviades, que només vetllen pel benestar d’uns quants, és a dir, la tirania, l’oligarquia i la democràcia. Cal tenir en compte que considera la democràcia, que a Atenes era directa i no representativa com en els estats moderns, ja que no existien els partits polítics en el sentit actual, que sorgiren als EUA al segle XVIII. Acaba el llibre considerant els avantatges i els inconvenients de les diverses formes de monarquia.

En el llibre IV, després d’anunciar el pla de treball d’aquest llibre i dels llibres V i VI, diferencia les diverses menes de democràcia i d’oligarquia. Tot seguit analitza les característiques de la politeía, que nosaltres hem traduït per república i que altres anomenen règim constitucional o «politia», si es fa una transliteració del mot emprat per Aristòtil. Acaba el llibre fent un seguit de consideracions sobre els tres poders de l’estat: el deliberatiu, l’executiu i el judicial, tot anticipant-se a Montesquieu.

En el llibre V, Aristòtil contempla les causes dels canvis constitucionals i de les revoltes en l’oligarquia i en l’aristocràcia i exposa quins podrien ser els mitjans per a assegurar l’estabilitat dels sistemes polítics. Considera la necessitat de preservar el terme mitjà en política, com també ho fa en altres camps, assenyala alguns procediments per a preservar la monarquia i la tirania i finalment fa una crítica a la teoria platònica de les revoltes.

El llibre VI, el més breu de tota l’obra, és com una mena de complement del V en tornar a considerar aspectes de la democràcia i de l’oligarquia tot mirant d’establir quines són les magistratures i les atribucions que han de tenir per tal de promoure el benestar i la felicitat de la ciutadania.

Els dos darrers llibres són com un projecte de la constitució desitjable que hauria de tenir un estat sense decantar-se per cap tipus en concret. Aristòtil intenta trobar no la millor constitució en un sentit absolut, sinó la millor possible depenent de les circumstàncies. En això podem dir que l’estagirita no és utòpic com el seu mestre, ja que intenta assolir allò que és el millor possible i el punt mitjà de les coses.

En el llibre VI, Aristòtil, després de manifestar que la finalitat de l’estat és la felicitat basada en la virtut, considera les dimensions reduïdes de l’estat, la seva autarquia o autosuficiència, la situació geogràfica, l’urbanisme, l’organització política i pedagògica. El lleure (scholé) és imprescindible per tal que el ciutadà pugui dedicar-se als afers públics tot practicant la virtut de la prudència i de la justícia.

El llibre VIII està dedicat a l’educació i a la necessitat que l’estat estableixi un sistema educatiu per a tots els ciutadans i que estigui enfocat vers la perfecció moral. Posa en relleu les matèries que han de ser ensenyades en un estat ideal: la lectura i l’escriptura, la gimnàstica, el disseny i la música. Acaba fent una anàlisi de les modalitats de la música i diu que la modalitat dòrica és la que és més adient per als joves. No sabem si és un atzar o hi ha una intencionalitat en el fet que aquesta obra acabi amb una frase que pot sintetitzar el pensament aristotèlic no solament en el camp de l’educació, sinó en altres. Per això no ens estem de reproduir-la: «És evident, doncs, que tres són els principis que cal tenir en compte en l’educació: el punt mitjà, allò que és just i allò que és convenient».



L’aristotelisme a l’antiguitat i el redescobriment de l’obra d’Aristòtil

L’escola peripatètica no tingué la sòlida continuïtat que assolí l’Acadèmia de Plató, potser perquè Aristòtil va obrir la filosofia a camps nous que restaren en fase d’exploració tret de la labor científica duta a terme pels seus deixebles directes com Teofrast d’Èresos (373?-287 aC), Eudem de Rodes (segle IV aC), Aristoxen de Tarant (354-300 aC) i Dicearc de Messina (segle IV-III aC), els quals mantingueren el conreu dels estudis preferits per l’estagirita: l’especulatiu i el naturalístic. A partir d’Estrató de Làmpsac (335-268 aC), s’abandonaren els interessos per la metafísica i els estudis se centraren en qüestions de física i en la dialèctica i la retòrica, que segles més tard arribaren a ser temes del màxim interès.

També alguns continuadors posteriors acostaren l’aristotelisme a l’epicureisme, en prestar molta atenció als fenòmens de la natura, en subratllar la importància de l’atzar i de la fortuna, en negar la providència divina i en admetre els béns corporals i exteriors en la definició del bé suprem. Altres, en canvi, no dubtaren a projectar retrospectivament sobre Aristòtil la teologia estoica del déu còsmic, és a dir, amb l’assimilació de déu amb el món, considerat com sotmès a un principi immanent d’organització.

Amb Andronic de Rodes (segle I aC), els esforços prengueren un caire filològic per tal de conservar i editar l’obra del mestre. També cal assenyalar l’atenció que Nicolau de Damasc (64 aC-?) en una obra centrada en la filosofia d’Aristòtil, de la qual només queden alguns fragments. D’altra banda, val la pena assenyalar l’alt interès científic del segle II dC que mostraren els aristotèlics Galè de Pèrgam (129-200 dC) i Claudi Ptolemeu (100?-170 dC) en els camps, conreats respectivament, de la medicina i de l’astronomia.

El període de màxima difusió de l’aristotelisme científic coincideix amb la interpretació materialista de la filosofia aristotèlica defensada pel més gran comentarista de l’obra de l’estagirita, Alexandre d’Afrodísias (segles II-III aC), el qual impartí lliçons a Atenes entre el 198 i 211 dC.

Els darrers intèrprets de la filosofia aristotèlica de l’antiguitat foren els neoplatònics Porfiri de Tir (233-305 dC), el gran editor de l’obra de Plotí; Temisti de Paflagònia (315-?-388? dC), que intentà acostar el platonisme a l’aristotelisme; Joan Filòponos (segles IV-V dC), que comentà amb encert l’obra de l’estagirita; i Simplici (segle VI dC), que hagué de fugir d’Atenes cap a Pèrsia el 529, quan l’emperador Justinià prohibí l’ensenyament de la filosofia, i va compondre comentaris sobre obres d’Aristòtil.

A l’occident europeu, la caiguda de l’imperi romà i l’evolució cultural posterior provocaren l’oblit i la pèrdua de la majoria d’obres literàries i filosòfiques de l’antiguitat. En aquesta part de l’imperi, a l’edat mitjana només es coneixia una versió llatina del Timeu de tota l’obra de Plató. Això no obstant, gràcies a l’obra de Ciceró, de Filó d’Alexandria, dels neoplatònics, dels Pares de l’Església i, sobretot, de sant Agustí, el pensament platònic influí decisivament en la teologia cristiana dels primers deu segles. D’Aristòtil només es coneixien dues petites obres, les Categories i Sobre la interpretació, no gens compromeses des del punt de vista ideològic. Les dugué a terme Boeti, anomenat habitualment Boeci (480?-526), el qual, tant en la traducció del grec al llatí com en la seva obra pròpia, continuà la meritòria tasca ciceroniana de dotar la llengua llatina d’una terminologia filosòfica equivalent a la creada pel pensament hel·lènic.

Durant el segle IX, moltes obres d’Aristòtil i d’altres autors grecs que havien estat traslladades al siríac foren traduïdes, resumides i comentades per musulmans, com Avicenna (980-1037) i Averrois de Còrdova (1126-1198). En començaren a arribar notícies a Europa als inicis del segle XII gràcies a les versions al llatí fetes a Sicília i a Toledo. Per això, Dant ja pogué anomenar Aristòtil «mestre dels qui saben».

Immediatament després del saqueig de Constantinoble que tingué lloc el 1204 començaren a arribar a Europa els primers manuscrits grecs i ja es pogueren traduir al llatí sense haver de passar per l’àrab. Entre el 1120 i el 1278, a occident es conegueren gairebé totes les obres conservades d’Aristòtil. Pel que fa a la Política, als voltants del 1260, el dominic Guillem de Moerbeke enllestí la traducció de la Política seguint els consells de sant Tomàs d’Aquino (1225-1274), el qual molt aviat començà a publicar els comentaris que foren acabats per Pere d’Alvèrnia. Amb tot sorgiren problemes principalment per la crida als ciutadans a participar en la política de l’estat i per raons teològiques, com la negació de la creació, ja que, per Aristòtil, l’univers és etern, tal com ho és la matèria, i com l’afirmació que l’ànima personal mor juntament amb el cos i que només perviu l’intel·lecte (noûs) d’una manera col·lectiva. Per això, el 1210, el concili de París va prohibir difondre els escrits sobre física, biologia i metafísica d’Aristòtil, fins que fou palès que no servia de res condemnar l’aristotelisme i l’averroisme, perquè els interessats per la cultura els llegien d’amagat. Gràcies, sobretot, a sant Albert Magne (1206-1280) i a sant Tomàs d’Aquino (1225-1274), que van saber integrar l’aristotelisme dins la teologia cristiana, tot defensant la coexistència de la raó i de la fe revelada com a complementàries i no com a oposades, si només es tenien en compte les idees platòniques i neoplatòniques defensades per sant Agustí d’Hipona. Fins i tot, sant Tomàs d’Aquino s’inspirà en passatges de la Política per redactar l’obra que porta per títol De regno, en la qual defensava la monarquia. També amb habilitat s’aigualiren moltes idees aristotèliques interpretant l’opinió de la majoria com la defensa de la tradició consagrada pels costums heretats del passat. Amb tot, l’autoritat d’Aristòtil arribà a ser absoluta en molts aspectes del saber, com en l’astronomia. Com que Aristòtil va concebre erròniament la terra com una esfera immòbil i l’univers com a geocèntric, Galileu (1564-1642) hagué de lluitar contra l’aristotelisme cristianitzat.

Aristòtil influí fins i tot en personatges com Francis Bacon (1561-1626), que, malgrat el refús envers els autors antics, acceptà les quatre causes aristotèliques i denominà una part de la seva obra Nouum Organum en record del fundador del Perípat. També Maquiavel (1469-1527) defensà la república florentina després d’haver llegit la Política de l’estagirita. Literàriament parlant la Poètica ha estat i és reconeguda com una autoritat indiscutible.

Malgrat que es difongué un aristotelisme encarcarat a partir de la lògica i la gramàtica i pel fet que la seva obra de vegades ha estat considerada com l’estructura espiritual de certs sistemes conservadors, Aristòtil sempre té l’encís del desig de saber més. Molts han volgut ser més aristotèlics que el mateix Aristòtil i potser s’han oblidat que el mateix Aristòtil va evolucionar al llarg de la seva vida en passar respectuosament del platonisme a una manera de pensar pròpia i lliure de prejudicis.

Cal situar Aristòtil en el seu temps i reconèixer-li els grans esforços per ordenar i sintetitzar els coneixements anteriors, per la seva observació minuciosa i incansable dels fenòmens de la natura amb els mitjans de què disposava i per l’anàlisi atenta i precisa del món que l’envoltava i del llenguatge que fem servir els humans. Per a ell, no gaires coses eren definitives, sinó que, gràcies a la distinció del que és en potència i del que és en acte, res no és definitiu i tot està en perpètua construcció amb relació a l’evolució de la ciència i de l’experiència humana.

JOAN ALBERICH





Bibliografia


Principals edicions, traduccions i comentaris de la Política

AUBONET, J., Aristote, Politique, París, 1960-1989.

BEKKER, I., BONITZ, H. i GIGON, J. (ed.), Aristotelis opera, Berlín, 1831-1987.

BERKER, E., The Politics of Aristotle, Oxford, 1941-1948.

DE AZCÁRATE, P., Aristóteles, La Política, Madrid, 1941.

DESLAURIERS, M. i DESTRÉE, P. (ed.), The Cambridge Companion to Aristotle’s Politics, Cambridge, 2013.

DIDOT, F. (ed.) i DÜBNER, F. (trad.), Aristotelis opera omnia, graece et latine, Hildesheim, 1973.

GARCÍA GUAL, C. i PÉREZ JIMÉNEZ, A., Aristóteles, Política, Madrid, 2008.

GARCÍA VALDÉS, M., Aristóteles, Política, Madrid, 1988.

GIGON, O., Aristoteles, Politik, und Staat der Athener, Zuric, 1955.

GÓMEZ ROBLEDO, A., Aristóteles, Política, Mèxic, 1963.

JOWETT, B. i TWINING, TH., Aristotle’s Politics and Poetics, Nova York, 1957.

KEYT, D. i MILLER JR. F. D. (ed.), A Companion to Aristotle’s Politics, Oxford, 1991

LAURENTI, R., Aristotele, Politica, Roma, 2011.

LÓPEZ BARJA DE QUIROGA, P. i GARCÍA FERNÁNDEZ, E., Aristóteles, Política, Madrid, 2005.

LORD, C., Aristotle, The Politic, Chicago, 1984.

MARÍAS, J. i ARAUJO, M., Aristóteles, Política, Madrid, 1970.

NEWMAN W. L., The Politics of Aristotle, Oxford, 1887-1902.

PALLÍ, J., Aristóteles, La Política, Barcelona, 2002.

PRELOT, M. Aristote. La «Politique», París, 1982.

MARÍAS, J. i ARAUJO, M., Aristóteles, Política, Barcelona, 2002.

RACKHAM, H., Aristotle. Politics, Londres, 1967.

ROSS, W. D., Aristotelis Politica, Oxford, 1957.

SAMARANCH, F., Aristóteles, Madrid, 1964.

SANTA CRUZ M. I. i CRESPO, M. I., Aristóteles, Política, Buenos Aires, 2004.

SCHÜTRUMPF, E., Aristoteles Politik, Berlín 1991-2003.

SIMPSON, P., The Politics of Aristotle, Chapel Hill, 1997.

—, A Philosophical Commentary on Aristotle’s Politics, Chapel Hill, 1998.

SUSEMIHL, F., Aristotelis Politicorum libri octo cum uetusta translatione Guilelmi de Moerbeka, Leipzig, 1872.

SUSEMIHL, F. i HICKS, R. D., The Politics of Aristotle, Nova York, 1976.

TRICOT, J., Aristote. La Politique, París, 1982.

VIANO, C. A., Aristotele, Politica, Milà, 2002.

WARRINGTON, J. Polítics and the Athenian Constitution, Londres i Nova York, 1967.

Estudis sobre Aristòtil i la Política

ACCANTINO, P., L’anatomia della città nella Politica di Aristotele, Torí, 1986.

ACKRILL, J. L., Aristotle the Philosopher, Oxford, 1981.

ALLAN, D. J., The Philosophy of Aristotle, Oxford, 1952.

ALSINA, J., «Aristóteles en el siglo XX», Atlántida. Revista del Pensamiento Actual, vol. IX, núm. 51, 1971, p. 233-269.

—, Aristóteles. De la filosofía a la ciencia, Barcelona, 1986.

ÁLVAREZ, J., Política y república. Aristóteles y Maquiavelo, Madrid, 2012.

VON ARNIM. J. Die politischen Theorien des Altertums, Viena, 1910.

AUBENQUE, P., El problema del ser en Aristóteles, Madrid, 2008.

—, La prudència en Aristóteles, Barcelona, 1999.

BARNES, J, Aristóteles, Madrid, 1999.

—, Conversaciones con Aristóteles, Barcelona, 2008.

BARNES, J., SCHOFIELD, M. i SORABJI, R., Articles on Aristotle. Ethics and Politics, Londres, 1977.

BARREAU, H., Aristóteles y el análisis del saber, Madrid, 1978.

BERTI, E., Aristóteles, Madrid, 2012.

BIDEZ, J., Un singulier naufrage littéraire dans l’antiquité. À la recherche des épaves de l’Aristote perdu, Brussel·les, 1943.

BODEUS, R., Le philosophe et la cité, Lieja-París, 1982.

BORDES, J., Politeia dans la pensée grecque jusqu’à Aristote, París, 1982.

BOURGEY, L., Observation et expérience chez Aristote, París, 1955.

BOUTREUX, E., Leçons sur Aristote, París, 1990.

BRÉHIER, E., Història de la filosofia. Antiguitat i edat mitjana, Barcelona, 1998.

BRENTANO, F., Aristóteles, Barcelona, 1983.

BRUN, J., Aristóteles y el Liceo, Buenos Aires, 1963.

CALABI, F., La cittá dell’«oikos». La «politia» di Aristotele, Lucca, 1984.

CANFORA, L., Una profesión peligrosa. La vida cotidiana de los filósofos griegos, Barcelona, 2002.

CALVO MARTÍNEZ, T., Aristóteles y el aristotelismo, Madrid, 2008.

CAPELLE, W., Historia de la filosofía griega, Madrid, 1972.

CHERNISS, H., Aristotle’s Criticism of Plato and the Academy, Nova York, 1962.

CLAGHORN, G. S., Aristotle’s Criticism of Plato’s Timaeus, l’Haia, 1954.

DÍAZ TEJERA, A., «Aristóteles», en Historia de la literatura griega (ed. LÓPEZ PÉREZ, J. A.), Madrid, 1992, p. 692-736.

DÜRING, I., Aristóteles. Exposición e interpretación de su pensamiento, México, 2005.

—, Aristotleinthe Ancient Biographical Tradition, Gotemburg, 1957.

DUMONT, J. P., Introduction à la methode d’Aristote, París, 1991.

FINLEY, M. I., «Aristóteles y el análisis económico» en FINLEY, M. I. (ed.), Vieja y nueva democracia, Barcelona, 1980, p. 164-206.

GALLEGO. J., «Aristóteles, la Ciudad-Estado y la Asamblea democrática. Reflexiones en torno al libro III de la Política», Gerión 14 (1996), p. 143-182.

GOÑI, C., Cartes d’Aristòtil al seu fill. La vida, l’ètica i la política explicades a Nicòmac, Lleida, 2006.

GOUGENHEIM, S., Aristóteles y el Islam. Las raíces griegas de la Europa cristiana, Madrid, 2009.

GUTHRIE, W. K. C., A History of Greek philosophy, tom IV, Cambridge, 1891.

HAMELIN, O., El sistema de Aristóteles, Buenos Aires, 1946.

HELLER, A., Aristóteles y el mundo antiguo, Barcelona, 1983.

JAEGER, W., Aristóteles. Bases para la historia de su desarrollo intelectual, Mèxic, 2002.

KRAUT, R., Aristotle. Political Philosophy, Oxford, 2002.

LAERCI, D., Vides dels filòsofs (trad. d’A. Piqué), Barcelona, 1988.

LAURENTI, R., Genesi e formazione de la «Política» di Aristotele, Pàdua, 1965.

LEÓN FLORIDO, F. (coord.), Las condenas de Aristóteles en la Edad Media, Madrid, 2013.

LESKY, A., «Aristóteles y el Perípato», en Historia de la literatura griega, Madrid, 1968, p. 577-612.

LLOYD, G. E. R., Aristóteles. Desarrollo y estructuras de su pensamiento, Buenos Aires, 2008.

LORD, C., Education and Culture in the Political Thougt of Aristotle, Ítaca i Londres, 1982.

MORAUX, P., À la recherche de l’Aristote perdu. Le Dialogue «Sur la Justice», Lovaina, 1951.

MOSSÉ, C., Las doctrinas políticas en Grecia, Barcelona, 1971.

MOSTERÍN, J., Historia de la filosofía. Aristóteles, Madrid, 19862.

NUSSBAUM, M. C., La fragilidad del bien. Fortuna y ética en la tragedia griega y la filosofía griega, Madrid, 20042.

ORTÍZ DE LANDÁZURI, M. C., Hedoné, Aristóteles y el placer, Pamplona, 2013.

QUILES, I., Aristóteles. Vida, escritos, Buenos Aires, 1944.

RASHED, M., L’héritage aristotélicien, París, 2007.

REALE, G., Introducción a Aristóteles, Barcelona, 1985.

ROSS, D., Aristóteles, Madrid, 2013.

SANVOSS, E. R., Aristoteles, Stuttgart, 1981.

SINACEUR, M, A., Aristote aujourd’hui, París, 1988.

—, Penser avec Aristote, París, 1991.

—, Necesidad, causa y culpa. Perspectiva sobre la filosofía de Aristóteles, México, 2003.

SORABJI, A., Aristotle. A Bibliography, Oxford, 1981.

STARK, R., «Der Gesamaufbau der aristotelischen Politik», en La Politique d’Aristote. Entretiens Fondation Hardt XI, Vandoeuvre-Ginebra, 1965, p. 3-35.

STERN, S. M., Aristotle on the World State, Oxford, 1968.

THIEBAUT, C., Cabe a Aristóteles, Madrid, 1988.

TOMÁS DE AQUINO i DE ALVERNIA, P., Comentario a la Política de Aristóteles, Pamplona, 2001.

TORELLÓ, R. M., Introducció a la filosofia grega, Barcelona, 1993.

VANNIER, F., Le IVe siècle grec, París, 1967.

VIVES, J., «La filosofía en el siglo IV», Boletín del Instituto de Estudios Helénicos, tom IV-V, 1970-1971, p. 143-153.

WEIL, R., Aristote et l’histoire. Essai sur la Politique, París, 1960.

WOOD, E. i WOOD N., Class Ideology and Ancient Political Theory. Socrates, Plato and Aristotle in Social Context, Oxford, 1978.

YACK, B., The Problems of a Political Animal. Community, Justice and Conflict in Aristotelian Political Thougt, Berkeley, 1993.

ZÜRCHER, J., Aristoteles. Werke und Geist. Paderborn, 1952.





POLÍTICA





Llibre I


LA SOCIETAT CIVIL, L’ESCLAVITUD, LA PROPIETAT I EL PODER DOMÈSTIC



1. Diverses menes de dominació i la seva diferenciació

1252a

Com que veiem que cada estat[25] és una comunitat[26] i que cada comunitat està constituïda en funció d’un bé, ja que tots els individus hi actuen mirant allò que els sembla un bé, és evident que tots tendeixen cap a un bé, però sobretot tendeix al bé més gran de tots la comunitat que és la més important de totes i que abraça totes les altres. Aquesta és la que és anomenada estat i comunitat civil.

Així, doncs, els qui creuen[27] que és el mateix el governant d’un estat, el rei, l’administrador de casa seva o l’amo d’una colla de servents no tenen raó, ja que pensen que es diferencien pel major o menor nombre dels subordinats i no per l’especificació de les seves funcions. Com si fos amo el qui exerceix l’autoritat sobre pocs, o bé fos administrador el qui ho fa sobre un major nombre o bé fos governant o rei, si mana sobre molts més encara. Per a ells no hi ha cap diferència entre una casa gran i un estat petit. Pel que fa a un home d’estat i a un monarca, quan s’exerceix l’autoritat a títol personal, és rei; però és un governant polític quan actua d’acord amb les normes de la ciència política i és en part governant i també governat. Però això no és veritat. I el que afirmo esdevindrà palès si es considera la qüestió segons el mètode que ens sol guiar.

Com en altres camps cal analitzar[28] allò que és compost fins als elements simples, ja que aquests són les parts indivisibles de tot el conjunt. D’aquesta manera, examinant els elements que constitueixen l’estat, veurem millor les diferències entre els uns i els altres i si és possible arribar a conclusions científiques de cadascuna de les coses que han estat esmentades.



2. Origen de l’estat i de la societat

Si s’estudia el desenvolupament de les coses des del seu origen, tant en aquesta matèria com en altres temes, es tindria una visió molt més diàfana.

En primer lloc cal que s’aparellin els éssers que no poden existir l’un sense l’altre, com la dona i l’home en vistes a la reproducció. I això no és fruit d’una elecció deliberada, sinó perquè, com en els altres éssers animats i en els vegetals, hi ha un impuls natural de desitjar deixar un altre ésser semblant a ell mateix. I també cal que el qui mana per naturalesa i el qui obeeix s’uneixin per a la seva conservació. De fet, l’ésser que pot preveure gràcies a la intel·ligència és el qui mana per naturalesa[29] i qui és amo per naturalesa, mentre que aquell que és capaç de fer tasques feixugues amb el cos és súbdit i esclau per naturalesa: és per això que l’amo i l’esclau tenen els mateixos interessos.

1252b

D’altra banda, la dona i l’esclau són diferents per naturalesa, ja que la natura no produeix res amb gasiveria, com els artesans fan el ganivet dèlfic,[30] sinó una sola cosa amb una única finalitat, perquè d’aquesta manera cada instrument aconsegueix la màxima perfecció, en no tenir molts usos sinó un de sol. Entre els bàrbars, la dona i l’esclau tenen la mateixa categoria, i el motiu rau en el fet que ells estan mancats per naturalesa de capacitat de comandament i, per tant, la seva unió és la d’un esclau i la d’una esclava. En conseqüència els poetes afirmen:

És de llei que els hel·lens comandin els bàrbars.[31]

Perquè, segons el seu parer, és per naturalesa la mateixa cosa ser esclau i ser bàrbar.

D’aquestes dues comunitats, doncs, sorgeix en primer lloc la família, i Hesíode ho va dir encertadament en el seu poema:

En primer lloc una casa, una dona i un bou per a llaurar.[32]

I és que el bou entre els pobres substitueix l’esclau. Així, doncs, la comunitat que es constitueix per naturalesa en la vida de cada dia és la família, els membres de la qual Carondas[33] anomena companys de rebost i Epimènides[34] de Creta companys de taula.

La primera comunitat que deriva de la unió de més famílies en vistes de les necessitats no quotidianes és el municipi. Així es podria dir que el municipi és per naturalesa una colònia de la família,[35] els components de la qual alguns anomenen germans de llet, i fills i fills dels fills.[36] Per aquesta raó, primerament les ciutats foren governades per reis, com encara avui ho són els pobles bàrbars.

Aquests resultaren de la unió d’humans sotmesos al poder reial, ja que qualsevol família és el reialme del més vell i igualment, per tant, ho són les colònies per l’afinitat del seu origen. I això és el que diu Homer:

cadascú administra les lleis per als fills i per a les esposes.[37]

Perquè vivien escampats aquí i allà i així acostumaven a viure a l’antigor. I el motiu pel qual tothom diu que fins i tot els déus són súbdits d’un rei respon al fet que també es governen amb un sistema monàrquic ells mateixos, uns encara actualment, altres en temps passats. I tal com les figures dels déus, els humans les imaginen semblants a les seves, així també les formes de vida.

La comunitat perfecta que resulta de diversos municipis és l’estat, que té ja, per dir-ho d’aquesta manera, el límit de l’autosuficiència completa, que s’ha originat per fer possible la vida i, de fet, existeix per fer possible una vida feliç.[38] Per això qualsevol estat és una institució natural, si també ho són les comunitats originàries. Efectivament, l’estat és la seva finalitat, i la naturalesa d’una cosa és la seva finalitat. Per exemple, el que cada cosa és quan ha assolit el seu desenvolupament, això diem que és la seva naturalesa, com la d’un ésser humà, la d’un cavall o la d’una casa. I l’autosuficiència és la finalitat i el millor que hi ha.

1253a

A partir d’aquesta consideració, doncs, és evident que l’estat és un producte natural i que l’home és per naturalesa un ésser que ha de viure i participar en un estat[39] i qui viu fora d’una comunitat estatal, per naturalesa i no per atzar, o bé és un ésser abjecte o bé és més que un ésser humà. És com aquell que Homer blasma:

sense família, mancat de llei i de llar.[40]

I és que qui és així per naturalesa té delit de guerra, perquè és com una peça sola en un joc de dames.

Per això és clar que l’ésser humà és més sociable que qualsevol abella i qualsevol animal que visqui gregàriament. En efecte, tal com diem, la natura no fa res en va, i l’esser humà és, entre els éssers animats, l’únic que té paraula.[41] La veu és signe de plaer i de dolor, i per això la tenen també els altres éssers vius en la mesura que la seva naturalesa arriba a tenir sensacions de plaer i de dolor i a comunicar-les els uns als altres. D’altra banda, la paraula serveix per a expressar allò que és útil i allò que és perjudicial i, en conseqüència, allò que és just i injust. I això és propi de l’ésser humà en relació amb els altres éssers vius: ser l’únic que té noció del bé i del mal, i d’allò que és just i d’allò que és injust. I la possessió en comú d’aquests sentiments origina la família i l’estat.

En l’ordre natural, l’estat és anterior a la família i a cadascú de nosaltres, perquè el tot ha de ser necessàriament anterior a la part.[42] Efectivament, suprimit el tot, no hi haurà ni peu ni mà, si no és per analogia verbal, com quan es parla d’una mà feta de pedra, perquè aquesta, en realitat, és una mà morta.

Totes les coses són definides per la seva funció i per la seva capacitat, de tal manera que, quan l’una i l’altra ja no existeixen com a tals, no es podrà dir que són les mateixes coses, sinó que tenen el mateix nom. És evident, doncs, que l’estat és per naturalesa anterior a cada individu, perquè, si no és autosuficient, qualsevol individu separat estarà en una condició semblant a les altres parts en relació amb el tot. Per això qui no pot entrar a formar part d’una comunitat o no en té necessitat és, en conseqüència, o una bèstia o un déu.

Per naturalesa, doncs, en tots els humans hi ha l’estímul de constituir aquesta mena de comunitat, i el primer que la va fundar fou el causant dels béns més grans, perquè, així com l’ésser humà que ha acomplert la seva finalitat és la millor de les criatures, quan se separa de la llei i de la justícia, és la pitjor de totes. La injustícia més perniciosa és la que està proveïda d’armes, però l’ésser humà ve al món proveït d’armes necessàries per a la prudència i l’excel·lència en la virtut, encara que les pugui emprar especialment per a finalitats contràries.

Per això, sense l’excel·lència de la virtut, l’ésser humà és el més impiu i salvatge i vulgarment procliu als plaers de l’amor i del menjar. La justícia és la virtut de l’estat; en canvi, el dret és el principi ordinador de la comunitat estatal i la justícia és la determinació d’allò que és just.[43]



3. L’administració domèstica i l’esclavitud

1253b

Tan bon punt resulten evidents els elements de què es composa l’estat, cal parlar, en primer lloc, de l’administració de la família, des del moment que qualsevol estat està format per famílies. Els elements de l’administració familiar corresponen a aquells, dels quals, al seu torn, està constituïda la família. I la família perfecta es compon d’esclaus i de lliures.

Com que qualsevol cosa ha de ser estudiada en primer lloc a partir de les coses més simples i els elements primers i mínims de la família són l’amo i l’esclau, el marit i la muller, i el pare i els fills, per això al voltant d’aquestes tres relacions cal indagar quina ha de ser la natura de cadascuna i la qualitat que ha de tenir. Aquestes tres relacions són la possessional, la matrimonial (en grec manca un mot exacte per a indicar la relació entre home i dona) i, en tercer lloc, allò que resulta de la procreació (perquè en grec aquesta relació no és anomenada amb un mot apropiat).[44] Siguin, doncs, aquests tres els elements dels quals hem parlat.

A més hi ha un quart element que per alguns es confon amb l’administració domèstica, per d’altres sembla que constitueix la part més important de la casa. Sigui com sigui, caldrà investigar-la. Em refereixo a l’anomenada crematística.

Primer de tot ocupem-nos de l’amo i de l’esclau per veure allò que concerneix a les necessitats ineludibles i, a més, per si podem aconseguir un coneixement més fonamentat del que ara acceptem. Alguns creuen que el govern de l’amo és una ciència determinada i que l’administració de la casa, el govern de l’amo i el de l’home d’estat i el del rei són una mateixa cosa, com dèiem al començament.[45] En canvi, d’altres opinen que l’autoritat de l’amo és contra natura,[46] perquè la condició d’esclau i la d’home lliure existeixen per llei convencional, mentre que per natura no hi ha cap diferència entre la condició de l’un i la de l’altre. Per això la diferenciació és injusta pel fet d’estar basada en la violència.



4. L’esclau com a instrument indispensable per a l’acció

Com que la propietat és part de la família i l’art d’adquirir propietat és part de l’administració domèstica, pel fet que sense allò que és necessari és impossible viure i viure bé. I també com que les tècniques específiques disposen necessàriament d’instruments apropiats, si volen dur a terme la seva missió, així també les tècniques relacionades amb l’administració de la família necessiten instruments, alguns dels quals són animats i d’altres inanimats. Per exemple, el capità d’una nau fa servir un instrument inanimat, com el timó, i un d’animat, com l’oficial de proa. I és que, de fet, en una activitat tècnica, un subordinat és com una mena d’instrument. D’aquesta manera, les propietats són instruments per a la vida i la propietat és un conjunt d’instruments. Fins i tot un esclau és un instrument animat i qualsevol ajudant és com un instrument que té prioritat sobre els altres instruments. Si qualsevol instrument, o a partir d’un comandament o d’una capacitat de previsió, pogués acomplir la seva funció, com diuen que ho van fer les estàtues de Dèdal[47] o els trípodes d’Hefest, dels quals el poeta afirma que entraven automàticament a la reunió dels déus,[48] o si les llançadores teixissin totes soles i els plectres toquessin la cítara, aleshores ni els arquitectes necessitarien operaris ni els amos esclaus.

1254a

Els instruments en sentit propi són instruments per a la producció, mentre que la propietat és un instrument per a l’acció. De la llançadora, se n’obté quelcom a més del seu ús; en canvi, del vestit o del llit, només se n’obté el seu ús.[49] Però, a més a més, com que la producció i l’acció són diferents específicament i totes dues tenen necessitat d’instruments, cal que entre elles hi hagi la mateixa diferència. D’altra banda, la vida és una acció i no una producció, i per això l’esclau és un ajudant en allò que es refereix a l’acció. Del terme propietat, se’n parla de la mateixa manera que del terme part. La part no és solament un element d’una altra cosa, sinó que pertany totalment a una altra cosa, de la qual forma part; i pel que fa a la propietat passa el mateix. Per això, l’amo és simplement amo de l’esclau, però no li pertany. En canvi, l’esclau no és només esclau de l’amo, sinó que li pertany completament.

Per tant, quina és la naturalesa de l’esclau i quina és la seva funció resulta clar a partir d’aquestes consideracions. Aquell qui per natura no pertany a ell mateix, sinó a un altre, encara que sigui un ésser humà, és un objecte de propietat. I és objecte un instrument que serveix per a l’acció i que està separat de qui el posseeix.[50]



5. L’esclavitud és un dret natural

Si existeix per naturalesa o no algú que reuneixi aquestes condicions i si és millor i just per a algú ser esclau o no i si qualsevol esclavatge és contra natura, tot això és el que tot seguit cal examinar. No és difícil teoritzar mitjançant el raonament ni comprendre-ho a partir d’allò que succeeix.[51]

Manar i obeir són relacions no solament necessàries sinó també útils. Fins i tot a partir del naixement, alguns estan destinats a manar i d’altres a obeir. Dels qui manen i dels qui obeeixen, n’hi ha moltes menes, i el comandament millor és sempre el que s’exerceix sobre els millors. Per exemple, qui comanda un home és millor que qui comanda un animal salvatge, perquè és millor l’obra duta a terme pels més selectes, i onsevulga que hi hagi un que mani i l’altre que obeeixi hi ha una obra conjunta d’aquests dos.

En realitat, en totes les coses que resulten d’una pluralitat d’elements i formen una entitat comuna, ja sigui d’elements continus o separats, en tots els casos n’apareixen sempre un que regeix i un altre que és regit. I això s’esdevé en totes les criatures animades de la natura en la seva totalitat. I és que fins i tot en els éssers mancats de vida hi ha una jerarquia, com en el cas de l’harmonia. Però aquests arguments potser pertanyen a una recerca que més aviat no escau al nostre raonament.[52]

L’ésser viu està compost essencialment d’ànima i de cos, i per naturalesa l’una mana i l’altre obeeix. Però cal examinar allò que és natural preferentment en els éssers que estan en condicions naturals i no en els que es troben en procés de corrupció. Per això s’ha de considerar l’ésser humà que està en millors condicions pel que fa al cos i pel que fa a l’ànima, en el qual la relació de comandament i de subordinació resultarà més clara. De fet, en els éssers aviciats o que actuen d’una manera viciosa es podria veure que sovint el cos s’imposa a l’ànima a causa de la seva disposició perversa i contrària a la naturalesa.

1254b

Així, doncs, tal com anem dient, és possible observar la supremacia de l’amo i de l’home d’estat, perquè l’ànima exerceix sobre el cos l’autoritat del superior, mentre que la intel·ligència domina el desig amb l’autoritat d’un home d’estat o d’un rei.[53] En aquests casos evidentment és natural i beneficiós per al cos que sigui governat per l’ànima i que la part passional ho sigui per l’intel·lecte i per la part de l’ànima dotada de raó,[54] mentre que una condició de paritat o inversa és perjudicial per a tots dos.

També la mateixa relació és vàlida entre l’ésser humà i els altres animals, ja que els animals domèstics són millors per naturalesa que els salvatges, i per a tots ells és beneficiós sotmetre’s al comandament de l’ésser humà per a la seva seguretat. Així també en les relacions entre mascle i femella, el primer és superior per naturalesa i la segona és inferior, l’un mana i l’altra és manada.

I és necessari, doncs, que aquest sistema de relacions sigui vigent entre els humans. Tots els qui es diferencien entre ells com l’ànima del cos o l’animal de l’ésser humà es troben en la mateixa relació. Aquells, l’activitat dels quals consisteix en l’ús del cos, i això és el millor que se’n pot treure, aquests són esclaus per naturalesa. Per a ells és millor sotmetre’s a l’autoritat de qui és el seu superior, si això és vàlid per als exemples esmentats anteriorment.

En efecte, és esclau per naturalesa qui pot pertànyer a un altre (i precisament per això és d’un altre) i qui participa de la raó en la mesura que pot comprendre-la, però no posseir-la, mentre que els altres animals no saben reconèixer la raó, sinó que obeeixen a les emocions. Pel que fa a la utilitat, la diferència és mínima, perquè els uns i els altres, els esclaus i els animals domèstics, presten ajuda mitjançant la força física.

Fins i tot la natura vol fixar la diferència entre el cos d’un ésser lliure i el d’un esclau. Aquest darrer el té robust i adaptat a les funcions indispensables, en canvi, l’altre el té dret[55] i inhàbil per a aquelles tasques, però útils per a la vida política, que pot ser dividida en accions militars i en ocupacions pacífiques. Tanmateix, sovint succeeix el contrari, que els uns només tenen el cos d’homes lliures i els altres només l’ànima. Certament si els lliures tinguessin un físic tan diferent com les estàtues dels déus, és evident que tothom admetria que els altres fossin els seus esclaus. I si això és cert pel que fa al cos, molt més just seria pel que fa a l’ànima. Però no és igualment fàcil veure la bellesa del cos i la de l’ànima.

1255a

Tanmateix, és evident que alguns per naturalesa són lliures i altres són esclaus, i que per a aquests el fet de ser esclaus és profitós i just.[56]



6. Justificació legal de l’esclavitud

Però no és difícil que en certa manera tinguin raó els qui admeten el contrari.[57] Les expressions «esclavitud» i «ser esclau», perquè hi pot haver un esclau i una esclavitud fins i tot segons la llei, i aquesta llei és un acord, en virtut del qual allò que en una guerra s’ha guanyat pertany al vencedor. Ara bé, aquest dret, molts entesos en les lleis el denuncien com il·legal, com ho farien contra un polític que en parlés a l’assemblea,[58] perquè segons el seu parer és monstruós que un tingui capacitat d’exercir la violència i sigui superior en força, i l’altre, la víctima, sigui esclau i subjugat. I entre els experts, n’hi ha que pensen d’una manera i n’hi ha que ho fan d’una altra.

La causa d’aquest desacord i el que provoca diversitat de criteris és que, en cert sentit, en nom de la virtut, quan es disposen dels mitjans idonis, es pot exercir la violència i sempre el qui domina és superior per a la possessió d’algun bé amb relació al qui és dominat, de tal manera que sembla que no hi hagi força sense virtut, sinó que es tracta només d’una discussió al voltant d’allò que és just. Per això, a uns els sembla que allò que és just és la benevolència,[59] a altres, que allò que és just és el domini del més fort. De fet, al marge d’aquestes tesis oposades, els altres arguments, segons els quals es defensa que no ha de dominar ni exercir l’autoritat d’amo qui és superior en la virtut, perdran força i poder persuasiu.

Alguns aferrant-se completament a allò que creuen que és una mena de justícia (i, de fet, la llei és una mena de justícia), admeten que l’esclavitud derivada d’una guerra és justa, però al mateix temps ho neguen adduint que la causa de la guerra podria ser injusta i no es podria dir mai que és esclau qui no mereix ser-ho. Si no, podria succeir que individus d’una noble nissaga serien esclaus descendents d’esclaus, en el supòsit que fossin fets presoners i fossin venuts. Per això els grecs no volen anomenar-los esclaus, sinó bàrbars. De fet, quan s’expressen amb aquests termes, no cerquen altra cosa que la noció d’esclau per naturalesa, fet que hem abordat a l’inici.[60] En efecte, cal afirmar que alguns són esclaus arreu, d’altres enlloc. El mateix principi també és vàlid per a la noblesa. En efecte, els grecs creuen que ells mateixos són nobles no solament a la pàtria sinó arreu i que, en canvi, els bàrbars ho són només a la pàtria, amb la idea que existeix una noblesa i una llibertat absolutament vàlides i una noblesa i una llibertat limitades, tal com diu l’Hèlena de Teodectes:[61]

Rebrot d’arrels divines per les dues bandes

¿Qui gosaria anomenar-me esclava?

Quan es parla d’aquesta manera es distingeix l’esclau de l’home lliure, el noble del plebeu no fent servir cap altre criteri que el de la virtut i el de la vilesa. Es creu que com d’un ésser humà neix un altre ésser humà i d’una bèstia neix una altra bèstia, així també una bona persona procedeix de bons pares. Amb tot, la naturalesa sovint intenta fer això, però no sempre ho aconsegueix.

1255b

És clar, per tant, que la divergència de parers tingui raó de ser i que no sempre alguns esclaus i alguns lliures ho són per naturalesa. Però també és evident que en alguns casos aquesta distinció pot ser feta i que al mateix temps a uns els resulti convenient i just ser esclaus i a uns altres ser amos. Aleshores cal que uns obeeixin i que manin els qui per naturalesa exerceixen l’autoritat, de tal manera que siguin els amos.

Ara bé, la mala aplicació d’aquesta relació és perjudicial per a totes dues parts, perquè una mateixa cosa és avantatjosa per a una part i per a la totalitat, per al cos i per a l’ànima. I l’esclau és una part de l’amo, és com si fos una part viva del cos, però separada. Per això existeix un interès, una amistat recíproca entre esclau i amo, quan mereixen ser-ho per naturalesa. Amb tot, quan aquestes relacions no són determinades d’aquesta manera, sinó només per la força de la llei i de la violència, aleshores succeeix tot el contrari.



7. Diverses menes d’autoritat i d’esclavitud

D’aquestes consideracions es desprèn clarament que l’exercici de l’autoritat de l’amo i l’exercici de l’autoritat de l’home d’estat no són la mateixa cosa i que no totes les altres formes de domini són iguals entre elles, com alguns afirmen. D’altra banda, l’autoritat domèstica pressuposa el comandament d’una persona sola, perquè qualsevol família és regida per un únic cap, mentre que l’autoritat de l’home d’estat s’exerceix sobre persones lliures i iguals.

L’amo, doncs, no es defineix a partir d’una ciència especial,[62] sinó per la seva condició, així com per la seva condició són caracteritzats l’esclau i l’home lliure. Encara hi podria haver una ciència adaptada als amos i una altra adaptada als esclaus. I aquesta última seria com la que s’ensenyava a Siracusa, on hi havia un mestre remunerat que instruïa els esclaus en les tasques domèstiques ordinàries. Aquests ensenyaments podrien ser ampliats en moltes matèries afegint-hi l’art culinària i altres menes de serveis domèstics. Persones diverses tenen funcions diferents. Algunes són més valorades, altres més necessàries, i com diu la dita: «Hi ha esclaus i esclaus, i també amos i amos».[63]

Aquestes són totes les ciències dels esclaus, mentre que la ciència de l’amo consisteix a saber servir-se dels esclaus, perquè la competència d’un amo no es revela en l’adquisició dels esclaus, sinó en l’ús que en fa. I el coneixement en aquestes coses no té cap secret ni gran ni extraordinari. I és que allò que l’esclau sap fer, l’amo li ho ha de saber manar, per això els qui tenen la possibilitat de no haver-se de preocupar per aquests afers, en deixen l’honor a un encarregat i es dediquen a la política o a la filosofia. L’art d’adquirir esclaus és diferent d’aquestes dues ciències esmentades,[64] i, quan és exercitada legítimament, és com una forma de l’art de la guerra i de la caça.[65]

Els aspectes al voltant de l’esclau i de l’amo quedin, doncs, definits d’aquesta manera.



8. La crematística o l’art d’adquirir

1256a

Examinem ara, en general, totes les formes de propietat i la crematística, segons el nostre criteri habitual, a partir del moment en què l’esclau forma part de la propietat. En primer lloc es podria plantejar la discussió de si la crematística és idèntica a l’administració familiar o n’és una part o si hi està subordinada. En aquest cas, si hi està en el mateix sentit que l’art de fabricar llançadores, està subordinada a l’art de teixir, o de la mateixa manera com la metal·lúrgia està relacionada amb l’estatuària.

En efecte, les relacions de subordinació no són idèntiques entre les dues primeres arts i les dues segones, sinó que les primeres de les arts produeixen instruments i les segones matèria. Per matèria entenc la substància de la qual resulta l’obra, per exemple, en el cas de l’art tèxtil, la llana; i en el cas de l’estatuària, el bronze.

Aleshores, que l’administració domèstica i la crematística no són idèntiques queda ben clar, perquè la funció de l’una és el proveïment de recursos, mentre que la de l’altra és la seva utilització. ¿Quina serà l’art que utilitzarà els béns de la casa, si no és l’art de l’administració familiar? De fet es discuteix si la crematística és una part de l’administració domèstica o una altra d’una mena diferent.

En efecte, si correspon a la crematística contemplar les fonts de la riquesa i de la propietat i si la propietat i la riquesa comprenen moltes formes, aleshores caldrà preguntar-se, en primer lloc, si l’agricultura és una part de la crematística o és una cosa d’una altra mena i, en general, si en formen part la cura de l’aliment i la seva adquisició.

Ara bé, hi ha moltes menes d’alimentació i, per això, hi ha moltes formes d’existència, tant entre els animals com entre els humans. De fet, no es pot viure sense aliment i també la diversitat de la nutrició ha donat lloc a tipus de vida dels éssers vius. Dels animals selvàtics, uns viuen en ramats, altres dispersos, segons la manera que els convingui per aconseguir aliments. Uns són carnívors, altres herbívors i uns altres són omnívors, de tal forma que la natura ha diferenciat les maneres de viure per facilitar-los l’existència i el proveïment dels aliments, perquè per naturalesa no tots tenen les mateixes preferències, sinó que a uns els agraden unes coses, a d’altres unes altres. Fins i tot, entre els carnívors i els herbívors, les maneres de viure són ben diverses les unes de les altres.

Igualment passa entre els humans, les formes de vida dels quals difereixen entre ells. Els més mandrosos són nòmades, perquè per a aquests, que viuen ociosament, l’aliment els prové, sense esforç, dels animals domèstics, encara que, com que cal que els ramats canviïn de lloc a causa de les pastures, estan obligats a seguir-los, gairebé com si fossin agricultors d’un camp vivent. Altres viuen de la cacera. Amb tot, cadascú practica un gènere particular de caça: per exemple, uns viuen de la pirateria;[66] els qui habiten prop de llacs, de llacunes, de rius o de mars en els quals abunda el peix, es dediquen a la pesca; i altres subsisteixen gràcies a les aus i als animals feréstecs.

Tanmateix, la major part dels humans es poden mantenir amb el conreu de la terra i amb el que s’hi produeix. Aquestes, doncs, són gairebé totes les formes de vida dels qui tenen una ocupació autosuficient i es busquen la vida sense recórrer a l’intercanvi ni al comerç: la vida del nòmada, la del pirata, la del pescador i la del camperol. Altres viuen agradablement combinant aquests sistemes de vida i completant les mancances que no els permeten aconseguir una autosuficiència. Per exemple, uns practiquen simultàniament el nomadisme i la pirateria, altres l’agricultura i la cacera. I d’una manera semblant amb els altres que poden subsistir fent el que la necessitat els obligui.

1256b

Així, doncs, sembla que l’adquisició de l’aliment ha estat concedit a tots els éssers vius per la naturalesa mateixa, tant des del primer moment que neixen com així que han arribat al seu desenvolupament. De fet, des del principi, al moment del naixement de les cries, alguns animals produeixen aliment en una quantitat suficient fins que el nounat pugui aconseguir-lo amb els seus propis mitjans, com és el cas dels animals que es reprodueixen sota la forma de verms o dels ovípars. Els vivípars, en canvi, en ells mateixos disposen, durant cert temps, del nodriment per als seus petits, la substància natural anomenada llet. De la mateixa manera, doncs, cal creure —és clar— que la naturalesa pensa en els adults i en el fet que les plantes són fetes per als animals i que els animals ho són per als humans. Els animals domèstics són creats per tal que els humans se’n serveixin i se’n nodreixin; els animals feréstecs, si no tots, almenys ho són la major part, per tal que siguin emprats per a proporcionar-los aliments i altres usos, com material per a vestir i altres instruments.

Doncs, si la natura no fa res inútil ni imperfecte, cal que hagi fet totes aquestes coses en vistes als humans. Per això, fins i tot l’art de la guerra serà per naturalesa, en certa manera, una art d’adquirir, de la qual l’art de la caça és una part. D’altra banda, l’art d’adquirir ha de ser emprada contra els animals i contra aquells humans que, nascuts per obeir, s’hi oposen. I és que aquesta és una guerra justa per naturalesa.[67]

Una sola forma d’adquisició forma part per naturalesa de l’art d’administrar la casa. És la que cal practicar o bé cal posar en condicions per tal d’aplegar els mitjans necessaris per a la vida i útils per a la comunitat de l’estat o de la família. Són aquests béns els que sembla que constitueixen la riquesa veritable. En realitat, la quantitat d’aquests béns suficients per a una bona vida no és il·limitada,[68] malgrat el que diu Soló en els seus versos:

Cap límit de riquesa no ha estat fixat per als homes.[69]

Efectivament, hi ha un límit aquí, com en les altres arts. Cap instrument de cap art no és il·limitat ni en nombre ni en grandesa, i la riquesa és el conjunt dels instruments de la família i de l’estat. És evident, doncs, que existeix una art natural d’adquirir per als administradors domèstics i per als homes d’estat i se n’ha vist la causa.



9. La crematística necessària de l’administració domèstica i la crematística comercial o lucrativa

Hi ha una altra forma d’adquisició que justament anomenen crematística, a causa de la qual sembla que no existeix cap límit de riquesa i de propietat. Molts consideren que és única i, per la seva afinitat, idèntica com aquella de la qual hem acabat de parlar. Tanmateix, no és la mateixa que hem esmentat, però no n’està gaire allunyada. La primera és una forma natural d’adquirir béns, la segona no, sinó que deriva més aviat de l’experiència i de l’art.

1257a

Comencem a parlar-ne a partit d’ara. Qualsevol objecte de propietat té un doble ús. I tant l’un com l’altre són del mateix objecte, però no de la mateixa manera. Un ús és propi de l’objecte i l’altre impropi. Per exemple, una sabata pot ser usada com a calçat o com a producte de bescanvi. L’un i l’altre són usos de la sabata, perquè qui la bescanvia amb qui en té necessitat i n’obté diners o aliments fa servir la sabata com a sabata, però no en fa l’ús que li pertoca, ja que no ha estat feta per a ser bescanviada. I el mateix passa amb els altres objectes de propietat.

En realitat, tots els objectes són bescanviables, començant pel fet natural que uns éssers humans en tenen més del que cal i altres menys. Per això és ben clar que el petit comerç no és una part natural de la crematística, perquè hi cal practicar el bescanvi de les coses per a satisfer les necessitats bàsiques de cadascú.[70]

En la primera forma de comunitat, és a dir en la família, és evident que el bescanvi no té cap funció, però sí que en té quan la comunitat ja és més nombrosa. Els membres de la família comparteixen les mateixes coses en la seva totalitat. En canvi, els qui tenen altres formes de comunitat, com que viuen separats, posseeixen moltes coses diferents els uns dels altres, amb les quals han de practicar els intercanvis segons les necessitats, tal com ho fan molts pobles bàrbars, els quals empren la permuta.

En efecte, aquests bescanvien uns objectes útils per uns altres, i no van més enllà d’aquesta forma de comerç, limitant-se, per exemple, a donar i a rebre vi a canvi de blat o altres productes semblants. Aquest intercanvi no és contra natura ni tampoc és una forma de crematística, perquè tendeix a completar l’autosuficiència volguda per la natura. Però lògicament, d’aquest tipus de bescanvi en deriva la crematística.

Quan l’ajut començà a venir de terres més llunyanes mitjançant la importació dels productes que es necessitaven i l’exportació dels que es tenien en abundància, necessàriament es va introduir l’ús de la moneda.[71] De fet, no es podien importar fàcilment totes les coses que satisfeien les necessitats naturals. Per això, per tal de fer l’intercanvi es posaren d’acord a donar i rebre entre ells alguna cosa que, essent útil per ella mateixa, fos fàcil de fer servir per a les necessitats de la vida, com el ferro o l’argent i fins i tot altres materials. En un principi es va definir simplement per les seves dimensions i pel seu pes. Més endavant hi van imprimir una marca per tal d’evitar mesurar-ne el pes, ja que la marca fou el signe del seu valor.

1257b

Un cop inventada la moneda, del bescanvi practicat per necessitat aparegué una altra forma de crematística, el comerç a la menuda, practicat, en un principi, d’una manera potser rudimentària, però que tot seguit, gràcies a l’experiència, esdevingué més organitzat cercant ja les fonts i la manera d’obtenir guanys més substanciosos mitjançant l’intercanvi.

Per això sembla que la crematística tracta sobretot del diner i que la seva funció és indagar d’on és possible obtenir riquesa en abundància, perquè aquesta és la productora de més recursos i de més diners. De fet, si sovint es considera que la riquesa consisteix a posseir molts diners, és perquè el diner és l’objectiu de la crematística i del comerç.

Tanmateix, alguns creuen que el diner és una cosa banal i una simple convenció[72] legal sense cap fonament natural, perquè, si els que el fan servir acorden que no té cap valor, ja no és útil per a les necessitats de la vida. De fet, un home posseïdor de molts diners sovint pot estar mancat dels aliments necessaris.[73] Certament és una riquesa ben estranya la que no estalvia de passar fam al qui en disposa en abundància, tal com expliquen d’aquell famós Midas,[74] que a causa de la insaciabilitat de la seva petició aconseguí que es transformessin en or totes els coses que li posaven al davant.

Per això es busca una altra mena de riquesa i una altra mena de crematística, i és una recerca raonable. Hi ha una altra crematística i una altra riquesa que són naturals i pertanyen a l’administració domèstica, mentre que la crematística que es basa en el comerç és productora de béns, però no d’una manera absoluta, sinó mitjançant el bescanvi de béns. A més sembla que està relacionada amb el diner, perquè el diner és el principi i la finalitat de l’intercanvi.

D’altra banda, aquesta mena de riquesa que deriva d’aquesta forma de crematística no té límits, de la mateixa manera que la medicina no posa límit per al guariment de les malalties i cadascuna de les arts cerca el seu objectiu sense limitacions, perquè cadascuna el vol aconseguir tant com pot. I els mitjans per a l’assoliment de l’objectiu no són infinits, perquè l’objectiu per a totes coincideix amb el límit. Així, doncs, en aquesta forma de crematística no hi ha límit pel que fa a l’objectiu, i l’objectiu és precisament aconseguir aquesta mena de riquesa que hem definit i l’adquisició de recursos.

Tanmateix, hi ha un límit per a la administració domèstica, però no per a la crematística, perquè la funció de l’administració de la casa no consisteix a acumular béns. Per això sembla que cal que tota mena de riquesa tingui un límit, però en realitat veiem que succeeix el contrari, perquè aquells que practiquen la crematística augmenten il·limitadament la seva fortuna. El motiu d’això rau en l’estreta afinitat entre les dues formes de crematística. En efecte, l’ús que fan de les mateixes arts les confonen l’una amb l’altra, en la mesura que totes dues pertanyen a l’ús de la propietat, encara que d’una manera diferent, perquè una tendeix a un fi aliè a la propietat i l’altra mira d’augmentar-la.

En conseqüència, alguns suposen que aquesta és la funció de l’administració domèstica i continuen creient que cal salvaguardar la integritat del patrimoni pecuniari o que cal augmentar-lo fins a l’infinit. La causa d’aquest comportament està en el fet que es preocupen de viure, però no de viure bé. I com que el delit envers aquelles coses no té límits, desitgen mitjans productius il·limitats. Tots els que pretenen viure bé cerquen allò que satisfà els plaers corporals i, ja que això sembla que depèn de la possessió de la propietat, dediquen totes les seves energies a l’adquisició de riquesa.[75] Per aquest motiu sorgeix una altra forma de crematística.

1258a

Com que el seu plaer material està en l’excés, cerquen els mitjans que produeixen aquest excés de plaer i, si no poden aconseguir-los amb la crematística, ho proven per altres camins posant en marxa totes les seves capacitats d’una manera que no està d’acord amb la naturalesa. Així no s’adiu amb el coratge el fet de produir riqueses, sinó el fet d’inspirar confiança, ni tampoc s’adiu amb l’art de l’estrateg o l’art del metge, sinó que la primera es proposa aconseguir la victòria i la segona la salut.

Tanmateix, hi ha persones que fan de totes aquestes facultats mitjans per a aplegar riqueses, com si aquesta fos la seva finalitat i tot hagués de convergir-hi.

Així, doncs, s’ha parlat de la crematística no necessària dient en què consistia i per quin motiu en fem ús, i de la crematística necessària, que, en la mesura que és diferent de la primera, forma part per naturalesa de l’administració domèstica, la qual té cura del sosteniment. També d’aquesta darrera s’ha afirmat que no és il·limitada, com l’altra, sinó amb un límit ben precís.



10. L’economia domèstica. El préstec amb interès

Queda ben clar el dubte plantejat a l’inici,[76] és a dir, si la crematística incumbeix a l’administrador d’una casa i a l’home d’estat o no. Amb tot, tant l’un com l’altre han de disposar de béns. I com que la política no crea els humans, sinó que els rep de la naturalesa i els utilitza, cal que els proporcioni aliment la terra, el mar o qualsevol altre element. I a partir de tots aquests recursos correspon a l’administrador de la família disposar-ne tal com cal. I és que l’art tèxtil no ha de produir la llana, sinó fer-ne ús i saber quina és útil i adient i quina és de mala qualitat i rebutjable.

També es podria dubtar per quin motiu la crematística forma part de l’economia domèstica i la medicina no, malgrat que és imprescindible que els membres de la casa han de tenir bona salut i han de disposar de mitjans per viure i totes les coses necessàries. El fet és que en certa manera correspon al cap de família i a l’autoritat política vetllar per la salut, i en una altra no, sinó que depèn del metge. Anàlogament, pel que fa a la cura dels recursos econòmics, en cert sentit és deure del cap de família que hi estigui interessat, però en un altre no, sinó que pertoca a una art auxiliar.

Amb tot, és, sobretot, la naturalesa que, com ja s’ha dit abans, ha de proveir l’existència d’aquests béns, perquè és una tasca de la naturalesa subministrar aliment als éssers nounats. I de fet, tots els éssers troben nodriment entre les restes de la matèria de la qual neixen. Per això està a disposició de tothom la forma natural de crematística consistent a treure partit dels fruits i dels animals.

Tal com hem dit, hi ha dues menes de crematística, l’activitat comercial i l’economia domèstica. La primera és necessària i lloable, però l’altra, la de l’intercanvi, és amb tota justícia reprovable, perquè no és natural, sinó practicada per uns a expenses d’uns altres. Per això, amb molta raó es detesta la usura, perquè els guanys provenen del mateix diner i no d’allò pel qual fou inventat. I és que el diner fou produït per a l’intercanvi, mentre que l’interès el fa créixer més i més.[77] Precisament ha rebut aquest nom en grec (tókos), perquè allò que és engendrat (tiktómenos) és de la mateixa naturalesa que els engendradors, i l’interès és diner fill de diner. I en conseqüència, aquesta manera de guanyar és la més antinatural de totes.



11. Menes de crematística[78]

1258b

Després que hem fet prou precisions des d’un punt de vista científic cal discutir-les des del punt de vista pràctic. Tots aquests arguments permeten una lliure interpretació teòrica, però en la pràctica estan lligades a la necessitat.

Hi ha algunes parts de la crematística relacionades amb l’ús, com el fet de ser expert en diversos objectes de propietat i saber quins són els més avantatjosos, en quins llocs i en quines condicions, i com, per exemple, s’adquireixen cavalls, bous i ovelles, i semblantment els altres caps de bestiar. I és que cal haver après per experiència quins són els més rendibles comparats els uns amb els altres i en quins llocs requereixen ser criats, perquè a uns els van més bé uns terrenys i a uns altres, uns altres. També cal ser expert en agricultura, ja sigui en terra de pastures o ja sigui en terres conreades, en apicultura i en la cria d’altres animals, peixos o ocells, dels quals es poden aconseguir beneficis.

Aquestes són les parts i fonaments de la crematística en sentit propi i genuí. Pel que fa a la forma de l’intercanvi, la branca més important és el comerç a l’engròs, el qual es divideix en tres parts: l’armament de les naus, el transport de mercaderies i la venda dels productes.

Aquestes operacions es diferencien les unes de les altres pel fet que les unes ofereixen més seguretat i les altres proporcionen un guany més substanciós. En segon lloc hi ha el préstec amb interès i en tercer lloc el treball retribuït. Una part d’ell pertoca als artesans especialitzats i una altra a aquells que, mancats de qualsevol competència tècnica, només són útils per la seva força corporal. Una tercera forma de crematística és al mig entre aquesta i la primera, perquè participa de la crematística natural i de la basada en l’intercanvi. Aquesta està relacionada amb els productes de la terra i amb altres, que malgrat que no produeixen fruit, són igualment útils, com la tala dels boscos i l’explotació de les mines de tota mena, la qual comprèn moltes varietats, ja que són molt nombrosos els metalls extrets de la terra.

De cadascuna d’aquestes formes de crematística, se n’ha parlat en general. Examinar-les minuciosament, una per una, seria útil per a les diverses activitats pràctiques, però resultaria massa pesat entretenir-s’hi.

D’aquestes activitats les que exigeixen una major competència tècnica són aquelles en les quals l’atzar hi intervé mínimament; les més mecàniques són les que més deformen el cos; les més servils, les que es basen exclusivament en l’esforç corporal; i les més innobles, aquelles en les quals la necessitat de l’excel·lència humana és mínima.

Com que aquests arguments ja han estat tractats per diversos autors, com Carètides de Paros i Apol·lodor de Lemnos,[79] que han escrit sobre el conreu dels camps i les plantacions i també sobre altres aspectes, qualsevol que estigui interessat en aquests estudis pot consultar-los en les seves obres.

1259a

A més a més, també cal recollir les observacions esporàdiques sobre els mitjans amb els quals alguns han tingut la sort d’enriquir-se, perquè totes aquestes informacions són útils per al qui valora la crematística, per exemple, allò que es diu de Tales de Milet.[80] Es tracta d’una prova de llestesa per a enriquir-se, però la hi atribueixen per la seva saviesa, i, de fet, pot tenir una aplicació universal.

Com que, pobre com era, li retreien la inutilitat de la filosofia,[81] conten que havent previst, gràcies als seus coneixements sobre els altres, que hi hauria una collita abundosa d’olives, encara en el cor de l’hivern, amb els pocs diners que tenia, va pagar bestretes a tots els molins d’oli de Milet[82] i de Quios[83] i els va llogar per una quantitat ridícula, pel simple fet que no tenia cap competidor. Quan arribà el moment de la collita, molts buscaven els molins alhora i amb urgència i ell els els va rellogar al preu que va voler. Com que va fer molts diners, els demostrà que als filòsofs és fàcil enriquir-se, si volen, però també els féu veure que aquest no és pas l’objectiu pel qual malden.

Així, doncs, s’explica que d’aquesta manera donà proves de la seva saviesa. Però, tal com dèiem, es tracta d’un principi crematístic que es pot aplicar universalment, sempre que s’aconsegueixi crear un monopoli. Per això, alguns estats, quan estan mancats de recursos, recorren a aquest procediment i creen un monopoli de mercaderies. A Sicília, un home, amb els diners que li havien confiat en dipòsit, comprà tot el ferro que sortia de les mines. Més tard, quan arribaren els comerciants dels mercats, només podia vendre ell sol i, sense apujar gaire el preu, aconseguí uns guanys de cent talents amb una inversió de cinquanta. Quan Dionisi[84] se n’assabentà, li demanà que s’endugués les seves riqueses i que no es quedés més a Siracusa, perquè havia trobat una font de guanys contrari als seus interessos. Tanmateix, la idea de Tales i aquesta són, en realitat, idèntiques, perquè tant l’un com l’altre se les enginyaren per crear un monopoli.

És útil que també els polítics coneguin aquests procediments, perquè molts estats necessiten recursos financers i aquestes fonts d’ingressos, igual com una casa privada, però molts més. Per això, alguns polítics dediquen les seves activitats exclusivament a aquests afers.



12. La relació entre marit i muller i entre pare i fills

S’ha dit que les parts de l’administració familiar són tres: una correspon a la figura de l’amo, de la qual ja s’ha parlat,[85] una altra pertoca a l’autoritat del pare; i la tercera concerneix al paper del marit. I és que, en realitat, l’home exercita la seva autoritat sobre la muller i els fills, en qualitat d’éssers lliures en un i en l’altre cas, però no de la mateixa manera, ja que sobre la dona comanda com un home d’estat,[86] mentre que sobre els fills ho fa com un rei.

1259b

El sexe masculí és per naturalesa més apte per al comandament que no pas el sexe femení, tret d’algunes excepcions que van contra l’ordre natural, i qui té més anys i és més madur també està més capacitat que no pas el qui és més jove i menys assenyat. En la major part de les magistratures que estan en mans dels ciutadans hi ha una alternança entre governant i governat,[87] ja que es pretén que tots els ciutadans siguin iguals per naturalesa i que no hi hagi cap diferència. Tanmateix, quan un mana i l’altre obeeix es busca certa diferència en la figura externa, en la manera de parlar i en els honors, tal com ja va explicar Àmasis parlant del ribell per a rentar-s’hi els peus.[88] La relació de l’home amb la dona és sempre d’aquesta manera.

En canvi, l’autoritat que el pare exerceix sobre els fills és la que correspon a un rei, perquè el poder del progenitor es basa en relacions d’afecte i de seny que implica l’edat. Per això, amb raó, Homer invoca Zeus anomenant-lo:

pare dels homes i dels déus,[89]

ell que és rei de tots aquests éssers. Pels seus dots naturals, el rei ha de ser superior als seus súbdits, encara que sigui igual pel que fa a la raça. Això és el que passa entre el més gran i el més jove i entre un pare i un fill.



13. Les virtuts dels qui manen i dels qui obeeixen

És evident, doncs, que l’administració domèstica es preocupa molt més de les persones que de les coses inanimades, de l’excel·lència humana que de la propietat que anomenem riquesa, i també molt més dels éssers lliures que dels esclaus.

En primer lloc un es podria preguntar, pel que fa als esclaus, si tenen alguna virtut més preuada que la que correspon als seus deures instrumentals i servils, com, per exemple, la prudència, el coratge, la justícia i tots els altres hàbits d’aquesta mena o n’estan totalment mancats tret de les habilitats del cos necessàries per a la seva missió servil. Realment ambdues hipòtesis presenten dificultats. Si tenen virtut, ¿en què es diferencien els esclaus dels homes lliures? D’altra banda seria estrany si no en tinguessin, perquè són éssers humans i són partícips de la raó.

En general cal examinar aquesta qüestió des del punt de vista del qui obeeix per naturalesa i del qui mana intentant esbrinar si tenen la mateixa virtut o diferent. Si tots dos són partícips de l’ideal de perfecció,[90] ¿per què un sempre ha de manar i l’altre sempre ha de ser manat? No és possible que hi hagi una diferència de major o menor participació en aquest ideal. De fet, no hi ha una diferència específica entre manar i ser manat, sinó una diferència de grau entre el més i el menys.

D’altra banda, si un participés d’aquest ideal i l’altre no, seria una cosa ben estranya. Si el que mana no és prudent i just, ¿com podria manar bé?, però si no ho fos el que obeeix ¿com podrà obeir tal com cal? Si és intemperant i desmenjat no complirà cap dels deures que li seran assignats. Aleshores és evident que necessàriament tots dos participen de la virtut, però dins de l’àmbit d’aquesta capacitat hi ha diferències, com també n’hi ha entre els qui manen per naturalesa.

1260a

I això convida a parlar de l’ànima, en la qual, de fet, hi ha una part que mana i una altra que obeeix. Podem afirmar que cadascuna d’aquestes dues parts posseeix la seva pròpia virtut, la virtut de la part dotada de raó i la de la part que no en té. És evident, doncs, que això s’esdevé també en els altres casos, de tal manera que, per naturalesa, en la majoria de casos hi ha elements que manen i elements que obeeixen. Efectivament, l’ésser lliure mana l’esclau d’una manera diferent de com el marit comanda la muller i de com ho fa l’home a un infant. Tots posseeixen les parts de l’ànima, però d’una forma desigual, perquè l’esclau no posseeix en tota la seva plenitud la part deliberativa; en canvi, la dona la posseeix, però sense autoritat, i l’infant la posseeix, però d’una manera imperfecta.

Així, doncs, cal suposar que necessàriament passa el mateix pel que fa a les virtuts morals, i tots n’han de participar, però no de la mateixa manera, sinó en la mesura en què cadascú en té prou per tal de complir la seva funció. Per això, el qui mana ha de posseir la virtut moral en la seva perfecció, perquè el seu deure és senzillament com si fos el d’un arquitecte i la raó és l’arquitecte que dirigeix l’acció. En canvi, cadascun dels altres n’ha de posseir en la mesura que li pertoca.

Per tant, queda clar que la virtut moral pertany a tots els que s’han esmentat, però la prudència d’un home no és la mateixa que la d’una dona, ni tampoc la fortalesa, ni la justícia, tal com pensava Sòcrates.[91] I és que hi ha una fortalesa del qui mana i una altra del qui obeeix, i el mateix succeeix amb les altres virtuts.

Això és clar per als qui examinen la qüestió més en detall, perquè s’enganyen aquells que afirmen que la virtut consisteix en una disposició d’ànim o en una actuació correcta o alguna altra cosa semblant.[92] Parlen amb molt més encert els qui enumeren les virtuts, com fa Gòrgias,[93] que no pas els qui fan definicions d’aquesta mena. Per això cal admetre que sigui vàlid per a tothom, però no per a l’home, allò que el poeta diu de la dona:

Per a la dona és un embelliment el fet de mantenir-se en silenci.[94]

Com que l’infant és imperfecte, és obvi que la seva virtut no està relacionada amb el que és, sinó amb la seva maduresa i amb la del qui el guia. De la mateixa manera és la relació de l’esclau amb l’amo.

D’altra banda hem establert que l’esclau és útil per a les necessitats de la vida, de manera que és evident que no necessita gaire virtut, només la suficient per a no deixar de complir les seves funcions per intemperància o per apocament. Com que el que fins ara s’ha dit és cert, un podria posar en dubte si els artesans són possessors de la virtut, ja que sovint tenen mancances en la seva feina per la seva intemperància. ¿O bé es tracta d’un cas totalment diferent? En efecte, l’esclau participa de la vida de l’amo, mentre que l’artesà n’està més allunyat i posseeix tanta virtut com la que li correspon per la seva part de servitud. I és que l’artesà especialitzat té una servitud limitada, mentre que l’esclau forma part dels éssers, la manera de ser dels quals ha estat establerta per naturalesa.

1260b

En canvi, ningú no és sabater ni té qualsevol altre ofici per naturalesa. Per això és obvi que la causa d’aquesta mena de virtut que pertany a l’esclau ha de ser l’amo, però no en la mesura que té la capacitat d’ensenyar-li les tasques. Per això no raonen bé els qui neguen als esclaus la raó i recomanen que només es facin servir les ordres. En efecte, cal amonestar més els esclaus que els infants.

Sobre aquests assumptes, el nostre punt de vista és aquest. Pel que fa a la relació entre el marit i la muller, entre els fills i el pare i a la virtut de cadascun d’ells i a les relacions recíproques, què convé, què no convé, com cal cercar el bé i defugir el mal cal tractar-ho quan examinem les diverses menes de constitució.[95] En efecte, com que cada família forma part de l’estat i les persones són membres d’una família, i com que cal indagar l’excel·lència de la part en relació amb l’excel·lència del tot, cal educar els fills i les mullers tenint la vista posada a la forma de constitució si és que té alguna importància la bondat de l’estat per a la bondat dels infants i de les dones. I necessàriament deu tenir importància, perquè les dones constitueixen la meitat dels éssers lliures, i dels infants deriven els qui participaran en el poder polític.

En conclusió, ja que aquests arguments han estat tractats sistemàticament i de la resta se n’ha de parlar en un altre lloc, donem de moment aquests raonaments per acabats, continuem tot prenent un altre punt de partida i en primer lloc examinem les opinions dels qui han parlat de la millor forma de govern.





Llibre II


ANÀLISI DE LES CONSTITUCIONS IDEADES PELS FILÒSOFS I DE LES CONSTITUCIONS MÉS PERFECCIONADES



1. Plantejament del llibre. El comunisme de Plató

Com que ens proposem fer una recerca sobre la comunitat política per veure quina és la millor entre totes per als qui poden viure en el món de la manera més adequada possible a les seves aspiracions, cal examinar les altres constitucions, tant les que fan servir alguns estats que són considerats ben governats com aquelles altres que han estat ideades per certs pensadors i que tenen fama de ser bones, per tal de veure-hi què és just i útil. Tanmateix, si intentem dir alguna cosa nova, no volem ser considerats saberuts, sinó que sembli ben clar que hem adoptat aquest mètode pels defectes que hi ha ara en les constitucions vigents.

En primer lloc s’ha de començar pel principi natural d’aquesta recerca. ¿Cal que tots els ciutadans ho tinguin tot en comú o no res, o bé algunes coses sí i d’altres no? Evidentment és impossible que no tinguin res en comú.

1261a

De fet el règim[96] d’un estat és una forma de comunitat, perquè per començar cal que sigui comú el territori.[97] En efecte, és únic el territori d’un estat i els ciutadans tenen en comú un únic estat. Tanmateix, ¿de totes les coses que es puguin tenir en comú, l’estat que hagi de ser ben administrat, és millor que les tingui totes en comú o bé és preferible que algunes les hi tingui i altres no? I és que és possible que els ciutadans tinguin entre ells en comú els fills, les dones i les propietats, tal com passa en la República[98] de Plató. Allí Sòcrates afirma que els fills, les dones i els béns s’han de compartir. Així, doncs, ¿és millor l’ordenament com el d’ara o bé d’acord amb la legislació de la República?



2. Crítica del comunisme de la República de Plató

Certament el fet que tots tinguin les dones en comú comporta moltes dificultats i de natura diversa. A més dels arguments de Sòcrates no sembla que es pugui deduir el motiu pel qual digui que s’hagi de donar força de llei a aquesta norma. D’altra banda, pel que fa a la finalitat que diu que s’ha d’assignar a l’estat, la seva proposta, tal com ell la formula, és impossible i no hi està precisat de quina manera s’ha d’interpretar.

Admeto que l’estat sencer ha d’aconseguir la unitat més completa com si fos el bé suprem, principi fonamental que Sòcrates assumeix.[99] Amb tot, és evident que si un estat, en el seu procés d’unificació, esdevé més homogeni, no serà ni tan sols un estat. I és que l’estat és per natura pluralitat i, en avançar cap al camí de la unicitat, quedarà reduït d’estat a una família, i d’una família a un individu. En realitat, hauríem d’admetre que la família és més unitària que l’estat i que l’individu ho és més que la família. Així, doncs, encara que algú fos capaç de realitzar aquesta unitat, no l’hauria de fer, perquè destruiria l’estat.

D’altra banda, l’estat no consisteix només en una pluralitat d’individus, sinó d’individus específicament diversos, perquè un estat no està constituït d’elements semblants. Un cosa és una aliança militar i una altra cosa és un estat. En efecte, l’aliança militar és útil pel nombre dels seus membres, encara que estigui formada per elements idèntics per espècie, ja que l’objectiu natural de l’aliança consisteix a prestar-se ajuda, de la mateixa manera que el pes més gros fa inclinar el platet de la balança. I també de la mateixa mena és la diferència entre un estat i un poble tribal quan la massa dels seus habitants no visqui dispersa en poblats, sinó com els arcadis.[100]

Tanmateix, els elements dels quals ha de constar la unitat difereixen específicament. Per això, la igualtat en les relacions recíproques conserva els estats, com ja s’ha dit en els tractats ètics.[101] I això s’ha de verificar necessàriament entre éssers lliures i iguals, ja que no tots poden ostentar el comandament al mateix temps, sinó durant un any o bé amb un altre ordre o amb un altre període de temps. D’aquesta manera succeeix que tots arriben al poder, com si els sabaters i els paletes s’alternessin en el seu ofici o no fossin sabaters i paletes sempre els mateixos. Però com que és millor que les regles que són vigents per a aquestes arts també siguin vàlides per a la comunitat política, evidentment és millor, si és possible, que sempre els mateixos exerceixin el poder. Però en els estats on això no és factible, perquè tots són iguals per naturalesa, és just que tots participin en el comandament, tant si el fet de governar és un bé com si és un mal. Se’n té una imitació si els iguals cedeixen el poder per torn i estan en condicions semblants un cop són fora del càrrec. Els uns governen, els altres són governats com si els uns es transformessin en els altres. De la mateixa manera, entre els qui manen, els uns ocupen un càrrec i els altres un altre.

1261b

És evident, doncs, a partir d’aquestes consideracions, que l’estat no ha de tenir aquella unitat de la qual parlen alguns i que allò que és presentat com el més gran bé dels estats, en realitat, els destrueix. Al contrari, el bé de cada cosa és el que el salvaguarda.

També d’una altra manera es demostra que el fet de cercar una excessiva unitat per a l’estat no és la millor opció. Efectivament, la família és més autosuficient que l’individu i l’estat ho és més que la família. I un estat ho vol ser veritablement quan la comunitat dels seus components arriba a ser autosuficient. Aleshores, si és preferible una major autosuficiència també és millor una unitat menys compacta que no pas una que ho sigui més.



3. Crítica de la comunitat de dones i de fills proposada per Plató

Però si el bé màxim per a una comunitat consistís en la unitat més completa, no sembla que es pugui demostrar amb l’argument que tothom afirmés alhora «és meu» i «no és meu». Segons el parer de Sòcrates, això és el senyal de la unitat perfecta de l’estat.[102] El mot «tothom», de fet, té un doble sentit. Si és pres en el sentit de «cadascú en particular», potser es realitzaria millor el desig de Sòcrates,[103] perquè aleshores cadascú dirà «el meu fill» al mateix individu i «la meva esposa» a la mateixa dona i farà el mateix pel que fa als béns i per qualsevol cosa que tingui al davant. En canvi, no ho diran en aquest sentit els qui tenen en comú les dones i els fills, sinó en el sentit de «tothom col·lectivament» i no en el de «cadascú en particular». I de la mateixa manera pel que fa a la propietat, l’anomenaran de tots col·lectivament, però no en el sentit de cadascun d’ells en particular. Per tant, queda clar que és un paralogisme[104] dir simplement «tothom». Efectivament, els termes com «tothom» o «tots», «ambdós», «parell», «senar»[105] pel seu doble significat donen lloc a sil·logismes erístics[106] en les discussions filosòfiques. Per això, el fet que tothom digui el mateix és una bona cosa, però impossible, i en el segon sentit no garanteix la concòrdia.[107]

A més, això que s’ha dit presenta un altre inconvenient. De fet es presta poquíssima atenció a allò que pertany en comú a molts, perquè els humans es preocupen sobretot d’allò que és de la seva propietat, i menys d’allò que els és comú, o només en la mesura que convé a cadascú. De les altres coses més aviat mostren desinterès, perquè suposen que se n’ocupa un altre, com en els serveis domèstics un gran nombre de servents, de vegades, presta un servei pitjor que si fos un nombre reduït. Així resultarà que cada individu tindrà un miler de ciutadans com a fills seus, però no en el sentit de fills de cadascú en particular, sinó que un qualsevol serà igualment fill d’un ciutadà qualsevol, amb la conseqüència que tothom igualment se’n desinteressarà.

1262a

D’altra banda, quan cadascú diu «és fill meu» d’un altre ciutadà que estigui en bona o mala situació, pot dir-ho en relació amb la fracció numèrica de ciutadans. Per exemple, dient «és meu» o «és d’en tal» es refereix a cadascun del miler o més d’habitants, dels quals està constituït l’estat. I fins tot així estarà en el dubte, perquè no se sap a qui l’atzar ha donat un fill, ni si un cop nascut, està sa i estalvi.

Aleshores ¿és millor que cadascú dels dos mil o deu mil ciutadans digui «és meu» en aquest sentit fraccionari o més aviat en el sentit en què ara es diu «és meu» en els diversos estats? En el nostre sistema un anomena un noi fill meu, un altre cosí o amb un altre nom derivat de lligams de sang o de qualsevol parentiu o afinitat amb ell directament o amb els seus parents. I a més d’aquestes relacions, altres l’anomenen company de fratria o de tribu.[108] I certament és millor ser cosí veritable que no pas fill d’aquella manera que hem vist.

Tampoc no és possible evitar que alguns sospitin quins són els seus germans, els seus fills, els seus pares i les seves mares, perquè per la semblança entre fills i progenitors s’extreuen necessàriament indicis recíprocs de parentiu. I que això succeeix ho testimonien alguns escriptors de viatges d’exploració de la terra. Alguns pobles de l’alta Líbia tenen les dones en comú, i els fills que els neixen se’ls reparteixen segons la seva semblança.[109] Hi ha dones i femelles d’altres animals, com eugues i vaques, que tenen una forta tendència natural a portar fills al món semblants als seus progenitors, com l’euga de Fàrsal anomenada Dicea.[110]



4. Problemes derivats de la comunitat de dones i de fills

D’altra banda, per als qui organitzen una comunitat d’aquesta mena no és fàcil evitar certs inconvenients com ultratges, morts involuntàries o voluntàries, baralles i insults. Totes aquestes coses, si es fan contra el pare, la mare i els parents no llunyans o contra estranys, esdevenen actes d’impietat. Alhora és inevitable que succeeixin més sovint entre ciutadans que ignoren els seus lligams de sang que entre qui els coneixen. I si es produeixen entre individus que es coneixen, és possible fer les purificacions rituals acostumades, mentre que si tenen lloc entre els qui no es coneixen, és impossible fer-ne cap.

També és absurd que havent propugnat la comunitat de fills s’impedeixi als qui s’estimen la unió carnal i no es prohibeixi l’amor i altres familiaritats, que entre pare i fill o entre germà i germà són extremament indecents, perquè ja ho és només l’amor entre ells. Així mateix és absurd que es prohibeixi la unió carnal per l’únic motiu que el plaer que en resulta és massa violent, mentre que es considerin indiferents les relacions entre pare i fill i entre germans.[111]

Sembla que la comunitat de dones i fills sigui més útil entre els agricultors que entre els guardians, perquè on les dones i els fills són comuns hi haurà menys sentiments d’afecte.[112] I cal que sigui així entre els subordinats per tal que siguin obedients i no es rebel·lin. En resum, amb una llei d’aquesta mena necessàriament es produiria l’efecte contrari del que hauria de tenir lloc amb la institució d’un bon sistema de lleis, i aquest és el motiu pel qual Sòcrates creu que han d’estar en vigor aquests ordenaments sobre els fills i les dones.

1262b

Creiem, doncs, que la concòrdia constitueix el bé més gran dels estats, perquè d’aquesta manera les revoltes es reduirien al mínim. I de fet, de l’estat, Sòcrates en lloa sobretot la unitat. Això sembla, pel fet que ell mateix ho diu, obra de l’amistat, com també sabem que en els discursos sobre l’amor Aristòfanes[113] afirma que els amants, pel seu gran afecte, desitgen fondre’s en una sola naturalesa i esdevenir, de dues persones, una de sola.[114] Però en aquesta unió cal que ambdues personalitats, o almenys una, s’anul·lin, mentre que en l’estat el sentiment de concòrdia es diluirà necessàriament per la mateixa natura d’aquesta comunitat política, en la qual de cap manera el pare no podrà dir «meu» al fill, ni el fill «meu» al pare. En efecte, tal com una mica de vi dolç diluït en molta aigua no fa notar la barreja, així succeeix també a partir de les relacions recíproques que sorgeixen d’aquests noms, perquè en la república platònica no caldrà que se n’ocupi gens ni el pare dels fills ni els fills del pare ni tampoc els germans els uns dels altres. I és que sobretot són dues les coses que empenyen els humans a tenir interès i afecte: la possessió i l’estimació. I ni l’una ni l’altra es poden trobar entre ciutadans governats de la manera abans esmentada.

Però fins i tot el fet de transferir els fills nadons dels camperols i els dels artesans als guardians[115] i els d’aquests darrers a aquells provocarà molt d’enrenou en la manera de dur-ho a terme, perquè cal que els qui donen i transfereixen les criatures coneguin les persones a les quals les assignen. A més d’això que s’ha dit abans, com agressions, amors il·lícits i assassinats, necessàriament es produiran més delictes. I és que els guardians lliurats als altres ciutadans inferiors ja no anomenaran més germans, fills, pares i mares els guardians i de la mateixa manera es comportaran els infants lliurats als guardians amb els ciutadans de les altres classes, de tal manera que no s’evitarà de cometre alguna d’aquestes accions a causa dels vincles de parentiu.

Així, doncs, pel que fa a la comunitat de dones i de fills ja n’hi ha prou amb aquestes precisions.



5. Inconveniències a causa de la comunitat de béns de la República platònica

En connexió amb tot això cal examinar el problema de la propietat, de quina manera ha de ser organitzada pels qui tinguin la intenció de governar-se amb la millor constitució política en el sentit de si la propietat ha de ser comuna o no. Aquest tema podria ser examinat fins i tot prescindint de la legislació sobre les dones i els fills. Pel que fa a la propietat, encara que els fills i les dones no siguin comuns segons el costum avui estès pertot arreu, vull discutir si és millor que la propietat i l’ús siguin comuns; per exemple que els camps siguin possessió individual, però que els fruits es posin en comú per al consum, com fan alguns pobles d’organització tribal,[116] o al contrari, que la terra sigui comuna i sigui conreada comunalment, però que els fruits siguin distribuïts segons les necessitats privades, sistema de col·lectivització que, segons es diu, empren alguns pobles bàrbars, o bé finalment que els camps i les collites puguin ser posseïts en comú.

1263a

Si els qui conreen la terra no en són amos, el cas seria diferent i més fàcil,[117] però, si els propietaris la treballen per a ells, la qüestió de la propietat presenta més dificultats. En efecte, si hi ha un desequilibri entre els guanys i la feina, necessàriament sorgeixen recriminacions contra els qui en treuen profit o se’n beneficien molt i hi treballen poc de part d’aquells que se n’aprofiten menys i s’hi escarrassen molt.

En general, en tots els afers humans el fet de mantenir la convivència i la diversitat d’interessos és difícil, però en aquests casos ho és molt més. En són una prova les associacions de companys de viatge, perquè gairebé en la majoria de situacions les discussions fan referència a coses banals i les topades entre uns i altres s’originen per qüestions gens importants. D’altra banda també solem irritar-nos contra els servents amb qui estem més en contacte i pels serveis ordinaris.

El fet de tenir en comú la propietat comporta aquests i altres inconvenients. L’ordenament actual, perfeccionat pels bons costums[118] i per un sistema de lleis correctes, tindrà més avantatges, perquè tindrà el bo i millor d’ambdós sistemes. Quan parlo d’ambdós sistemes em refereixo al règim de la propietat comuna i al de la propietat privada. I és que la propietat ha de ser col·lectiva en certa manera, però per regla general ha de ser privada. D’aquesta manera, la separació dels interessos no provocarà retrets entre els uns i els altres i més aviat serà un estímul, perquè cadascú s’ocuparà d’allò que és seu. Tanmateix, gràcies a la virtut, pel que fa l’ús «seran comuns els béns dels amics», tal com diu la dita.[119]

Fins i tot actualment en alguns estats[120] està en vigor aquest sistema de govern, esbossat d’aquesta manera, fet que prova que no és impossible, i en els estats ben administrats existeix en certs aspectes i podria existir en d’altres. Així cada ciutadà, tenint la seva propietat privada, posa alguns béns al servei dels amics i alhora fa ús dels que són posats en comú, tal com passa a Lacedemònia,[121] on cadascú fa servir els esclaus d’uns i altres, com si, per dir-ho així, fossin propis, i també els cavalls i els gossos i, en els viatges, si necessiten provisions, n’agafen dels camps a través del país.

Es veu ben clar, doncs, que la propietat sigui privada, però que es faci comuna en el seu ús. La manera d’arribar a aquest costum és la tasca particular del legislador. A més és inenarrable el goig que produeix el fet de considerar alguna cosa com la nostra propietat, perquè no en va l’amor que cadascú té d’ell mateix és un sentiment natural. Amb raó se censura l’egoisme; amb tot, no és egoisme el fet d’estimar-se un mateix, sinó el fet d’estimar-se més del que cal, com el cas de l’amor al diner, ja que tothom, per dir-ho així, estima cadascun d’aquests objectes. D’altra banda, el fet d’afavorir i d’ajudar els amics, els hostes o els companys és la cosa més agradable, i això pressuposa la possessió de la propietat privada. Tots aquests plaers no es donen entre els qui pretenen fer l’estat massa unitari. A més a més eliminen la pràctica de dues virtuts: la continència en les relacions sexuals amb les dones, ja que és una acció noble abstenir-se, per temprança, de la dona d’un altre, i la generositat en l’ús de la propietat. I és que ningú no podrà mostrar-se generós ni farà mai cap acció generosa, ja que la generositat es practica en l’ús de la propietat.

1263b

Una legislació d’aquesta mena pot semblar atractiva i filantròpica. En efecte, el qui en sent parlar[122] l’acull amb la millor disposició d’esperit, creient que hi haurà una amistat de tothom amb tothom, però sobretot quan es denuncia la causa dels mals que ara existeixen en els estats en el fet que la propietat no és comuna. Em refereixo a les causes d’uns contra els altres pel que fa als contractes, als processos per fals testimoni i a l’adulació dels poderosos. Però el motiu de tot això no és la manca de col·lectivització sinó la dolenteria humana, perquè veiem que els qui tenen les propietats en comú i les comparteixen comunitàriament mostren moltes més diferències entre ells que no pas els qui posseeixen els béns privadament. Amb tot, veiem que no són gaires els qui es querellen pels béns de la comunitat,[123] si els comparem amb les nombroses disputes dels qui posseeixen propietats privades.

D’altra banda és just enumerar no solament els mals que s’estalviaran aquells que practiquin el col·lectivisme de la propietat, sinó també els béns d’aquells que n’estaran privats. Es veu ben clarament que la vida en aquestes condicions és totalment impossible.

La causa de l’error del qual és víctima Sòcrates cal pensar que rau en la inexactitud de la seva hipòtesi. La família i l’estat han de ser unitaris en cert sentit, però no en tots. En efecte, avançant cap a la unitat, l’estat no serà mai estat, sinó que, si es troba ben a prop de perdre la seva fisonomia, serà un estat de categoria inferior, com si d’una simfonia es fes una homofonia o del ritme un peu únic. Però, com s’ha dit abans, l’estat pel fet de ser una pluralitat cal que esdevingui una unitat i una comunitat mitjançant l’educació. I és absurd que un, tenint la intenció d’introduir un sistema d’educació i pensant que amb aquest instrument l’estat arribarà a ser digne, cregui que el reformarà amb aquests mitjans i no amb el millorament dels costums, amb la filosofia i amb les lleis, de la mateixa manera com a Lacedemònia i a Creta el legislador va establir una comunitat de béns mitjançant els àpats comunitaris.[124]

1264a

No s’ha d’ignorar tampoc el temps considerable i el gran nombre d’anys que haurien passat desapercebudes aquestes idees, si realment eren bones. Efectivament, més o menys tot ja ha estat descobert, però algunes coses no han estat ideades i altres, malgrat que es coneixen, no han estat aplicades. Tanmateix, això que hem dit esdevindria evident si es veiés realitzada a la pràctica aquesta constitució política. No es podria fundar un estat sense dividir i repartir els ciutadans ja sigui en àpats comuns, ja sigui en fratries i tribus. Per tant, d’aquesta legislació no s’arribarà a cap altre resultat que la prescripció que els guardians no es dediquin a l’agricultura, la qual cosa ja ara fins i tot els lacedemonis intenten fer.[125]

D’altra banda, quin serà en el seu conjunt el funcionament d’aquesta constitució de base col·lectivista ni Sòcrates ho ha dit ni és fàcil de dir-ho. Tanmateix, la massa dels ciutadans constitueix gairebé la totalitat de la població, sobre la qual no s’ha fet cap precisió,[126] ni si s’ha de mantenir la propietat en comú o si cadascú ha de posseir la seva, ni si les dones i els fills els han de tenir en comú o en privat. I si tot és en comú de la mateixa manera, ¿en què es diferenciarien aquests dels guardians abans esmentats? ¿Quin avantatge tindran els sotmesos al comandament d’aquests darrers? ¿O com aprendran a sotmetre’s a aquest comandament, si no fan servir l’enginy emprat pels cretencs? Aquests,[127] en efecte, han concedit als esclaus els mateixos drets, però els han prohibit els exercicis físics i la possessió de les armes.

Però si aquestes qüestions seran regulades per als camperols de la mateixa manera com en els altres estats, ¿quina classe de comunitat serà en relació amb la classe superior? Hi haurà necessàriament dos estats en un de sol i, a més a més, oposats entre ells, perquè Sòcrates descriu els guardians com una mena de defensors, mentre que els camperols, els artesans i els altres ciutadans els deixa de banda.

Els litigis, els processos i tots els altres mals que Sòcrates considera que hi ha en els estats, existiran tots també entre ells,[128] ja que malgrat que digui[129] que gràcies a l’educació no necessitaran gaires reglaments, com els que fan referència a la policia urbana, als mercats i altres semblants, de fet només preveu l’educació per als guardians. D’altra banda deixa els camperols com a amos de les propietats amb la condició que paguin un tribut.[130] Però aleshores és probable que es mostrin més propensos a la insurrecció i més plens de pretensions que en alguns estats els hilotes, els penestes[131] i els esclaus d’arreu. Amb tot, si aquestes prescripcions són necessàries o no per als camperols, tal com ho són per als guardians, fins ara no s’ha aportat cap mena de precisió ni tampoc sobre qüestions que hi estan relacionades, com pot ser el tipus de constitució, l’educació i les lleis que convenen als camperols. No és fàcil de trobar la solució ni tampoc és qüestió de poca importància com han de ser les classes inferiors per tal que pugui sobreviure la comunitat dels guardians.

1264b

I si entre les classes inferiors s’estableix la comunitat de les dones i, en canvi, es manté la propietat privada dels béns, ¿qui administrarà la casa, de la mateixa manera que els homes s’ocupen de les tasques dels camps? ¿I qui ho farà en el cas que siguin comunes les propietats i les dones dels camperols? És absurd que per una comparació amb els animals es dedueixi que les dones hagin de tenir cura de les mateixes coses que els homes, si es té en compte que els animals no tenen organització familiar.[132]

És arriscat també el sistema d’establir les magistratures tal com ho fa Sòcrates, ja que els governants són sempre els mateixos i això és motiu de rebel·lió fins i tot entre persones de poc relleu, i molt més entre homes ardits i bel·licosos. Que des del seu punt de vista calgui establir que sempre siguin les mateixes persones les que governin és evident, perquè l’or procedent de la divinitat no es barreja ara en l’ànima d’uns ara en la d’altres, sinó sempre en les dels mateixos. Diu que en les ànimes d’alguns, tan bon punt neixen, el déu hi barreja or; en les d’altres, plata; i bronze i ferro en les dels qui han de ser artesans i camperols.[133]

D’altra banda, encara que suprimeixi la felicitat dels guardians, manté[134] que el legislador ha de fer feliç l’estat sencer. Però és impossible que sigui feliç en la seva totalitat, si no gaudeix de la felicitat la majoria dels ciutadans o tots o uns quants. La felicitat no és el mateix que el fet que un nombre sigui parell, ja que aquesta qualitat pot existir en el conjunt sense existir en cap de les seves dues parts;[135] en canvi, això, si es tracta de la felicitat, és impossible. Però si els guardians no són feliços, ¿quins altres ho seran? No ho seran pas ni els artesans ni la massa dels operaris. Així, doncs, la constitució, de la qual parla Sòcrates, té aquestes dificultats i altres no inferiors a aquestes.



6. Crítica de la constitució proposada per les Lleis de Plató

Més o menys semblant és el cas de l’altre tractat, les Lleis,[136] escrit més tard. Per això és millor examinar breument el projecte de constitució que hi és dissenyada. De fet, en la República, Sòcrates no ha precisat gaires punts, amb tota mena de detall, sobre la manera de regular la comunitat de les dones i dels fills, sobre la propietat i sobre l’estructura del cos polític. En efecte, divideix la multitud dels habitants en dues parts: una formada pels camperols i una altra integrada per les forces de la defensa. D’aquests n’extreu un tercer grup[137] que delibera i dirigeix l’estat. Pel que fa als camperols i als artesans, Sòcrates no ha fet cap precisió sobre si han de participar o no en algun càrrec polític ni tampoc sobre si han de posseir armes o combatre conjuntament amb els altres ciutadans o no. En canvi, admet que les dones han de prendre part en els combats i han de tenir la mateixa educació que els guardians.[138] Pel que fa a la resta ha completat el tractat amb digressions alienes a l’argument i amb discussions sobre el tipus d’educació que cal impartir als guardians.

1265a

Les Lleis, en la seva major part, són un recull de lleis. S’hi diu ben poca cosa sobre la constitució i, encara que hi hagi l’intent d’elaborar-ne una més acceptada pels estats reals, a poc a poc la recondueix novament a l’altra República. Tret de la comunitat de les dones i de la propietat, en la resta dóna les mateixes directrius a ambdues constitucions: el mateix tipus d’educació, la mateixa manera de viure dels qui estan exempts de les ocupacions indispensables[139] i també els mateixos ordenaments dels àpats en comú. Amb tot, en les Lleis diu que els àpats comunitaris han d’estar oberts també a les dones[140] i que el nombre de ciutadans armats, que en la República era de mil,[141] ara passa a ser de cinc mil.[142]

Tots els discursos de Sòcrates són excel·lents, aguts, innovadors i amarats d’esperit de recerca, però és difícil arribar a la perfecció en tot, perquè pel que fa al nombre d’armats que tot just acaba de ser esmentat cal no oblidar que requeriria un territori de la magnitud de Babilònia o d’una altra d’extensió il·limitada, per tal de poder mantenir cinc mil ciutadans inactius, als quals cal afegir un nombre moltes vegades més gran de dones i de servents.[143] Així, doncs, es poden formular hipòtesis d’acord amb els nostres desigs, però, d’irrealitzables, no se n’han fer.

Es diu que el legislador ha d’establir les lleis tenint en compte dues coses: el territori i la població. Però estaria bé afegir-hi les regions veïnes, sobretot si s’admet que l’estat ha de viure una vida política i no una vida aïllada, perquè cal que faci ús d’armes que siguin útils en el seu propi país, però també en territori estranger.[144] I encara que no s’accepti aquesta forma de vida ni per a l’individu ni per al conjunt de l’estat, tanmateix no deixa de ser necessari infondre temor als enemics no solament quan envaeixen el país, sinó també quan se’n retiren.

Pel que fa a l’extensió de la propietat de cadascú, cal considerar si no seria millor fixar-la d’una altra manera o amb una formulació més clara. Sòcrates afirma[145] que se n’ha de tenir prou de manera que es pugui dur una vida amb moderació, que és com si digués que es pugui viure bé. De fet, aquesta expressió és massa general. A més és possible viure amb moderació, però de manera miserable. Una millor definició seria viure amb moderació i amb liberalitat, perquè si aquestes dues expressions són preses separadament, la liberalitat implica luxe i la moderació penúria. I és que aquestes són les úniques actituds desitjables en l’ús dels béns, Per exemple no és possible fer servir els béns amb mansuetud i amb coratge, però sí amb moderació i liberalitat, de manera que aquestes són les actituds que cal emprar en aquesta situació.

És estrany que, mentre pretén establir la igualtat de les propietats, no reguli el creixement de la població i deixi incontrolada la reproducció, com si, sigui quin sigui el nombre de naixements, amb l’esterilitat d’alguns matrimonis ja n’hi hagués prou per tal de mantenir la població en la mateixa xifra, perquè sembla que aquest equilibri ara es dóna en els nostres estats.[146] Però aquest problema no requereix exactament la mateixa cura en aquest estat que en els estats actuals. Ara ningú no es troba sense mitjans, perquè les riqueses es reparteixen entre la població, sigui quin sigui el nombre, però aleshores, com que la propietat és indivisible, els excedents de la població, tant si són pocs com si són molts, necessàriament no tindran res.

1265b

Es podria pensar que caldria limitar més la procreació que no pas la propietat, de manera que no se superi cert nombre de naixements, nombre que caldria fixar tenint present els casos fortuïts, en què poden morir accidentalment alguns dels nadons, o bé tenint en compte l’esterilitat d’alguns matrimonis. El fet de deixar incontrolats els naixements, com sol passar en la major part dels estats, provoca necessàriament la misèria dels ciutadans i la misèria és causa de rebel·lió i de delinqüència. Fidó de Corint,[147] un dels legisladors més antics, pensava que el nombre de les famílies i el dels ciutadans havien de romandre inalterables, fins i tot si en un principi cadascú hagués tingut un lot de terra desigual en extensió. En canvi, a les Lleis, que ara considerem, passa el contrari. De quina manera, a parer nostre, creiem que és millor, es dirà més endavant.[148]

També en aquesta obra hi ha una altra omissió consistent en el fet de no haver establert la diferència entre els governants i els governats. Només diu que tal com l’ordit es fa amb un fil diferent de la trama, així ha de ser la relació entre els qui manen i els qui obeeixen. Com que permet que qualsevol augmenti el patrimoni fins a cinc vegades més, ¿per què no és permès un creixement limitat per a la propietat agrícola? També cal examinar la divisió dels habitatges per tal que no perjudiqui l’administració domèstica. En efecte, ell assigna a cada ciutadà dos habitatges, però en llocs diferents, i és difícil habitar dues cases.[149]

El sistema polític,[150] en el seu conjunt, no vol ser ni una democràcia ni una oligarquia, sinó una forma intermèdia d’ambdues, que anomenen república,[151] perquè està constituïda pels ciutadans que porten les armes.[152] Si proposa aquesta constitució com la més aplicable entre les altres en els estats, tal vegada té raó; però si la considera com la més excel·lent després d’aquella ideal que proposa a la República, no té raó. En efecte, aleshores es podria preferir la dels lacedemonis o fins i tot alguna de caràcter més aristocràtic. En realitat, alguns afirmen que la constitució espartana és una barreja d’oligarquia, de monarquia i de democràcia, argumentant que la reialesa és l’element monàrquic, que el consell dels ancians constitueix l’element oligàrquic i que la magistratura dels èfors prové del poble. En canvi, segons uns altres, l’eforat és una tirania i la democràcia és representada pels àpats en comú i per la resta de la manera de viure de cada dia.

1266a

En les Lleis, que ara analitzem, es diu que la millor forma de constitució ha de ser una combinació de democràcia i de tirania, que no s’haurien de considerar en absolut formes de constitució o s’haurien de tenir per les pitjors de totes.[153] Pensen molt més bé els qui en barregen moltes, perquè és millor la forma de constitució derivada de la fusió de molts tipus diversos.

En segon lloc es veu clarament que la constitució de les Lleis no conté cap component monàrquic, sinó només elements oligàrquics i democràtics, i tendeix a inclinar-se més aviat cap a l’oligarquia. I això queda palès en el sistema d’elecció dels magistrats. El fet que siguin sortejats entre els candidats electes és un tret comú de l’oligarquia i de la democràcia; però el fet d’obligar els rics a prendre part en l’assemblea, a nomenar els magistrats o a exercir alguna altra funció pública i el fet d’excloure’n altres, això és propi de l’oligarquia, així com procurar que la major part dels magistrats procedeixin de les famílies benestants i que les magistratures més altes siguin ocupades pels qui tenen la renda més elevada. Fins i tot el sistema electoral del consell és oligàrquic, perquè tots estan obligats a votar, però solament per elegir els membres de la primera classe, després per triar un nombre igual de la segona classe, i finalment entre els de la tercera classe. Amb tot, no és obligatori per a tots els ciutadans en el cas dels candidats de la tercera i quarta classe, i en el cas dels candidats de la quarta classe el vot és obligatori només per als qui pertanyen a la primera i segona classe. I després afegeix que entre aquests[154] cal elegir un nombre igual de representants per a cada classe censatària.[155] Així els de les classes més altes del cens seran més nombrosos i els millors, ja que alguns de les classes populars no votaran perquè no hi estan obligats.

Així, doncs, que aquest tipus de constitució no ha d’estar compost de democràcia ni de monarquia sembla clar a partir d’aquestes consideracions i de les que direm quan farem l’examen d’aquest sistema polític més endavant.[156] D’altra banda, el sistema d’elecció dels magistrats entre els candidats elegits en una elecció preliminar comporta un perill, ja que si alguns, encara que no siguin molts, decideixen constituir una aliança electoral, sempre aconseguiran controlar les eleccions.

Aquestes són, doncs, les qüestions que conté la constitució exposada en les Lleis.



7. Projecte de constitució de Fàleas de Calcedònia

Hi ha també altres formes de constitució, projectades algunes per ciutadans privats, altres per filòsofs i homes d’estat, però totes estan més a prop de les establertes i de les que actualment són vigents que no pas aquestes dues exposades anteriorment. I és que ningú més no ha introduït innovacions sobre la comunitat de dones i de fills ni sobre la participació de les dones en els àpats en comú, sinó que tots comencen per resoldre problemes més urgents.

Alguns són del parer que la cosa més important és regular bé allò que està relacionat amb la propietat, perquè afirmen que aquesta és la font de tots els conflictes. Per això Fàleas de Calcedònia[157] va ser el primer a introduir una legislació sobre aquesta matèria. En efecte, ell manté que les possessions dels ciutadans han de ser iguals. I això creia que no era difícil de dur a terme en els estats en el moment de la seva fundació, mentre que era més laboriós fer-ho en els ja consolidats. Amb tot, aquesta igualació s’hi aconseguiria ben aviat, si els rics donessin el dot [158] i no el prenguessin, i els pobres no el lliuressin i, en canvi, el rebessin. Plató, quan va escriure les Lleis, pensava que calia permetre augmentar la propietat fins a cert punt, però que no s’havia de donar a cap ciutadà la facultat d’adquirir una propietat cinc vegades superior a la més petita, com ja ha estat dit abans.[159]

1266b

Amb tot, els qui proposen una legislació no han d’oblidar una qüestió que de fet ara passen per alt: que, en fixar l’extensió de la propietat, s’ha de regular també el nombre de fills, perquè si el nombre de fills supera el valor efectiu de la propietat, caldrà derogar la llei. A més d’aquesta derogació, no és gaire aconsellable que molts ciutadans rics esdevinguin pobres, perquè és difícil que aquestes persones no aspirin a un nou ordenament polític.

És per això que l’equilibri de la propietat té certa importància en la comunitat política, com sembla que també alguns dels antics ja ho han reconegut. Per exemple, Soló ja va prendre algunes mesures en la seva legislació,[160] i també en altres llocs hi ha una llei que impedeix que s’adquireixi tota la terra que un vulgui. Lleis semblants prohibeixen vendre les propietats: per exemple, a Locros[161] hi ha una llei que impedeix la venda de la propietat, si no és que es demostra que ha succeït una desgràcia manifesta, i es prescriu també la conservació dels lots primitius.

La derogació d’aquesta llei a Lèucada[162] donà lloc a una constitució excessivament democràtica, perquè va succeir que a les magistratures ja no hi accedissin persones amb una tributació determinada.

D’altra banda és possible que existeixi una igualtat en la propietat, però aquesta pot ser massa abundosa, de manera que doni lloc al luxe, o bé massa escassa, de forma que es visqui miserablement. Així, doncs, és evident que no n’hi ha prou amb el fet que el legislador estableixi la igualtat de la propietat, sinó que ha de tenir com a punt de mira un nivell mitjà. I encara més, fins i tot si s’estableix per a tothom una propietat mesurada, no serviria per a res, perquè, en realitat, s’han d’equilibrar més aviat les ambicions que no pas la propietat; i això no és possible, si no es fa amb una educació suficient dirigida per l’eficaç disciplina de les lleis. Potser Fàleas podria afirmar que és precisament el que ell diu, perquè considera que en els estats cal que hi hagi igualtat en dues coses, la propietat i l’educació. Però aleshores cal precisar quina serà aquesta educació, perquè el fet que sigui la mateixa i igual per a tothom no serveix per a res. És possible que sigui la mateixa i idèntica per a tothom, però que sigui de tal manera que en surtin homes predisposats a ser ambiciosos de riquesa i d’honors, o de totes dues coses alhora.

1267a

D’altra banda, les revoltes es produeixen no solament per la desigualtat dels recursos, sinó també per la dels honors, malgrat que actuïn en sentit contrari, ja que les masses es revolten per la desigualtat de les riqueses, els privilegiats pels honors, si són distribuïts d’una manera igual. D’aquí ve el vers del poeta:

En una mateixa estima estan tant el covard com el valent[163]

Però els humans no cometen injustícia només per procurar-se les coses necessàries, fet al qual Fàleas considera que s’hi pot posar remei mitjançant la igualació de la propietat, de manera que ningú no robi per culpa del fred o de la fam, sinó pel fet d’aconseguir un plaer i satisfer un desig. En efecte, si tenen una avidesa que ultrapassa les necessitats, delinquiran per trobar-hi remei. I no solament per aquest motiu, sinó també, sense ser induït pel deler, per gaudir dels plaers que no comporten dolor.[164]

¿Quin és, doncs, el remei per a aquestes tres menes de mal? Per al primer, una propietat modesta i una ocupació; per al segon, la temprança; i per al tercer, si alguns volen fruir dels plaers derivats d’ells mateixos, no buscaran remei si no és en la filosofia, perquè els altres plaers depenen d’altres éssers humans. Els delictes més grans es cometen no per coses necessàries, sinó per coses supèrflues. Per exemple, ningú no es fa tirà a causa del fred. Per això es tributen els grans honors al qui mata no un lladre, sinó un tirà.[165] I de fet, la constitució de Fàleas, tal com ha estat plantejada, proposa remeis vàlids per als petits delictes socials.

A més a més, Fàleas intenta disposar moltes altres normes que regulin de manera perfecta els afers interns, però cal considerar també les relacions entre els veïns i tots els estrangers. En conseqüència és necessari que la constitució tingui en compte la força militar, de la qual ell no en parla gens. De la mateixa manera tampoc no ha dit res pel que fa a la propietat, que no solament ha de ser suficient per a fer front a les necessitats internes de l’estat, sinó també als perills procedents de l’exterior.

Per això la quantia de les riqueses no ha de ser tan gran que susciti la cobejança en els estats veïns més poderosos, mentre els possessors no estiguin en condicions de refusar els agressors, ni tan escassa que no permeti sostenir el pes d’una guerra contra enemics del mateix nombre i d’igual capacitat. Fàleas no ha precisat res pel que fa a aquest aspecte. Així, doncs, no s’ha d’ignorar que és útil certa disponibilitat de riqueses. Tal vegada el millor límit que es pot establir és el fet que estats més poderosos no trobin avantatjós fer una guerra per la seva alta rendibilitat, sinó que facin només aquelles guerres que emprendrien fins i tot si no hi hagués tantes riqueses en joc. Així, quan Autofràdates[166] estava disposat a atacar Atarneu,[167] Eubul[168] li aconsellà que calculés quant de temps empraria a ocupar el territori i que valorés la despesa que comportaria la campanya durant tot aquell període de temps, perquè ell, fins i tot si rebia una compensació menor, estava disposat a cedir-li Atarneu immediatament. Un cop dit això, va fer reflexionar Autofràdates i va abandonar el setge.

Per descomptat, la igualtat de les propietats dels ciutadans és un dels factors per a evitar revoltes entre uns i altres, però no és la gran solució, per dir-ho ras i curt. De fet, els qui pertanyen a les classes superiors poden indignar-se amb el pretext que es mereixen alguna cosa més que els altres,[169] i per això sovint es veu que ataquen l’estat i provoquen revoltes.

A més, l’ambició perversa dels humans és insaciable. De primer s’acontenten amb dos òbols, però quan això esdevé un costum rutinari no en tenen mai prou fins a arribar a l’infinit.[170] I és que no té límits la natura del desig, per a la satisfacció del qual viuen la majoria dels humans.

1267b

Per això, el principi de qualsevol reforma ha de consistir, més que no pas a equilibrar les propietats, a preparar els qui són més eixerits per naturalesa per no voler posseir desmesuradament i que els qui són més ensopits ni tan sols ho puguin fer, és a dir, que restin subordinats, però sense ser víctimes de la injustícia.

D’altra banda, Fàleas tampoc no ha emprat amb encert l’expressió «la igualtat de les riqueses», perquè ell aplica la igualtat només pel que fa a la possessió de la terra, mentre que la riquesa comprèn també els esclaus, el bestiar, els diners i tot aquell conjunt de coses denominat béns mobles. Per tant, o bé cal intentar repartir equitativament tots aquests béns o bé deixar-ho estar tot. A més, a partir de la seva constitució sembla que projecta un estat de dimensions reduïdes, si és que els artesans han de ser tots esclaus públics en lloc de ser un complement del cos de ciutadans.[171] Amb tot, si han de ser esclaus públics els qui exerceixen tasques de la comunitat, aleshores caldria que hi hagués una regulació, tal com la que és vigent a Epidamne[172] i Diofant[173] intentà establir a Atenes.

Així, doncs, al voltant de la constitució de Fàleas, a partir d’aquestes consideracions potser es podrà discernir què hi ha de bo i de no tan bo.



8. La constitució d’Hipòdam de Milet

Hipòdam,[174] fill d’Eurifont i nascut a Milet, el qual dissenyà el pla regulador de les ciutats i traçà els carrers del Pireu, era un personatge singular també en les circumstàncies ordinàries de la vida pel seu afany de distingir-se. Fins i tot a alguns els semblava extravagant per la llargària dels cabells i pels ornaments costosos juntament amb una roba senzilla, però que abrigava. La portava no solament a l’hivern, sinó fins i tot a l’estiu. Va pretendre ser una persona coneixedora de la naturalesa en la seva integritat i fou el primer dels qui, tot i que no es dedicà a la política, intentà dir alguna cosa sobre la millor constitució.

Projectà un estat per a un població de deu mil homes dividits en tres classes. Va planificar una classe d’artesans, una altra de camperols i una tercera de defensors que disposaven d’armes. També va dividir el territori en tres parts: una part sagrada, una altra pública i una altra privada. La sagrada era on es feien els actes rituals en honor dels déus; la pública era aquella de la qual provenien els mitjans per al sosteniment dels defensors; i la privada era dedicada al nodriment dels camperols.

Considerava també que només hi havia d’haver tres menes de lleis, ja que són tres les causes per les quals se celebren els processos: l’ultratge, el dany i l’homicidi. Proposava la constitució d’un únic tribunal suprem, al qual calia remetre totes les causes que no semblessin haver estat ben jutjades. I hauria estat constituït per alguns ancians elegits per votació. Creia que el veredicte en els tribunals no havia de ser donat mitjançant una simple votació, sinó portant cada jutge una tauleta, en la qual escriuria la sentència, si simplement era condemnatòria; la deixaria en blanc, si era una simple absolució; i si en part condemnava i en part absolia, tot això ho especificaria amb exactitud. De fet, pensava que no era satisfactòria la legislació actual, ja que obligava els jutges a jurar en fals en haver d’emetre en un sentit o un altre.[175]

1268a

Hipòdam també proposava una llei per tal que obtinguessin una recompensa tots els qui havien inventat alguna cosa útil per a l’estat, i una altra per tal que els fills dels morts en combat aconseguissin la manutenció a càrrec de l’erari públic, quan això no havia estat legislat així en altres llocs. De fet, aquesta llei ara és vigent a Atenes i a altres estats.[176] Tots els magistrats havien de ser elegits pel poble, i el poble, segons ell, estava format per les tres classes de ciutadans de l’estat. I els electes havien de tenir cura dels afers comuns de l’estat i de les relacions amb els estrangers i els orfes. Aquestes són les línies fonamentals i més importants del sistema polític d’Hipòdam.

Una primera dificultat es podria plantejar pel que fa a la divisió de la ciutadania. En efecte, els artesans, els camperols i els qui tenen les armes gaudeixen tots en comú dels drets polítics, però els camperols no tenen armes, i els artesans no disposen ni de terra ni d’armes, de manera que esdevenen gairebé esclaus dels qui van armats. Aleshores és impossible que aquests tinguin accés a totes les magistratures, perquè és inevitable que entre els qui disposen de les armes siguin nomenats els estrategs, els guardians dels ciutadans i, per dir-ho curt i ras, tots els càrrecs més importants.

Però ¿com serà possible que els qui no prenen part en els òrgans constitucionals estiguin ben disposats envers la constitució? Amb tot, cal que els qui disposen de les armes siguin més poderosos que les altres dues classes. Tanmateix, això no és fàcil, si els armats no són molts. Però si això fos així, ¿per què han de participar els altres en el govern de l’estat i de ser àrbitres del nomenament dels magistrats? A més a més, ¿en què són útils a l’estat els camperols? Que hi hagi artesans és imprescindible, perquè qualsevol estat té necessitat d’artesans. I és que aquests poden guanyar-se la vida gràcies al seu ofici, com en altres estats. Però els camperols podrien ser, en bona lògica, una part de l’estat, si subministressin els aliments als homes d’armes; ara, en canvi, tenen terra pròpia i la conreen per a ús privat. Pel que fa al territori comunitari, del qual els qui van armats aconsegueixen el seu sosteniment, si el conreen ells mateixos, la classe militar no seria diferent de l’agrícola, tal com vol el legislador. I si els qui el cultiven són uns altres diferents dels camperols que treballen les seves pròpies finques i les dels militars, aleshores hi ha una quarta classe de l’estat que no té cap dret i és aliena al sistema. I si s’estableix que les mateixes persones conreen la terra privada i la comunal, el total de la collita no serà prou quantiosa per tal que cada camperol pugui proveir dues famílies. I aleshores ¿per quin motiu els camperols no fan sortir directament de la mateixa terra i dels mateixos lots les provisions per a ells mateixos i n’ofereixen als militars? Indubtablement tot això genera molta perplexitat.

1268b

Ni tan sols està bé la llei referida a la resolució dels jutges, ja que permet de distingir diverses penes, encara que l’acusació s’hagi formulat en termes absoluts, ja que provoca que el jutge es transformi en àrbitre. Això és factible en un arbitratge, fins i tot amb molts àrbitres, ja que es comuniquen entre ells sobre el veredicte. Amb tot, en els tribunals no és possible, sinó que la majoria dels legisladors estableixen el contrari d’això: que els jutges no es comuniquin entre ells.

En segon lloc, ¿com no serà confús el veredicte, quan el jutge creu que l’acusat ha de pagar, però no tant com reclama el demandant? Si aquest demana vint mines[177] i, el jutge, en canvi, falla que n’han de ser deu (o un jutge en reclama més, i un altre menys), o bé un diu que han de ser cinc i un altre quatre. D’aquesta manera és evident que dividiran la xifra reclamada i alguns imposaran una sentència per tal que pagui la suma total i altres per tal que no pagui res. Així, doncs, ¿quin serà el sistema per a comptar els vots? A més, res no obliga el qui dóna la plena absolució o condemna a perjurar, si la denúncia ha estat formulada en termes absoluts i amb justícia, perquè el qui pronuncia l’absolució no decideix que l’acusat no deu res, sinó que no deu les vint mines.

Pel que fa a la proposta que cal atorgar una recompensa al qui descobreixi alguna cosa útil per a l’estat, el fet de legislar-ho no està exempt de riscos, encara que només el fet de sentir-ne parlar es veu amb bons ulls, perquè pot afavorir les delacions i fins i tot, si és donés el cas, agitacions polítiques.

Però això ens fa anar a parar a un altre problema i a una altra recerca. I és que alguns es pregunten si és perjudicial o útil per als estats el fet de canviar les lleis ancestrals, en el cas que n’hi hagi altres de millors. No és fàcil estar d’acord amb la proposta, si no és que convingui canviar-les. És possible que alguns proposin l’abolició de les lleis i de la constitució invocant el bé comú. I com que hem encetat el tema, és millor estendre-s’hi una mica més. En efecte, tal com hem dit, presenta certa dificultat, i a algú li podria semblar millor el canvi. Certament en altres camps del saber això ha comportat beneficis. Per exemple, la medicina i la gimnàstica s’han apartat de les pràctiques tradicionals i, en general, en totes les altres arts i activitats, de tal manera que si la política s’ha de considerar una d’aquestes ara esmentades, és evident que li passa semblantment.[178] Es podria dir que hi ha un indici en els fets mateixos, ja que les lleis antigues eren massa simples i bàrbares. Els hel·lens anaven armats[179] i es compraven les dones els uns als altres.[180] I pel que fa als altres ordenaments antics que romanen vigents són, en algun punt, d’una ingenuïtat total, com la llei que hi ha a Cime[181] sobre l’homicidi, segons la qual si qui acusa un altre d’assassinat presenta cert nombre de testimonis entre els seus parents, l’imputat és considerat culpable del crim.

1269a

Amb tot, en general, tothom cerca no allò que és tradicional, sinó allò que és un bé. És natural que els primers habitants del món, ja nascuts de la terra o salvats de qualsevol cataclisme,[182] fossin semblants a éssers humans ordinaris o desassenyats com es diu dels qui naixeren de la terra, de tal manera que seria absurd mantenir-se fidels a les seves creences. A més, tampoc no és pas millor deixar inalterades les lleis escrites, perquè, com en les altres arts, també pel que fa a la normativa política és impossible escriure amb precisió totes les disposicions, ja que cal formular-les d’una manera general, mentre que la pràctica concreta s’ajusta a cada cas en particular.[183]

A partir d’aquestes consideracions resulta clar que cal canviar algunes lleis i en certes ocasions, però per als qui examinen el tema des d’un altre punt de vista pot semblar que els canvis requereixin molta cautela. En efecte, quan el millorament és mínim i també com que és mala cosa introduir el costum d’abolir les lleis amb facilitat, és evident que cal tolerar algun error dels legisladors i dels governants.[184] En efecte, el canvi no beneficiarà tant com perjudicarà el costum de desobeir els governants. I és fals l’exemple que fa referència a les arts, perquè no és el mateix modificar una art que canviar-ne una. I és que una llei no té altra força per fer-se obeir que el costum, el qual no es consolida si no és en un llarg període de temps, de manera que el fet de passar amb lleugeresa de les lleis vigents a unes altres de noves acaba per afeblir la força de la llei. I si s’han de canviar ¿s’han de canviar totes en qualsevol constitució o no? ¿I ho pot fer un qualsevol o algunes persones determinades? I és que de fet hi ha una gran diferència.

Per tant deixem per ara aqueta recerca, perquè es tractarà en altres ocasions.[185]



9. La constitució d’Esparta

Sobre la constitució dels lacedemonis i dels cretencs, i gairebé de totes les altres constitucions, hi ha dues qüestions que cal examinar: la primera, si hi ha quelcom que està ben o mal legislat amb relació a l’ordenament millor; la segona, si hi ha algun element realment contrari al principi fonamental i al caràcter de la constitució establerta per aquests països.

Que a un estat que es proposi ser ben administrat li cal que tingui la tranquil·litat de disposar de les coses necessàries per a la vida és admès unànimement, però de quina manera s’aconsegueix no és fàcil d’entendre. Els penestes[186] de Tessàlia s’han rebel·lat sovint contra els tessalis i igualment ho han fet els hilotes[187] contra els laconis, perquè aquests es passen la vida a l’aguait dels infortunis dels seus dominadors. En canvi, als cretencs mai no els ha passat res semblant. La causa tal vegada rau en el fet que els estats limítrofs, encara que sovint estan en guerra entre ells, no s’han aliat mai amb els rebels, perquè no els convé pel fet de tenir també població sotmesa. En canvi, tots els veïns dels laconis[188] eren enemics seus, els argius, els messenis i els arcadis. També les revoltes en territori tessali[189] començaren perquè encara estaven en lluita contra les regions circumdants: els aqueus, els perrebs i els magnets.

1269b

Prescindint d’altres dificultats sembla un afer laboriós per la cura que requereix el fet de cercar la manera de tractar aquesta mena de servents. Si s’hi és permissiu s’ensuperbeixen i exigeixen els mateixos drets que els seus amos; si viuen amb estretors, ordeixen complots i susciten odis. És evident, doncs, que no han trobat la millor solució d’aquest problema aquells als quals pertoca estar en relació amb els hilotes.

A més, la llibertat concedida[190] a les dones és perjudicial tant per al rumb de la constitució com per a la felicitat de l’estat. I és que com que tant l’home com la dona són part de la família, és ben clar que també l’estat s’ha de dividir aproximadament en dos grups: el dels homes i el de les dones, de tal manera que en totes les constitucions, en les quals la posició de la dona està mal definida, cal creure que la meitat de l’estat no està sota l’imperi de la llei. I això és el que ha passat a Esparta: el legislador, volent enfortir tota la ciutadania, és evident que hi reeixí pel que fa als homes, però desatengué les dones. Per això viuen disbauxadament en la intemperància i en la luxúria. D’aquest fet, se’n deriva que en una constitució d’aquesta mena es valori el diner, especialment si les dones tenen el poder, com passa en la majoria de grups ètnics militars i bel·licosos, tret dels celtes[191] i d’alguns altres pobles que tenen en estima les relacions amoroses entre homes. I sembla que no sense raó el primer autor de mites va narrar la unió d’Ares amb Afrodita,[192] perquè es veu que tots aquests pobles guerrers són propensos a les relacions íntimes tant amb homes com amb dones. Per això, aquest fenomen s’ha donat entre els laconis, i durant el temps de la seva hegemonia[193] molts afers foren decidits per les dones.

Tanmateix, ¿quina diferència hi ha entre que manin les dones o que els governants estiguin sota les ordres de les dones? El resultat és el mateix. I com que l’arrogància no és útil per a les ocupacions quotidianes, sinó, més que res, per a la guerra, fins i tot així les dones dels laconis foren funestes com mai. Ho van demostrar en la invasió dels tebans,[194] durant la qual no foren gens ni mica útils, com en altres estats, i provocaren més confusió que els mateixos enemics.

Sembla que en un principi es va imposar amb bones raons entre els laconis aquesta llicència de les dones, ja que a causa de les expedicions militars els homes passaven molt de temps fora del país, combatent contra els argius i tot seguit contra els arcadis i els messenis.[195] Quan estaven inactius es posaven a disposició del legislador, ja que estaven acostumats a la vida militar, que per cert afavoreix moltes formes de virtut. Pel que fa a les dones diuen que Licurg[196] va intentar posar-les sota l’imperi de les lleis, però com que s’hi oposaven va haver de fer-se enrere. Aquestes són les causes del que va passar i evidentment també d’aquest defecte de la constitució. Tanmateix, nosaltres no investiguem pas això, qui ha de ser excusat d’aquest error o qui no ho ha de ser, sinó què és correcte i què no ho es.

1270a

El fet que no siguin encertades les disposicions pel que fa a la condició de les dones,[197] com s’ha dit anteriorment, no solament sembla que produeix cert desencert en la mateixa constitució com a tal, sinó que, d’alguna manera, fomenta certa avidesa pel diner.[198]

En efecte, després d’aquestes observacions esmentades es podria criticar la desigualtat en la distribució de la propietat. I és que succeeix que alguns d’ells tenen un patrimoni massa gran i altres, en canvi, excessivament petit, per la qual cosa la terra ha anat a parar en mans d’un grup reduït. I això també ha estat mal regulat per les lleis, ja que el legislador ha condemnat com a blasmable comprar o vendre la terra originària,[199] i ho ha fet bé, però ha concedit la facultat de donar-la o de deixar-la en herència a qui es vulgui. Tanmateix, tant d’aquesta manera com d’aquella el resultat és necessàriament el mateix. I pertanyen a les dones gairebé dues cinquenes parts de tot el territori, perquè és molt elevat el nombre de les hereves[200] i perquè es donen dots molt substanciosos. Certament hauria estat millor que no s’hagués donat cap mena de dot o que se n’hagués fixat un de reduït i modest. Actualment és possible donar la filla hereva a qui el pare vulgui, i si mor sense haver fet testament, aquell que ell deixa com a tutor la lliura en matrimoni a qui li plagui.[201]

Així, doncs, podent el país alimentar mil cinc-cents genets i trenta mil hoplites, els combatents no arribaren al nombre de mil.[202] Els mateixos fets han demostrat d’una manera palesa que les disposicions d’aquesta constitució són defectuoses. L’estat no ha resistit una sola derrota, sinó que s’ha descompost per manca d’homes. Diuen que en temps del primers reis concedien la ciutadania fàcilment, de manera que no hi hagué escassetat de població malgrat que les campanyes bèl·liques duraven molt de temps. I es conta que els esparciates[203] arribaren fins i tot als deu mil. Tanmateix, sigui veritat o no, és millor que l’estat tingui població abundant gràcies a la propietat distribuïda amb criteris igualitaris.

També la legislació sobre la procreació de fills és contrària a la correcció d’aquest problema. En efecte, el legislador, volent augmentar al màxim el nombre d’esparciates, promou que els ciutadans tinguin com més fills millor. I per això tenen una llei en virtut de la qual el pare de tres fills està exempt del servei militar, i el de quatre queda dispensat de qualsevol càrrega impositiva. Això no obstant, és evident que si en neixen molts i el territori està distribuït així, necessàriament hi haurà molts pobres.

1270b

D’altra banda hi ha defectes en la institució de l’eforat.[204] Aquesta magistratura té control absolut sobre les qüestions més importants. Els èfors provenen exclusivament del poble, de tal manera que sovint arriben al càrrec homes molt pobres, que per les seves estretors econòmiques són venals. Aquest defecte el demostraren sovint en el passat, i recentment en els afers d’Andros,[205] on alguns èfors, corromputs pels diners, van fer el que van poder per destruir l’estat sencer. I per l’excessiva potència, gairebé tirànica, d’aquesta magistratura, fins i tot els reis es veieren obligats a afalagar-los, de manera que es perjudicà la constitució i l’aristocràcia esdevingué una democràcia.[206] Certament aquesta magistratura cohesiona el règim. El poble està tranquil, perquè participa de la magistratura suprema, de tal manera que, sigui per obra del legislador o per atzar, l’eforat resulta útil en la pràctica. En efecte, si es pretén conservar una constitució cal que totes les parts de l’estat vulguin que existeixi i que es mantingui amb les mateixes condicions. I a Esparta aquesta predisposició la tenen els reis pels honors que reben, els nobles per formar part de la gerúsia, ja que aquest càrrec és en reconeixement de la seva excel·lència, i el poble per l’eforat, ja que tothom hi pot accedir. Caldria que aquesta magistratura fos accessible per elecció entre tots els ciutadans, però no de la manera que és ara, perquè és massa pueril. I és que, a més, els èfors són els jutges de les causes més importants, encara que siguin ciutadans qualssevol, per la qual cosa seria millor que no jutgessin segons el seu propi criteri, sinó segons les normes escrites i les lleis. I tampoc la manera de viure dels èfors no està en consonància amb l’esperit de l’estat, perquè és massa relaxat, mentre que la disciplina imposada als altres ciutadans s’excedeix en duresa, de tal manera que no poden suportar-la i, tot esquivant les lleis d’amagat, es lliuren als plaers del cos.

Tampoc no són encertades les normes sobre el consell dels ancians. Si fossin persones com cal i prou educades en els valors de l’excel·lència, de seguida es podria dir que és una institució útil per a l’estat. Ara bé, el fet que per tota la vida siguin àrbitres dels assumptes més importants és discutible, perquè de la mateixa manera que hi ha una vellesa física també hi ha una vellesa intel·lectual. A més, el fet de tenir l’educació que tenen, de manera que fins i tot el mateix legislador desconfia que siguin persones tal com cal, provoca inseguretat. També és palès que els qui ocupen aquest càrrec es deixen corrompre i tracten amb favoritisme molts dels afers públics. Per tot això seria millor que no estiguessin exempts de responsabilitats i, en canvi, ara hi estan. Es podria pensar que la magistratura dels èfors té la potestat de demanar comptes a totes les altres magistratures, però aquesta seria una prerrogativa massa àmplia per a l’eforat, i nosaltres no diem que aquesta sigui la manera com cal de retre comptes.

1271a

D’altra banda, el procediment que fan servir per a l’elecció dels ancians, pel que fa a la selecció, és pueril, i no és correcte que el mateix que és considerat mereixedor del càrrec ho sol·liciti, ja que cal que l’exerceixi el qui en sigui digne, tant si ho vol com si no. Però en això es veu que el legislador actua de la mateixa manera que en els altres aspectes de la constitució. I és que, com que procura que els ciutadans siguin ambiciosos, fa servir aquest procediment per a l’elecció dels ancians. De fet, ningú no demanaria ocupar el càrrec, si no fos ambiciós. Amb tot, succeeix que la major part dels delictes voluntaris, els humans els cometen gairebé sempre per ambició i per avarícia.

Pel que fa a la monarquia, si és millor que n’hi hagi en un estat o no, deixem-ho per a un altre moment.[207] Tanmateix, seria preferible que cadascun dels reis fos triat, no com es fa ara, sinó tenint en compte la conducta mostrada al llarg de la seva vida.[208] És evident que ni el mateix legislador creu que sigui capaç de fer que els reis siguin persones nobles i bondadoses. I és que en desconfia i tem que no siguin prou dignes. Per això en les ambaixades acostumaven a enviar juntament amb els reis els seus companys hostils, els èfors, i consideraven que era una garantia per a l’estat la rivalitat entre els dos reis.

Tampoc no ha quedat ben establerta la legislació sobre els àpats comunitaris,[209] anomenats fidícies, fixada pel qui els va instituir en un principi. Aquest aplec hauria de ser més aviat a càrrec d’un fons comú, com es fa a Creta. En canvi, entre els laconis, cadascú ha d’aportar la seva part. I com que alguns són molt pobres i no poden permetre’s aquesta despesa, succeeix el contrari del que havia planificat el legislador. En realitat, ell pretenia que la institució dels àpats comunitaris fos un acte democràtic, però havent-la regulat d’aquesta manera, va resultar que no ho va ser gens, perquè per a molts pobres no era gaire fàcil prendre-hi part. I és que, segons ells, la definició tradicional de la ciutadania és que qui no pot aportar-hi aquesta quota, no hi pot participar.

I pel que fa a la legislació sobre el poder dels navarcs,[210] molts altres l’han criticat, i ho han fet amb raó, perquè és causa de discòrdia.[211] I és que a més dels reis, que són generals vitalicis, s’ha constituït la navarquia gairebé com un segon poder reial.

I així es podria blasmar el principi fonamental del legislador, que fins i tot Plató ha criticat en les Lleis.[212] I és que tot el sistema legislatiu està orientat a una part de la virtut, al valor militar, pel fet que és útil per a dominar. Per això, els laconis s’han mantingut mentre han fet la guerra, però feren una davallada quan hagueren conquerit l’imperi, pel fet que no sabien viure en pau i tampoc no s’havien exercitat en cap altra disciplina més important que la militar.

1271b

I encara cometen un error no menys greu que aquest: creuen que els béns s’aconsegueixen més gràcies a la virtut que gràcies a la maldat, i en això tenen raó, però suposen que aquests béns són superiors a la virtut, i en això s’equivoquen.

També entre els esparciates és deficient la regulació de les finances públiques. I és que no tenen res de res en el tresor públic estatal, malgrat que estan obligats a costejar llargues guerres, i tenen un sistema tributari mal regulat. En efecte, com que la major part del territori pertany als esparciates, ells no fiscalitzen els uns als altres el pagament dels tributs que cadascú hauria de pagar.[213] D’aquesta manera, el legislador ha aconseguit l’efecte contrari a l’interès general, perquè ha construït un estat mancat de recursos i una ciutadania àvida de riqueses.

Sobre la constitució dels lacedemonis ja se n’ha parlat prou. Aquests són els defectes que se li poden retreure.



10. La constitució de Creta

La constitució cretenca és molt semblant a aquesta que acabem de criticar.[214] En alguns detalls no és inferior, però en conjunt no és tan polida. Sembla, i també es diu, que la constitució dels laconis és en la seva major part una imitació de la cretenca.[215] En efecte, moltíssimes disposicions antigues són menys elaborades que les més recents. Diuen que Licurg, quan deixà la tutela del rei Caril·los,[216] marxà del país i passà molt de temps a Creta[217] a causa de les relacions de parentiu entre els laconis i els cretencs, ja que els lictis[218] eren colons dels lacedemonis i els que vingueren a fundar la colònia adoptaren el sistema de lleis vigent entre els que fins aleshores hi vivien. I per això els periecs encara fan servir les mateixes lleis, amb la idea que fou Minos qui va establir per primera vegada el sistema legislatiu. Sembla que l’illa està predisposada gràcies a la naturalesa per al control de l’àmbit hel·lènic i hi té una situació privilegiada. En efecte, domina tota la mar,[219] a les ribes de la qual habiten gairebé tots els hel·lens. Per una banda no dista gaire del Peloponnès, mentre que pel que fa a Àsia es troba a l’altura del cap Triòpion[220] i de Rodes. Per això Minos pogué mantenir l’imperi de la mar, i les illes, unes les conquerí i les altres les colonitzà. I finalment emprengué una expedició contra Sicília i acabà la seva vida a Càmicos.[221]

L’organització política de Creta té certa analogia amb la de Lacònia. En efecte, als espartans els hilotes els conreen la terra, mentre que als cretencs els ho fan els periecs, i tant els espartans com els cretencs tenen àpats comunitaris. Antigament els espartans no els anomenaven fidícies sinó àndrions[222] com els cretencs, fet que demostra que aquesta institució ha arribat de l’illa. També hi ha semblança pel que fa al sistema de govern: els èfors tenen la mateixa autoritat que els magistrats que a Creta són anomenats cosms,[223] amb l’excepció que els èfors són cinc pel que fa al nombre i els cosms són deu. El conjunt d’ancians d’Esparta es correspon amb el dels ancians de Creta, que a l’illa anomenen bule.[224] Abans existia la monarquia, però els cretencs la van abolir, i els cosms són els encarregats de dirigir la guerra. Tots els ciutadans són membres de l’assemblea, però aquesta institució no té altra facultat que la d’aprovar el que han deliberat els ancians i els cosms.

1272a

El funcionament dels àpats comunitaris és millor entre els cretencs que entre els laconis, perquè a Esparta cadascú hi contribueix amb una quota fixada per cap; si no ho fan així, la llei impedeix prendre part en la vida política, com ja ha estat dit.[225] En canvi, a Creta el reglament és més social, perquè de totes les collites produïdes, dels caps de bestiar pertanyents al comú i dels tributs que paguen els periecs, se’n destinen una part al culte dels déus i a les litúrgies[226] i una altra part als àpats comunitaris, de manera que tothom, dones, criatures i homes, té la seva manutenció del fons comunitari. El legislador ha dissenyat sàviament moltes mesures pel que fa a la sobrietat dels àpats, cosa que considera saludable, i pel que fa a la segregació de les dones per evitar que tinguin massa fills i ha permès les relacions íntimes entre homes.[227] Si això està malament o no ho està, hi haurà una ocasió per a escatir-ho.[228]

És evident, doncs, que la regulació dels àpats comunitaris estava més ben organitzada a Creta que a Esparta. En canvi, la institució dels cosms era pitjor que la dels èfors. I és que el defecte que té la magistratura dels èfors subsisteix en la dels cosms, ja que hi pot accedir qualsevol. Amb tot, el que a Esparta és útil per a l’estabilitat del règim, no ho és a Creta. En efecte, a Esparta, pel fet que l’elecció es fa entre tots els ciutadans, el poble, com que pot participar en la més alta magistratura, desitja el manteniment de la constitució. A Creta, en canvi, elegeixen els cosms no entre tots els ciutadans, sinó entre determinats grups familiars, i els ancians entre aquells que han estat cosms. Sobre els ancians de Creta es podrien fer les mateixes observacions que sobre els de Lacedemònia. El fet de no haver de retre comptes i de romandre en el càrrec per tota la vida és una prerrogativa massa desproporcionada en relació amb els seus mèrits i, a més, representa un perill el fet d’exercir l’autoritat no segons les lleis escrites, sinó segons el criteri propi. També el fet que el poble resti tranquil, encara que estigui exclòs dels càrrecs, no és senyal de bona constitució. I és que els cosms, a diferència dels èfors, no treuen cap profit dels càrrecs, ja que viuen en una illa lluny de tota ocasió de corrupció.[229]

1272b

El remei que fan servir per a aquest defecte és absurd i no adaptat a un règim constitucional sinó despòtic.[230] Sovint els cosms són expulsats per alguns col·legues seus o particulars privats que conspiren conjuntament. Però també és possible que els cosms renunciïn abans d’acabar el seu mandat. No obstant això, seria millor que tots aquests processos estiguessin regulats per llei que no pas per la voluntat dels humans, perquè no és una regla segura. Però el defecte pitjor de tots és la suspensió dels cosms, a la qual recorren sovint els poderosos, quan no volen sotmetre’s a la justícia. Tot plegat demostra que aquest ordenament té alguns trets propis d’una constitució, però de fet no és un estat constitucional, sinó més aviat una oligarquia. Els nobles acostumen a formar faccions entre el poble i els seus amics, provocar la suspensió del govern i fomentar rivalitats i lluites dels uns contra els altres. Per tant, ¿quina diferència hi ha entre aquesta situació i la dissolució per un temps determinat de l’estat i la destrucció de la comunitat política? Un estat en aquestes condicions està exposat al perill dels qui intentin atacar-lo i en tinguin la possibilitat. Però, com ja s’ha dit abans,[231] la seva situació geogràfica el salva, perquè la seva llunyania té els mateixos efectes que l’expulsió dels estrangers.[232] Per això, el grup dels periecs roman fidel als cretencs i, en canvi, els hilotes es revolten tot sovint. I és que els cretencs no tenen dominis a l’exterior i només recentment[233] ha trasbalsat l’illa de Creta una guerra promoguda a l’estranger, la qual hi ha fet evident la fragilitat de les lleis. Sobre aquesta constitució ja n’hi prou amb el que hem dit.



11. La constitució de Cartago[234]

També sembla que els cartaginesos es governen amb una bona constitució i en molts aspectes és millor que la dels altres, però sobretot coincident, en alguns punts, amb la dels laconis. Aquestes tres constitucions, és a dir, la cretenca, l’espartana i, la tercera, la dels cartaginesos, són en certa manera semblants entre elles i molt diferents de les altres. Moltes de les seves disposicions són bones. I un senyal que la constitució està ben ordenada és el fet que el poble roman fidel al seu sistema constitucional i que no hi hagi hagut ni una revolta,[235] la qual cosa és digna de ser esmentada, ni una tirania.

Aquest règim té elements molt semblants al sistema polític de Lacònia: els àpats comunitaris de les associacions[236] coincideixen amb les fidícies i la magistratura dels cent quatre és anàloga a la de l’eforat. Amb tot, no és pas pitjor que aquesta, perquè els èfors són elegits entre qualssevol dels ciutadans, mentre que entre els cartaginesos ho són segons el mèrit. També les magistratures dels reis i la gerúsia es corresponen amb les dels reis[237] i del consell d’ancians de Cartago. D’altra banda, aquesta institució és millor, ja que els reis no pertanyen a un mateix clan ni tampoc a un llinatge qualsevol, sinó que, si hi ha una família que per alguna cosa es destaqui, se’ls elegeix entre ells, més que no pas tenir en compte el criteri de l’edat, perquè un cop instituïts com a responsables dels afers més importants, si per casualitat són incompetents, provoquen danys gravíssims, com els que ja han causat a l’estat dels lacedemonis.

1273a

Majoritàriament tots els punts que es poden criticar com a desviacions[238] són precisament comuns a totes les constitucions que hem esmentat. Pel que fa al principi bàsic de l’aristocràcia o de la república,[239] aquesta constitució s’inclina en unes coses vers la democràcia i en altres vers l’oligarquia. I és que els reis conjuntament amb els ancians, si tots hi estan d’acord, són competents per a presentar o no algunes propostes al poble i, si tots no hi estan, és el poble també el qui les decideix. I quan els reis i els ancians les hi presenten, no solament concedeixen al poble la possibilitat d’escoltar el parer dels qui governen, sinó que poden decidir sobiranament i, a més, qui vol pot oposar-se a les propostes, la qual cosa no succeeix en les altres constitucions.[240] És un tret oligàrquic el fet que les pentarquies,[241] competents en la decisió de nombrosos assumptes importants, es renoven per cooptació i elegeixen la suprema magistratura dels cent. A més exerceixen el poder durant més temps que els altres magistrats, perquè de fet ocupen el càrrec després de deixar-lo i abans de prendre’n possessió. En canvi, és un tret aristocràtic el fet que no cobrin cap mena de sou i que no siguin nomenats per sorteig, i tota la resta és semblant. També és un tret característic el fet que totes les causes judicials són assignades als magistrats i no unes a uns i unes altres a uns altres, com passa a Esparta.[242]

Amb tot, el sistema polític dels cartaginesos es desvia de l’aristocràcia cap a l’oligarquia a causa d’una idea que és compartida per la majoria. I és que creuen que s’han de triar els magistrats no solament en funció dels mèrits, sinó també en funció de la riquesa, ja que és impossible que qui està mancat de recursos exerceixi bé el càrrec i disposi de temps lliure per a fer-ho. Si l’elecció en funció de la riquesa és pròpia de l’oligarquia i la que es fa en funció del mèrit ho és de l’aristocràcia, aquesta seria un tercer tipus de constitució, mitjançant el qual han regulat el seu sistema de govern. En realitat elegeixen els magistrats posant la vista en aquests dos criteris alhora, sobretot quan es tracta dels càrrecs més importants, com el dels reis i el dels estrategs.

Això no obstant, cal admetre que un error del legislador consisteix en aquesta desviació de tipus aristocràtic. I és que des del començament una de les coses més necessàries és mirar que els millors puguin tenir temps disponible i evitin tota preocupació indigna no solament quan exerceixen el poder sinó també quan viuen com a ciutadans particulars. I si cal estar atent a la disposició de recursos perquè es pugui disposar de lleure, realment és un mal el fet que siguin venals les magistratures més importants, com les dels reis i les dels estrategs. Així aquesta llei provoca que es valori més la riquesa que la virtut i fa tornar l’estat àvid de riqueses. En realitat, allò que el poder consideri digne d’estima, l’opinió de la resta de ciutadans ho haurà de seguir. On la virtut no és valorada per damunt de tot, no és possible que hi hagi sòlidament instal·lada una constitució aristocràtica. És lògic que els qui han comprat un càrrec acostumin a treure’n profit, des del moment que arriben al poder, perquè hi han esmerçat diners. Seria estrany que un home pobre però honest volgués treure’n benefici, i que no ho volgués fer un altre menys escrupolós per refer-se de les despeses. Per això cal que manin els qui poden fer-ho[243] millor, però hauria estat preferible que, encara que el legislador hagués desatès el benestar de les persones com cal, s’hagués preocupat de la disponibilitat de temps mentre exerceix la magistratura.

1273b

També podria semblar un defecte que una mateixa persona ocupi diverses magistratures, fet que és considerat com un honor entre els cartaginesos. I és que cada tasca duta a terme per una sola persona aconsegueix un millor resultat. I per tal que això passi el legislador ho ha de tenir present, i no ha d’encarregar a una mateixa persona que toqui la flauta i faci de sabater. Així, doncs, si no es tracta d’un estat petit, està més d’acord amb els principis de la política i també és més democràtic que un major nombre de ciutadans puguin accedir a les magistratures, perquè redunda en benefici de la comunitat, com s’ha dit, que cadascú compleixi la seva comesa més bé que no pas més de pressa. Això és evident en els assumptes militars i navals, perquè en ambdós dos sectors el comandament i l’obediència es reparteixen, per dir-ho d’alguna manera, entre tots els qui en formen part.

Malgrat que tinguin una constitució oligàrquica, els cartaginesos eviten molt bé les revoltes perquè afavoreixen l’enriquiment d’una part del poble fent-la emigrar a les colònies dependents. D’aquesta manera posen remei a les situacions complicades i estabilitzen la constitució. Tanmateix, això depèn de l’atzar, mentre que és competència del legislador prevenir les revoltes. Ara bé, si hi ha una conjuntura desafortunada i la massa del poble es rebel·la contra els qui manen, en les lleis no hi ha cap remei que serveixi per a restablir la tranquil·litat.

Aquestes, doncs, són les característiques de les constitucions dels lacedemonis, dels cretencs i dels cartaginesos, que amb justícia tenen bona reputació.



12. Els legisladors grecs Soló, Zaleuc, Carondas, Onomàcrit, Filolau, Dracont, Pítac i Androdamant

Dels qui han manifestat el seu parer sobre les formes de govern, alguns no han pres part en les activitats polítiques de cap mena, sinó que han passat la seva vida com a ciutadans particulars, i gairebé de tots aquests, si alguna cosa valia la pena, ja se n’ha parlat. Alguns, en canvi, han estat legisladors, uns del seu país, altres d’alguns pobles estrangers, després d’haver pres personalment part activa en el govern. D’aquests darrers, alguns han redactat lleis, altres fins i tot constitucions, com Licurg i Soló.

La constitució dels lacedemonis ja ha estat esmentada. Pel que fa a Soló, alguns creuen que fou un gran legislador, perquè abolí l’oligarquia que era massa despòtica, donà per acabada la servitud del poble i posà els fonaments a la democràcia tradicional enginyant-se una constitució amb una barreja encertada. En efecte, el consell de l’Areòpag[244] era l’element oligàrquic, les magistratures electives eren l’element aristocràtic i els Tribunals constituïen l’element democràtic. Sembla que Soló no va derogar les institucions anteriorment vigents, el consell i l’elecció dels magistrats, sinó que fundà la democràcia admetent en els tribunals tots els ciutadans. Per això alguns li retreuen el fet d’haver anorreat una part del cos polític fent àrbitre de totes les decisions el tribunal elegit per sorteig.[245] Després que aquest tribunal s’enfortí, afalagant el poble com si fos un tirà,[246] els atenesos transformaren la constitució en la democràcia actual. Efialtes[247] limità el poder del consell de l’Areòpag i també Pèricles.[248] A més, Pèricles establí la retribució per als membres del tribunal i, aquest sistema, cadascun dels demagogs el féu avançar progressivament fins a la democràcia actual.

1274a

Sembla que això succeí no pas per iniciativa de Soló, sinó més aviat per efecte de les circumstàncies. En realitat, el poble, en ser l’artífex de la victòria naval en les guerres Mèdiques,[249] s’envaní i es deixà guiar per capdavanters ineptes malgrat l’oposició de ciutadans respectables. Efectivament, sembla que Soló havia concedit al poble el poder, absolutament indispensable, de l’elecció dels magistrats i de demanar-los comptes, perquè sense aquesta competència el poble seria esclau i podria mostrar-se hostil. També establí que totes les magistratures fossin exercides per ciutadans nobles i de bona reputació, els pentacosiomedimnes, els zeugites i, els de la tercera classe, els anomenats cavallers. N’hi havia una quarta, la categoria dels tets,[250] als quals no concedí de participar en cap magistratura.

Foren també legisladors Zaleuc per als habitants de Locros Epizefirs[251] i Carondas de Catània[252] per als seus conciutadans i per a altres ciutats calcídiques d’Itàlia i de Sicília. Alguns[253] intenten establir connexions amb la suposició que Onomàcrit[254] hauria estat el primer expert en legislació, que era de Locros i sojornà a Creta per exercitar-se en l’art endevinatòria. Diuen també que Taletas[255] fou el seu company i que de Taletas foren deixebles Licurg i Zaleuc i que Carondas ho va ser de Zaleuc. Amb tot, asseguren aquestes coses sense tenir en compte la cronologia.[256]

1274b

Filolau de Corint fou el legislador dels tebans. Filolau, pertanyent a la família dels Baquíades,[257] esdevingué amant de Díocles, el vencedor dels jocs d’Olímpia.[258] Després, quan Díocles abandonà la ciutat pel fet de detestar l’amor incestuós de la seva mare Alcíone, anà a Tebes, on tots dos acabaren els dies de la seva vida. Encara avui mostren els seus sepulcres ben visibles l’un de l’altre, però l’un mira cap a la terra coríntia i l’altre no. Es conta que ells mateixos disposaren així les tombes. Díocles per odi contra l’amor de la mare, volia que des del seu sepulcre Corint no fos visible, mentre que Filolau sí que ho volgué. Per aquesta raó, doncs, Filolau esdevingué legislador d’aquesta ciutat sobre diversos assumptes i també sobre el de natalitat, que alguns anomenen lleis d’adopció. I això, en particular, fou establert per ell com a norma legal per tal de salvaguardar el nombre de lots familiars.[259]

De Carondas no hi ha cap llei particular tret dels processos per fals testimoniatge,[260] ja que va ser ell el primer que va instituir la denúncia d’aquest delicte. Amb tot, per la precisió de les seves lleis és el més primmirat dels legisladors actuals.

El tret més característic de Fàleas és l’equiparació de la propietat. Plató es distingeix per la comunitat de les dones, dels fills i de la propietat, pels àpats comunitaris de les dones, per les lleis sobre l’embriaguesa, que concedeix als sobris el comandament dels simposis i per la cura en la preparació militar per tal que els soldats esdevinguin ambidextres, de manera que de les dues mans una no sigui útil i l’altra inútil.

Hi ha les lleis de Dracont[261] que ell introduí en una constitució que ja existia. Ell no té cap tret particular digne de recordar, tret de la severitat a causa de la magnitud de les penes.

Pítac[262] fou també redactor de lleis, però no d’una constitució. Una llei seva estableix que els embriacs, si cometen un perjudici, paguin una pena més greu que els sobris i, com que són més nombrosos els qui cometen actes violents que no pas les persones moderades, no va tenir en compte la indulgència en sentit que cal tenir-ne en major mesura amb els ebris, sinó l’interès general.

Androdamant de Règion[263] fou legislador per als calcídics de Tràcia. Són seves les lleis pel que fa als delictes de sang i les noies epiclèriques.[264] Amb tot, d’ell no hi ha res particular que es pugui esmentar.





Llibre III


TEORIA DEL CIUTADÀ I DE LA CIUTADANIA I ANÀLISI DE LES CONSTITUCIONS



1. Definició de ciutadà

1274b

Per al qui fa una recerca sobre les característiques i la naturalesa de cada constitució, la primera anàlisi que cal fer, en general, sobre l’estat és: ¿què és l’estat? Ara per ara hi ha diversos parers: uns diuen que l’estat ha dut a terme una tal acció; d’altres, en canvi, que no és l’estat, sinó l’oligarquia o el tirà. Veiem que qualsevol activitat del polític o del legislador es refereix a l’estat i que la constitució és una determinada organització dels habitants d’un estat.

Com que l’estat és un compost, com qualsevol altra de les coses que constitueixen un tot i en són el resultat, és evident que primer que res cal fer un estudi del ciutadà. L’estat, en efecte, està constituït per una munió de ciutadans. Així, doncs, s’ha d’examinar qui ha de ser anomenat ciutadà i què és el ciutadà.[265] I és que sovint el que és un ciutadà és objecte de discussió i no tothom està d’acord a reconèixer ciutadà una mateixa persona. En efecte, qui és ciutadà en una democràcia sovint no ho és en una oligarquia.

1275a

Deixem de banda els qui han aconseguit el nomenament de ciutadà d’una manera extraordinària, com aquells als quals ha estat concedida la ciutadania.[266] El ciutadà no ho és pel fet d’habitar un lloc determinat, perquè els metecs i els esclaus tenen en comú la residència. Ni tampoc són ciutadans els qui participen en certs drets, de tal manera que puguin ser demandats o demandants en un procés, perquè aquest dret també el tenen els qui hi participen en virtut d’un acord, i els metecs[267] el tenen. I sovint en molts llocs ni els metecs en gaudeixen plenament, sinó que els cal recórrer a un patró, de tal forma que participen en una comunitat d’una manera incompleta. Així en el cas dels infants encara no inscrits a causa de l’edat i en el dels ancians exempts de serveis públics s’ha de dir que són ciutadans en certa manera, però no en sentit absolut, ja que els primers encara són qualificats d’immadurs i els altres d’emèrits o amb un terme semblant. Tant se val un qualificatiu com l’altre, perquè és clar el que volen dir.

I és que busquem el ciutadà en sentit absolut, aquell que, en no tenir cap imperfecció semblant, no necessita correcció,[268] perquè fins i tot per als qui han perdut els drets de ciutadania o per als desterrats cal plantejar dubtes i donar solucions d’una manera semblant.

El ciutadà, en sentit estricte, no és definit per altra cosa que pel fet de participar en l’administració de la justícia[269] i en els càrrecs de govern. Pel que fa a les magistratures, n’hi ha de diferents segons la seva durada, de manera que algunes no poden ser de cap manera exercides per una mateixa persona dues vegades o bé en determinats períodes de temps. Altres, en canvi, no tenen cap límit, com la de jutge o de membre de l’assemblea del poble. Tal vegada es podria al·legar que aquests no són magistrats ni pel seu ofici participen en una magistratura. Tanmateix, seria ridícul considerar privats d’autoritat els qui tenen les magistratures més altes. Però això no té gens d’interès, perquè és qüestió d’un nom amb el qual es designi allò que és comú al jutge i al membre de l’assemblea del poble. ¿Com cal anomenar tots dos alhora? A tall de definició que sigui «magistratura a temps indefinit». Aleshores establim que són ciutadans els qui participen en el govern d’aquesta manera.

Aquesta, doncs, és la definició que s’adapta millor als qui anomenem ciutadans. Amb tot, cal no oblidar que les coses, la noció de les quals tenen entre elles una diferència específica, i una és primera, una altra segona, i així successivament, o no tenen absolutament res en comú com a tal o ben poca cosa.

Veiem que les constitucions tenen diferències específiques entre elles, i que unes són posteriors i altres anteriors, perquè les defectuoses i desviades, per necessitat, són posteriors a les que no tenen defectes. Més endavant quedarà clar en quin sentit parlem de constitucions desviades.[270]

1275b

En conseqüència també el ciutadà serà forçosament diferent en relació amb cada sistema de govern. Per això, el ciutadà que ha estat definit és sobretot el de la democràcia, encara que pot aplicar-se a altres sistemes de govern, però no necessàriament. I és que en alguns no té cap funció política, ni existeix el costum de celebrar l’assemblea popular, sinó convocatòries extraordinàries[271] i els processos els jutgen segons un repartiment per seccions, com a Lacedemònia, on els èfors es distribueixen les causes pel que fa als contractes, els ancians jutgen els delictes de sang, i així altres magistratures resolen les altres causes. I el mateix sistema se segueix a Cartago,[272] on algunes magistratures tenen jurisdicció sobre tota mena de crims.

Però la nostra definició de ciutadà requereix una correcció, perquè en les altres constitucions no democràtiques el membre de l’assemblea i el jutge no són magistrats sense límit de temps, sinó assignats a una magistratura definida. I a aquests, o bé a tots o bé a alguns, els és concedida la capacitat de deliberar i de jutjar en totes les matèries o bé en algunes.[273] A partir d’aquestes consideracions, doncs, queda ben clar qui és el ciutadà. Qui té la possibilitat de participar en els càrrecs deliberatius o judicials, aquest, per dir-ho curt i ras, entenem que és ciutadà d’un estat, i anomenem estat un grup de persones prou nombrós per a constituir una comunitat independent.



2. Definició de ciutadania quan hi ha hagut canvis de règim

En la pràctica es defineix el ciutadà com el nascut d’ambdós progenitors ciutadans i no d’un sol, ja sigui el pare o la mare. Altres exigeixen una mica més en aquest sentit, per exemple, dues generacions o tres o i fins i tot més enllà. Amb tot, un cop feta la definició d’una manera política i matussera, alguns[274] es pregunten com podria ser ciutadà aquest tercer o quart ascendent. Gòrgias de Leontinos,[275] una mica per no saber-ho o bé per ironia, deia que, tal com són morters els qui fan de fabricants de morters, també són lariseus els qui fan els seus artesans, perquè n’hi ha uns quants que són fabricants de lariseus.[276] De fet és una cosa ben simple: si tenen el dret de ciutadania segons la definició enunciada abans, eren ciutadans, ja que no és possible aplicar el criteri de descendent de pare o de mare als primers habitants d’una ciutat o als seus fundadors.

1276a

Però tal vegada s’origina un problema més greu provocat per tots aquells que aconseguiren el dret de ciutadania arran d’un canvi de règim, com el que a Atenes va impulsar Clístenes després de l’expulsió dels tirans,[277] ja que va inscriure a les tribus molts estrangers i metecs en qualitat d’esclaus.[278] Tanmateix, pel que fa als qui reberen la ciutadania, la discussió no rau en el fet de qui és ciutadà, sinó en el fet de si ha aconseguit la ciutadania injustament o justament. Encara que un es podria plantejar aquesta pregunta: ¿qui no és ciutadà d’una manera justa, no és ciutadà, si és que injust equival a fals? No obstant això, com que veiem que alguns magistrats ocupen els càrrecs injustament i malgrat tot diem que exerceixen la magistratura, encara que injustament, i com que el ciutadà ha estat definit per la possibilitat d’accedir a alguna magistratura, perquè, tal com hem dit,[279] és ciutadà qui participa en un determinat càrrec de govern, és evident que cal reconèixer que aquests són ciutadans.



3. L’estat, el seu territori, la seva població i la seva constitució

La qüestió de si són ciutadans amb justícia o no està en relació amb la discussió esmentada abans.[280] En efecte, alguns posen en dubte quan és l’estat el que ha actuat i quan no ho és, per exemple, quan d’una oligarquia o d’una tirania es passa a una democràcia. En aquestes circumstàncies, alguns volen rescindir els compromisos contrets amb el pretext que no els va pactar l’estat, sinó el tirà,[281] ni tampoc moltes altres obligacions amb l’argument que algunes formes de govern existeixen gràcies a un acte de força i no en funció de la utilitat pública. Així, doncs, si algunes democràcies són d’aquesta mena, cal reconèixer que els actes d’aquest govern són actes de l’estat, de la mateixa manera que els actes de l’oligarquia i els de la tirania.

Aquest raonament sembla relacionat amb la dificultat següent: ¿quan cal dir que un estat és el mateix i quan no ho és, sinó un altre diferent? La manera més simple de resoldre aquest problema consisteix a fer un examen de la localització i dels seus habitants. I és que es dóna el cas que el territori i la població estiguin separats[282] i que una part habiti en un lloc i una altra en un altre.

Cal admetre que aquest problema no és gaire difícil de solucionar. I és que, com que el terme polis té diverses accepcions,[283] fàcilment es pot fer aquesta recerca. De la mateixa manera, si la població habita en un mateix territori, ¿quan cal considerar que l’estat és un? No ho serà pas per les muralles, perquè seria possible envoltar el Peloponnès[284] amb una única muralla. Tal vegada un cas semblant és el de Babilònia i de qualsevol que sigui semblant, és a dir, que tingui una configuració més pròpia de nació que d’estat. Per cert, expliquen que, quan Babilònia fou conquerida, al cap de tres dies una part de la ciutat encara no se n’havia assabentat.[285]

Però l’anàlisi d’aquest problema serà útil en una altra ocasió, perquè pel que fa a la magnitud d’un estat el polític no ha de defugir quina extensió ha de tenir o si és útil que sigui constituït per una nació o més. I en el cas que la mateixa població habiti el mateix lloc, potser cal dir que l’estat és el mateix,[286] mentre sigui el mateix el poble, encara que contínuament uns morin i altres neixin, tal com estem acostumats a dir que els rius són els mateixos i les fonts són les mateixes, encara que el corrent d’aigua ve i se’n va sense parar. ¿O bé s’ha de dir per una raó semblant que la població és la mateixa i el que canvia és l’estat?

De fet, si un estat és una comunitat i, a més, és una comunitat de ciutadans que participa d’una constitució, quan la constitució canvia específicament i és diferent, caldria admetre necessàriament que l’estat no és el mateix. Talment succeeix quan diem que un cor és divers si és còmic o és tràgic, encara que sovint siguin les mateixes les persones que el componen. D’una manera semblant reconeixem que és diversa qualsevol altra societat o associació, si és diversa la forma de la seva composició. Per exemple, diem que una harmonia constituïda pels mateixos sons és diversa si unes vegades es tracta d’una modalitat dòrica i altres vegades d’una modalitat frígia. Si això és així, és evident que caldrà afirmar que un estat és el mateix tenint la vista posada en la constitució, i és possible anomenar-lo amb un altre nom o amb el mateix, quan tant els humans que l’habiten són els mateixos com quan són completament diferents.[287]

1276b

No obstant això, si és just complir els compromisos contrets o no, quan l’estat adopta una constitució diferent, això és un altre tema.



4. Les virtuts del ciutadà i de l’ésser humà honest

Amb relació al que ara s’acaba d’argumentar cal examinar una altra qüestió, si la virtut d’un home honest i la d’un bon ciutadà és la mateixa o no. Però si aquest tema ha de ser objecte d’indagació, cal que ens ocupem en primer lloc de la virtut del ciutadà amb alguna imatge. De la mateixa manera com el mariner [288] forma part d’una comunitat, així també ho diem d’un ciutadà. Encara que els mariners tenen funcions diferents, perquè un és remer, un altre pilot, un altre oficial de proa i un altre té una altra denominació semblant, és evident que la definició més exacta de la seva excel·lència serà la pròpia de la seva funció i encara n’hi haurà una altra comuna que s’adaptarà a tots de la mateixa manera. I és que la seguretat de la navegació és obra de tots ells i també és allò a què aspira cadascun dels mariners. D’una manera semblant passa amb els ciutadans: encara que siguin diferents entre ells, la seva tasca és la seguretat de la comunitat i la comunitat és la constitució. Per això és necessari que la virtut del ciutadà estigui relacionada amb la constitució. Així, doncs, si hi ha diverses menes de constitució, evidentment no és possible que la virtut del bon ciutadà sigui única i perfecta. En canvi, afirmem que l’home honest ho és amb relació a una única virtut, que és perfecta.[289]

És evident, doncs, que el bon ciutadà pot no posseir la virtut, segons la qual s’és un home honest. Això no obstant, no solament plantejant la dificultat d’una altra manera, és possible estudiar el problema amb relació a la millor constitució. En efecte, si és impossible que tots els components d’un estat siguin bons, almenys cal que cadascú compleixi be el seu deure, és a dir practicant la virtut. I com que és impossible que tots el ciutadans siguin iguals, no podrà ser una sola la virtut del ciutadà i de l’home honest. I és que la virtut del bon ciutadà ha de pertànyer a tothom, perquè d’aquesta manera l’estat serà necessàriament el millor, però tothom pot no tenir la virtut de l’home honest, si no és que tots els ciutadans d’un estat bo siguin necessàriament bons. D’altra banda, com que l’estat està compost d’elements diferents, de la mateixa manera com l’ésser viu ho està d’ànima i de cos, i l’ànima ho està de raó i de desig, i la família ho està d’home i de dona, i la propietat ho està d’amo i d’esclau, de la mateixa manera també l’estat està format de tots aquests elements i, a més d’aquests, d’altres espècies diferents. Per tant, no necessàriament és única la virtut de tots els ciutadans, com no ho és, entre els coreutes, la del corifeu i la de paràstata.[290] Per això, de tot el que s’ha dit resulta clar que senzillament no és la mateixa la virtut d’un ciutadà i la d’un home honest.

1277a

Però ¿serà possible que coincideixin en algú la virtut d’un bon ciutadà i la d’un home honest? Nosaltres afirmem que un bon governant és un home honest i prudent i que el ciutadà no és necessàriament prudent. Fins i tot alguns afirmen que l’educació dels qui manen ha de ser diferent. Així es veu que els fills dels reis són educats en els exercicis de l’equitació i de la guerra i Eurípides diu:

per a mi no els refinaments,

sinó allò que convé a la ciutat,[291]

donant a entendre que hi ha una educació pròpia del governant.

Si la virtut del bon governant i la de l’home honest és la mateixa i és ciutadà també el qui obeeix, no es pot dir de cap manera que és la mateixa la virtut del ciutadà i la de l’home, tret del cas d’un ciutadà determinat.[292] En efecte, el governant i el ciutadà no posseeixen la mateixa virtut. I potser per això Jàson[293] deia que passava gana quan no era tirà, donant a entendre que no sabia viure com a ciutadà particular.

D’altra banda s’exalta la capacitat de manar i d’obeir, i la virtut del ciutadà respectable sembla que consisteix a ser capaç de manar i obeir bé. Així, doncs, si admetem que la virtut de l’home digne és la de comandament, i la del ciutadà és la de manar i obeir, no poden ser lloables totes dues de la mateixa forma. I com que es considera que el qui mana i el qui obeeix no han d’aprendre coses diverses, del fet que el ciutadà hagi de conèixer totes dues coses i també participar-hi, se’n pot deduir la conseqüència.

Efectivament, hi ha un poder propi de l’amo i anomenem així el que es refereix a les coses indispensables, que el qui mana necessàriament no sap fer, sinó més aviat fer-les servir per al seu ús.[294] I és que el contrari seria propi d’esclaus. I anomeno «contrari» la capacitat de realitzar tasques servils. Diem que hi ha diverses menes d’esclaus, perquè diverses són les seves activitats. D’aquests una part constitueixen els treballadors manuals, i aquests, com el seu nom indica, són els qui viuen del treball realitzat amb les mans, entre els quals hi ha l’obrer especialitzat.[295] Per això, antigament, en alguns pobles, els artesans no tenien el dret de participar en les magistratures,[296] abans que la democràcia arribés a la forma extrema.[297]

1277b

Així, doncs, aquests treballs de persones destinades a obeir, no els ha d’aprendre l’home respectable, ni el polític ni el ciutadà honorable no han d’aprendre les feines d’aquests subordinats, si no és que d’una manera ocasional en faci per al seu ús personal, perquè, en aquest cas, un ja no seria amo ni l’altre seria esclau.

Tanmateix, hi ha una autoritat que s’exercita sobre persones lliures i de la mateixa classe pel que fa al naixement. Aquesta forma de comandament, l’anomenem autoritat política i el qui mana l’ha d’aprendre a exercir estant a les ordres d’un altre, com s’aprèn a dirigir la cavalleria havent estat simple genet i a ser estrateg havent estat a les ordres d’un altre de la mateixa categoria i així també a ser taxiarca o bé locag.[298] Per això es diu amb encert que no pot manar bé qui abans no ha estat manat. La virtut del qui comanda i del qui obeeix és diferent, però el bon ciutadà ha de saber i poder manar i creure. I en això consisteix la virtut del ciutadà: conèixer la governació dels homes lliures des del punt de vista del comandament i de l’obediència.

Aquestes dues capacitats són pròpies de l’home honorable, encara que és diferent la forma de la temprança i la justícia necessària per al comandament. En efecte, fins i tot si l’home és comandat, però lliure, evidentment no tindrà una única virtut, com la justícia, sinó formes diverses segons les quals governarà o serà governat, tal com difereixen la temprança i el coratge de l’home i de la dona. I és que semblaria covard un home, si fos tan coratjós com una dona coratjosa i es diria que és xerraire una dona que fos discreta tal com ho és un home honorable. Fins i tot pel que fa a l’administració domèstica és diferent la funció d’un home i la d’una dona, ja que la tasca del marit és la de comprar i la de l’esposa la de conservar el que s’ha portat a casa.[299]

La prudència[300] és l’única virtut de l’home que governa. Les altres necessàriament són comunes tant per als qui manen com per als qui obeeixen, mentre que qui és governat no té la prudència com a virtut, sinó l’opinió veritable, perquè el qui és comandat és com el fabricant de flautes, mentre que el qui comanda és com el flautista que les fa servir.

Així, doncs, d’aquestes consideracions queda clar si la virtut de l’home bo i la del ciutadà honest és la mateixa o bé diferent, i en quina mesura és idèntica o bé distinta.



5. Els artesans i el règim polític

Pel que fa al ciutadà roman encara alguna dificultat. En efecte, ¿és veritablement ciutadà només aquell que té dret a accedir als càrrecs del govern o també han de ser considerats ciutadans els artesans? Doncs si s’ha de considerar ciutadans els qui no participen en les magistratures, no és possible que aquella virtut esmentada[301] sigui pròpia de qualsevol ciutadà, perquè aquest artesà seria ciutadà. I si els artesans no són ciutadans ¿en quina categoria cal incloure’ls? I és que no són ni metecs ni estrangers. ¿O bé afirmarem que amb aquesta conclusió no succeeix quelcom estrany? Perquè ni els esclaus ni tampoc els afranquits pertanyen a cap de les classes esmentades. El cert és que no s’haurien de considerar pas ciutadans tots aquells, sense els quals no existiria l’estat, perquè tampoc els infants no són ciutadans de la mateixa manera com els homes adults, sinó que aquests darrers ho són absolutament, i aquells ho són sota condició, perquè són ciutadans, però no formats del tot.

1278a

En els temps antics i en alguns llocs, els artesans eren esclaus o estrangers i per això encara molts ho són actualment. L’estat perfecte no farà ciutadà l’artesà. Tanmateix, si ho fos, aleshores cal dir que la virtut que hem definit com a pròpia del ciutadà no pertany a tothom ni únicament a l’home lliure, sinó només als qui estan exempts dels treballs necessaris. Els qui tenen cura dels treballs imprescindibles d’una sola persona són esclaus, mentre que els altres que fan serveis per a la comunitat són artesans i assalariats.[302] A partir d’aquesta puntualització mitjançant una petita indagació es veurà quina és la seva condició, perquè el que s’ha dit es farà evident.

Com que hi ha diverses menes de constitució, és necessari que hi hagi diverses menes de ciutadans i especialment de ciutadans com a súbdits, de manera que segons alguna constitució hauran de ser ciutadans l’artesà i l’assalariat, però en altres serà impossible, com per exemple si es tracta de la constitució anomenada aristocràtica i en la qual es distribueixen els càrrecs segons la virtut i el mèrit. I és que no és possible que s’ocupi de les coses de la virtut el qui viu una vida d’artesà i d’assalariat. En les oligarquies un assalariat no pot ser ciutadà, ja que la participació en els càrrecs depèn d’unes rendes elevades. Tanmateix, ho pot ser l’artesà, perquè molts dels artesans especialitzats s’enriqueixen. A Tebes[303] una llei establia que no podia accedir als càrrecs públics qui no hagués estat allunyat deu anys del comerç.

Amb tot, en moltes constitucions la llei admet fins i tot els estrangers. I en algunes democràcies el fill d’una ciutadana és ciutadà i en molts llocs s’actua de la mateixa manera amb els fills naturals. Com que donen la ciutadania per manca de persones, i per això promulguen aquestes lleis per escassetat d’homes, quan la població arriba a un cert nivell, exclouen gradualment primer els fills d’un esclau o d’una esclava, després els nascuts només de mare ciutadana i finalment inscriuen en el registre solament els nascuts d’ambdós progenitors conciutadans.

De tot això es desprèn clarament que hi ha diverses menes de ciutadans i que és anomenat ciutadà principalment qui participa dels honors de l’estat, tal com Homer ha cantat:

com si fos un menyspreable foraster qualsevol,[304]

perquè és com un metec per no poder participar en els honors. I on això es fa d’amagat s’intenta enganyar la resta dels conciutadans.

1278b

Si s’ha de considerar idèntica o diversa la virtut, segons la qual s’és un home honest i un bon ciutadà, es dedueix clarament del que s’ha exposat: en alguns estats, la de l’un i la de l’altre coincideixen, i en altres no, i que aquesta identitat no es dóna en qualsevol ciutadà, sinó en l’home d’estat que és àrbitre o ho pot ser, tot sol o bé amb altres, de la cura dels afers públics.



6. Diverses formes de govern i la finalitat de l’estat

Un cop definits aquests conceptes, tot seguit s’ha d’examinar si cal admetre una única forma de constitució o més d’una, i, si n’hi ha més d’una, quines són i quantes n’hi ha i en què es diferencien entre elles.

La constitució és l’ordenació de les diverses magistratures d’un estat, i sobretot de l’autoritat suprema. I és que arreu està constituïda pel governament[305] suprem de l’estat i aquest governament és la mateixa constitució. Per dir-ho a tall d’exemple: en les democràcies el sobirà és el poble, mentre que en les oligarquies la sobirania és a les mans d’una minoria. Afirmem que aquestes dues constitucions són diferents, i parlarem de la mateixa manera en els altres casos.

Primer de tot cal determinar amb quina finalitat s’ha constituït l’estat i quines són les formes de govern amb relació a l’ésser humà individual i amb la vida en comú.

Ja s’ha dit en els primers capítols,[306] en els quals s’ha definit l’economia domèstica i l’autoritat de l’amo que l’home és per naturalesa un ésser que ha de viure en un estat. Per això els humans encara que no necessitin una ajuda recíproca, tanmateix desitgen viure conjuntament. No obstant això, també els uneix la utilitat comuna en la mesura de la part de benestar que cadascú en treu.

Principalment aquesta és la finalitat dels humans que viuen en comú i de cadascú en particular. I també s’apleguen pel simple desig de viure i per això formen les comunitats estatals. I és que tal vegada hi ha un bri de bellesa solament en el mateix fet de viure, sempre que les dificultats no afeixuguin gaire l’existència. És evident que molts humans pateixen nombroses adversitats per la seva afecció a la vida, com si en el fet de viure hi hagués una certa joia i una dolcesa natural.

Tanmateix, és fàcil distingir les diverses formes d’autoritat de les quals hem parlat. De fet, en els tractats exotèrics[307] sovint ens hi hem referit fent les precisions pertinents. Encara que de veritat els interessos de l’amo per naturalesa i els de l’esclau per naturalesa coincideixin, realment l’autoritat de l’amo s’exerceix en funció del que convé a l’amo, i només accidentalment satisfà també els interessos de l’esclau, perquè l’autoritat de l’amo no pot subsistir en el cas que l’esclau mori.

L’autoritat sobre els fills, sobre l’esposa i sobre la família, que anomenem domèstica,[308] o s’exerceix en benefici dels qui hi estan sotmesos, o per un bé comú de totes dues parts, però en interès dels qui hi estan sotmesos, com veiem en les altres arts, per exemple, en la medicina i en la gimnàstica, encara que accidentalment sigui en profit dels qui l’exerceixen. I és que res no impedeix que alguna vegada l’entrenador dels nois es posi ell mateix entre els qui s’entrenen en gimnàstica, de la mateixa manera com el timoner és sempre un dels navegants. L’entrenador o bé el timoner miren pel bé dels qui estan sota la seva autoritat, però quan personalment esdevenen un d’ells, aleshores també ells participen accidentalment en la utilitat de la seva art. En efecte, l’un és un dels navegants i l’altre, com que és entrenador, és també un dels qui s’exercita en gimnàstica.

1279a

Per això també en els càrrecs públics, quan l’estat es fonamenta sobre la igualtat i la paritat dels ciutadans, es considera just que els càrrecs siguin exercits per torn. Temps ha,[309] com és natural, es creia correcte que qui prestava serveis públics[310] per torn pensés que un altre vetllava pels seus interessos, com abans, durant l’exercici del càrrec, havia tingut cura dels interessos dels altres. Però ara, a causa dels avantatges que s’aconsegueixen dels afers públics i de l’exercici del poder, volen mantenir-se en el govern ininterrompudament, com si el poder garantís per sempre la salut als governants que estiguessin malalts. Tal vegada amb aquesta dèria deuen anar al darrere dels càrrecs.

És evident, doncs, que totes les constitucions que tenen com a punt de mira els interessos comuns són constitucions impecables segons la justícia absoluta, però les que només tendeixen a satisfer els interessos dels governants són incorrectes i constitueixen una desviació de les constitucions que són tal com cal. I és que són despòtiques, mentre que l’estat és una comunitat de ciutadans lliures.



7. Classificació de les formes de govern: correctes i desviades

Un cop fetes aquestes puntualitzacions, tot seguit cal estudiar les formes de constitucions, quantes n’hi ha pel que fa al nombre i quines qualitats han de contemplar, i en primer lloc les formulades correctament. Un cop s’hagin definit les correctes, es faran evidents les desviacions.

Com que constitució i govern signifiquen el mateix i el govern és l’autoritat sobirana de l’estat, cal que l’autoritat sobirana sigui exercida o per una sola persona, o per unes quantes o per moltes. Quan un sol individu o una minoria o una majoria governen pel bé comú, aleshores necessàriament les constitucions són correctes, però les que miren pels interessos particulars d’una persona o d’una minoria o de la massa són desviacions. I és que o bé cal no reconèixer com a ciutadans els qui no participen en el govern o han de tenir participació en els avantatges comuns.

Entre els governs unipersonals acostumem anomenar monarquia el qui té per objectiu l’interès comú. El govern d’uns quants o de més d’un de sol el denominem aristocràcia, perquè el poder és a mans dels millors o bé perquè es persegueix el millor per a l’estat i per als qui en són membres. Quan la massa dirigeix l’estat tenint en compte l’interès públic, aquesta forma de govern rep el nom comú a totes les formes de constitució: república.[311] I és que resulta raonable el fet que un o uns quants es distingeixin per la seva excel·lència, però és ben difícil que molts assoleixin la perfecció en tota mena de virtuts, tret de la competència militar, que certament es troba en la massa. Per això, en aquest sistema de govern, el sector militar té el poder suprem i en formen part els qui tenen les armes.[312]

1279b

Les desviacions dels règims esmentats són: de la monarquia, la tirania; de l’aristocràcia, l’oligarquia; i de la república, la democràcia. I és que la tirania és un govern unipersonal que mira pel benefici de l’únic que mana; l’oligarquia, pels avantatges dels rics; i la democràcia, pels interessos dels pobres. I cap d’aquests sistemes polítics[313] vetlla per l’interès comú.



8. Característiques de l’oligarquia i de la democràcia

Cal parlar més extensament de cadascuna d’aquestes constitucions. El tema presenta algunes dificultats, però és característic de qui tot fent recerca segueixi un mètode científic i no solament tingui en compte l’aspecte pràctic no desatendre ni deixar de banda res, sinó fer resplendir la veritat en cada cosa.

La tirania es una monarquia, com ja s’ha dit,[314] que exerceix un poder despòtic sobre la comunitat política. Hi ha una oligarquia quan són senyors del règim els qui posseeixen les riqueses, mentre que la democràcia, al contrari, està constituïda pels qui no posseeixen grans propietats, sinó que més aviat estan mancats de recursos.[315]

Una primera dificultat està relacionada amb la definició. Efectivament, si la majoria fos rica i exercís el poder en l’estat i, si, d’una manera semblant, en algun lloc es donés el cas que els mancats de recursos fossin menys nombrosos que els potentats, però pel fet de ser més forts exercissin la sobirania en el règim, podria semblar que els sistemes de govern no han estat ben definits, perquè hem dit que hi ha democràcia quan la massa és sobirana, i que hi ha oligarquia quan és sobirà un nombre reduït de persones.

D’altra banda, si es combina la minoria amb la riquesa i la majoria amb la manca de recursos per tal de definir d’aquesta manera els sistemes de govern i es denomina oligarquia el sistema en el qual els rics, que no són gaires, ocupen les magistratures, i democràcia el sistema en el qual els qui les exerceixen són els mancats de recursos, que són molts en nombre, això implica una altra dificultat. Per tant, ¿quin nom donarem als sistemes polítics esmentats: aquell en el qual els rics siguin majoria i aquell en el qual els mancats de recursos siguin minoria, però que tant els uns com els altres són els qui es mantenen en el govern, si no hi altra forma de constitució a més de les esmentades?

1280a

Aquest raonament, doncs, sembla demostrar que el fet que siguin pocs o molts els qui controlin el poder és quelcom accidental, en el primer cas de les oligarquies, en el segon de les democràcies, pel fet que arreu els rics són pocs i els mancats de recursos són molts. I per això s’esdevé que les causes esmentades no són les que determinen les diferències polítiques. El motiu pel qual es diferencien la democràcia i l’oligarquia l’una de l’altra és la manca de béns i la riquesa. Així, doncs, on els governants ho són a causa de la riquesa, ja siguin molts o pocs, allí hi ha necessàriament una oligarquia, i on predominen els mancats de recursos, allí hi ha una democràcia. Però succeeix que, com ja hem dit, aquells són pocs i aquests són molts, perquè no són gaires els qui viuen en l’abundància, mentre que tothom és partícip de la llibertat.[316] Per aquests motius uns i altres es disputen el poder constitucional.



9. La finalitat bàsica de l’estat: la virtut i la felicitat

En primer lloc cal examinar quines característiques són atribuïdes a l’oligarquia i a la democràcia i quina és la idea de justícia segons l’oligarquia i la democràcia. I és que tots dos sistemes mostren la seva adhesió per certa justícia, però hi arriben fins a cert punt i no parlen del que és la justícia en la seva totalitat i en un sentit ple. Per exemple, sembla que la justícia és igualtat, i ho és, però no per a tothom, sinó per als iguals. També sembla que la desigualtat és justa, i ho és, però no per a tothom, sinó per als desiguals. Alguns prescindeixen d’aquest element «per a quines persones» i fan judicis erronis. El motiu de tot això és que el judici és sobre ells mateixos. I és que gairebé la majoria dels humans son mals jutges dels assumptes propis.

Així, doncs, com que la idea de justícia és relativa a determinades persones, també amb el mateix criteri es fan distribucions amb relació als objectes i els seus beneficiaris, com ja s’ha dit abans en els llibres de l’Ètica,[317] admeten la igualtat dels objectes, però divergeixen pel que fa a la igualtat de les persones, sobretot a causa del que s’ha dit, perquè jutgen malament el que es refereix a ells mateixos i perquè també els antagonistes parlen de la justícia fins a cert punt i creuen que en parlen en sentit absolut. En efecte, els uns, si són desiguals en cert aspecte, per exemple, en les riqueses, els uns consideren que són desiguals en tot, mentre que els altres, si són iguals en un aspecte, per exemple, en la llibertat, creuen que ho són en tot.

Això no obstant, allò que és més important no ho diuen pas. En efecte, si els humans s’haguessin unit i aplegat en favor de les riqueses, participarien en els drets polítics amb relació a la quantia dels seus béns, de manera que el raonament dels oligàrquics semblaria tenir força, perquè no és just que en una societat amb un fons de cent mines[318] hi participi de la mateixa manera el qui hi ha contribuït amb una mina que el qui hi ha aportat la resta dels diners, tant pel que fa al capital inicial com pel que fa als interessos. Però no s’han constituït en una comunitat per viure, sinó més aviat per viure bé. I és que, en el primer supòsit hi podria haver un estat d’esclaus i dels altres éssers vius, però no n’hi ha cap d’aquesta mena, perquè els membres no participen de la felicitat ni d’una manera de viure decidida per ells. Tampoc no s’han associat per formar una aliança militar per tal d’evitar danys de ningú ni a causa dels intercanvis i dels afers recíprocs. I és que, en aquest cas, els etruscos[319] i els cartaginesos i tots els qui entre ells tenen pactes haurien de ser ciutadans d’un únic estat. En realitat, tenen acords sobre importacions, pactes per a no faltar a la justícia i tractats escrits sobre aliances militars. Tanmateix, no han establert magistratures comunes per a cadascun d’aquests assumptes, sinó que cadascú té les seves. Els uns no es preocupen de com han de ser els altres, ni tampoc malden per tal que cap dels qui formen part de l’acord no sigui deshonest o no tingui un comportament immoral, sinó que només tenen cura que no es cometi cap injustícia entre uns i altres.

1280b

En canvi, els qui tenen cura del bon govern presten atenció a la virtut i a la maldat dins de l’àmbit de l’estat. Per això resulta evident que cal que tingui cura de la virtut l’estat que veritablement vulgui mantenir aquest nom i que no ho sigui només de paraula. I és que la comunitat política esdevindria una simple aliança que es diferenciaria d’aquelles que tenen aliats en territoris llunyans únicament per la posició geogràfica. I també la llei seria un acord o, com diu el sofista Licòfron,[320] una garantia dels drets entre uns i altres, però no seria capaç de fer ciutadans honestos i justos.

Que les coses són així, és ben palès. Si algú aconseguís ajuntar els territoris de dues polis en un de sol, de manera que la ciutat de Mègara i la de Corint[321] unissin les muralles, encara no hi hauria un únic estat ni tampoc no existiria, si s’hi establís el dret[322] de matrimoni entre els habitants respectius, malgrat que aquest és un aspecte que constitueix una de les relacions característiques dels estats. Passaria una cosa semblant, si alguns habitants visquessin tan separats, encara que no tant que no fos possible la comunitat. Fins i tot si hi hagués lleis per tal de prevenir injustícies en els intercanvis i, per exemple, si un fos paleta, un altre agricultor, un altre sabater, o altres oficis d’aquesta mena, i la població en la seva totalitat arribés a uns deu mil i no tinguessin entre ells altres relacions comunes que els intercanvis de productes i aliances militars, ni tampoc així no hi hauria un estat.

¿Quin seria el motiu? No pas per la dispersió de la comunitat. En efecte, si els qui tenen aquestes relacions s’unissin conjuntament i cadascú considerés la seva família com un estat i, com si haguessin estipulat una aliança defensiva, s’ajudessin entre ells només contra els agressors, ni en tal cas semblaria que hi hauria un estat als qui almenys consideressin la qüestió amb diligència, si les seves relacions romanen iguals tant estant aplegats com separats.

Per tant, és evident que un estat no és una comunitat de territori ni existeix per tal d’evitar agressions i per garantir les relacions comercials. Amb tot, aquestes coses són imprescindibles per a l’existència d’un estat, però no pel fet que totes elles hi siguin existeix un estat. De fet, un estat és una comunitat de famílies i d’estirps per tal de viure bé i té com a objectiu una vida independent i realitzada amb plenitud. Certament no s’arribarà a aquest objectiu si els seus membres no habiten el mateix i únic territori i no gaudeixen del dret de matrimoni entre ells. Per això van sorgir relacions de parentiu, fratries[323] i sacrificis públics i entreteniments per tal de passar la vida en comú. I tot això és fruit de l’amistat, perquè l’amistat és la preferència deliberada de la vida en comú.

Així, doncs, la finalitat de l’estat és el fet de viure bé, i tot això està en funció d’aquesta finalitat. Un estat és una comunitat de famílies i de municipis per a una vida plenament realitzada i independent, i això és, tal com diem, una vida viscuda amb dignitat i amb felicitat.

1281a

Per això cal admetre que la comunitat política tingui com a finalitat les accions dignes i no solament la simple convivència. A tots els qui amb més esforç contribueixin a envigorir aquesta comunitat els correspon una major participació en l’estat que no pas als qui són iguals o fins i tot superiors per la llibertat en la qual han nascut o per l’estirp, però són inferiors en virtut política o bé a tots els qui, encara que altres els superin en riqueses, no són superats en virtut.

Del que s’ha dit queda clar que els qui discuteixen sobre les constitucions parlen només d’una part d’allò que és just.



10. La sobirania de l’estat

És un problema dir quina part ha d’exercir la sobirania de l’estat. ¿Tal vegada la massa, o els rics, o un ciutadà de vàlua, o el millor de tots, o bé un tirà?

Tanmateix, totes aquestes solucions comporten evidentment una dificultat. ¿De què es tracta, doncs? Si els pobres a causa de la seva superioritat numèrica es repartissin els béns dels rics, ¿no seria injust això? «Per Zeus, ho ha decidit justament el poder sobirà». Aleshores, ¿quina cosa cal considerar el súmmum de la injustícia? I encara més, si agafem tots els ciutadans en conjunt i la majoria es reparteix els béns de la minoria, és innegable que destruirien l’estat. Però la virtut no destrueix el qui la posseeix ni la justícia és destructora de l’estat, de manera que és evident que tampoc una llei com aquesta pot ser justa. A més, totes les accions que duu a terme un tirà també serien justes totes, perquè ell exerceix la violència des del moment que és més fort, tal com fa la massa amb els rics.

¿Tal vegada és just que el poder pertoqui a la minoria i als rics? Si també aquests es comporten d’aquesta manera, arrabassen i s’emporten els béns de la massa, ¿és legítim això? Aleshores també ho seria la situació contrària. Resulta, doncs, ben clar que totes les solucions considerades són condemnables i injustes.

¿Han de manar potser els homes honorables i ser els governants suprems de tot? Se’n derivaria necessàriament que tots els altres fossin exclosos de les distincions, en no ser honorats amb els càrrecs públics. I és que anomenem honors els càrrecs polítics i, si sempre exerceixen el poder els mateixos, és inevitable que els altres n’estaran exclosos.

¿És millor que governi un sol, el de més vàlua? Però aquesta forma de govern encara serà més oligàrquica, perquè els exclosos dels honors seran més. Tanmateix, tal vegada es podria dir que no és bo que el poder sobirà estigui exclusivament en mans d’un home i no en la llei, un home que pot ser exposat a les passions que torben l’ànima. Però, si la llei fos oligàrquica o democràtica, ¿quina diferència hi hauria amb relació a les qüestions que hem tractat? Es donaran igualment els inconvenients que s’han descrit abans.



11. La sobirania del poble

Pel que fa a les qüestions restants serà tema d’una altra discussió. Però sembla que es podria sostenir que la massa hagi d’exercir la sobirania de l’estat amb preferència als millors, que són pocs. Implicaria una certa dificultat, encara que potser també comportaria certa veritat.

Efectivament, els membres de la majoria, encara que cadascun d’ells no és pas un home excel·lent, tanmateix, presos conjuntament, poden ser millors que aquells que són pocs, no considerats individualment sinó en grup, tal com els banquets públics en els quals contribueixen molts són millors que no pas els sufragats per una sola persona. En efecte, com que són molts, cadascú té la seva part de virtut i de prudència i, com que quan s’apleguen conjuntament, en un col·lectiu, esdevenen un sol home amb molts peus, amb moltes mans, capaç de rebre moltes sensacions, així també esdevenen un sol home amb excel·lents qualitats pel que fa al caràcter i a la intel·ligència. Per això també la majoria és qui jutja millor les obres de música i les dels poetes, perquè cada individu té el seu punt de vista particular i tots plegats jutgen la totalitat de l’obra.

1281b

Amb tot, els homes excel·lents es diferencien de cadascú dels de la massa, tal com diuen que els macos són diferents dels qui no ho són, i els objectes retratats amb art són diferents dels models. I la diferència rau en el fet que estan reunits en un sol objecte els elements que solen estar dispersos i separats, ja que, per separat, els ulls d’una persona o una altra part del cos poden ser més bells que els d’una pintura.

No queda clar, doncs, que aquesta diferència entre la majoria i la minoria distingida es pugui trobar en cada poble i en cada col·lectiu. I potser, per Zeus, en alguns casos és impossible, perquè el mateix argument podria aplicar-se també als animals. I en realitat, per dir-ho ras i curt, ¿en què es diferencien alguns éssers humans dels animals? No obstant això, pel que fa a algun col·lectiu particular, res no impedeix que sigui cert això que s’ha dit.

Per tant, a partir d’aquestes consideracions es podria resoldre la qüestió abans esmentada i la que hi ha a continuació: ¿en quins assumptes han d’exercir la sobirania els homes lliures i el col·lectiu dels ciutadans? I aquests darrers constitueixen la majoria dels qui no disposen de cabals ni tenen gens ni mica de dignitat per a la virtut. El fet que aquests prenguin part en l’exercici dels càrrecs més elevats, per una banda, no deixa de ser perillós, perquè la seva manca d’equitat i de prudència provocarà inevitablement que cometin injustícies i errors, però, per una altra banda, resulta perillós el fet que no hi siguin admesos ni hi participin d’una manera o d’una altra. I és que quan són molts els exclosos dels honors i sense recursos, necessàriament un estat en aquestes condicions està farcit d’enemics.

Amb tot, queda la possibilitat que accedeixin als òrgans deliberatius i judicials. Per aquest motiu, precisament, Soló i alguns altres legisladors els confiaren l’encàrrec d’elegir els magistrats i de controlar la rendició de comptes,[324] però no els va permetre exercir els càrrecs a títol individual. De fet, tots reunits tenen prou discerniment i, si estan barrejats amb ciutadans millors, poden ser útils a l’estat. És igual com el fet que un aliment impur barrejat amb un de pur esdevé tot ell més profitós que una petita quantitat que sigui pur. Així també cadascun dels ciutadans, agafat separadament, és immadur per a poder fer de jutge.

Aquest sistema de govern origina una primera dificultat, perquè podria semblar que el fet de jutjar qui ha prescrit una cura correcta és una tasca pròpia d’aquella mateixa persona que és capaç de practicar una cura mèdica i de guarir el malalt de la malaltia que se li ha presentat. I aquesta persona és el metge. Semblantment succeeix en les altres activitats i professions. Tal com el metge ha de donar explicacions als professionals de la medicina, així també ho han de fer altres davant d’aquells que són iguals com ells. És metge tant el qui practica les cures com el supervisor i, en tercer lloc, qualsevol que ha rebut formació mèdica. I és que, d’aquestes categories, es pot dir que n’hi ha en totes les professions. Certament assignem el dret de jutjar als qui tenen certa cultura en la matèria no menys que als veritables experts.[325]

1282a

Aleshores, pel que fa a l’elecció dels magistrats sembla que s’hauria de fer servir el mateix criteri, perquè el fet d’elegir correctament és competència dels experts. Per exemple, un geòmetra serà ben triat pels qui són entesos en geometria i un timoner ho serà pels competents en l’art nàutica.[326] Si en algunes tasques i professions hi intervenen alguns que són profans, no ho fan pas millor que els entesos. En conseqüència, segons aquest raonament, el poble no ha de ser sobirà ni de l’elecció dels magistrats ni de la rendició de comptes.

Amb tot, potser aquesta observació no és del tot exacta segons el raonament exposat anteriorment, si la massa no té un nivell excessivament baix, perquè cadascun dels membres serà pitjor jutge que un expert, però tots en conjunt podran ser millors o almenys no pitjors.[327] A més, pel que fa a algunes coses, el qui les fa no és l’únic jutge ni el millor. Es tracta del cas d’aquells les obres dels quals avaluen fins i tots els qui no en tenen la tècnica específica. Per exemple, la valoració d’una casa no pertoca només al constructor, sinó que la valora millor qui la fa servir, si és el cap de família qui en fa ús. També un timoner avaluarà millor el timó que no pas qui l’ha fabricat i un convidat jutjarà el banquet millor que no pas el cuiner.[328]

Es podria pensar, doncs, que aquesta dificultat ja ha estat resolta satisfactòriament, però n’hi ha una altra que hi està relacionada. Realment sembla absurd que els mediocres exerceixin el seu domini per damunt dels millors en assumptes primordials, ja que la rendició de comptes i la tria dels magistrats són coses molt importants. En algunes constitucions, com s’ha dit,[329] aquestes funcions han estat assignades al poble, perquè l’assemblea és sobirana en decisions d’aquesta índole. Així i tot, formen part de l’assemblea i no solament són del consell, sinó que també són jutges persones de rendes baixes i de qualsevol edat. En canvi, els llocs de tresorers, d’estrategs i els càrrecs més rellevants els exerceixen ciutadans del cens més elevat.

Aquesta dificultat també es podria resoldre d’una manera semblant. I tal vegada aquestes normes són correctes. De fet, no és el jutge, ni el membre del consell o de l’assemblea el qui exerceix l’autoritat, sinó el tribunal, el consell i el poble. Cadascun dels càrrecs esmentats només és una part d’aquests òrgans. I anomeno part el membre del consell, el qui és partícip de l’assemblea i el jutge. Justament per això es pot dir que en els assumptes més importants tingui autoritat la massa popular, precisament perquè el poble, el consell i el tribunal estan formats per molts individus i les rendes de tots aquests en conjunt són més elevades que la dels qui exerceixen les altes magistratures individualment que en grups d’uns quants.[330] Aquestes són, doncs, les precisions que fem per a la solució d’aquests problemes.

1282b

La primera dificultat de la qual hem parlat[331] no posa cap altra cosa en evidència que les lleis correctament establertes han de ser sobiranes i que qui exerceix el poder, tant si és un com si són més persones, ho ha de fer sobre aquells assumptes en els quals les lleis no poden pronunciar-se amb exactitud, perquè no és fàcil delimitar normes generals per a tots els casos.[332] Tanmateix, quines han de ser les lleis establertes correctament, encara no és prou clar, sinó que roman sempre la dificultat inicial. I és que les lleis seran necessàriament dolentes i bones, justes i injustes de la mateixa manera que les constitucions de les quals formen part.[333] I si això és cert, és evident que seran necessàriament justes les lleis de les constitucions correctes, mentre que no ho són les lleis de les constitucions desviades.



12. La distribució de les magistratures

La finalitat de totes les ciències i arts és un bé, i el bé màxim i més elevat és allò que es proposa la més important de totes les ciències. La més important és la política[334] i el bé més gran que la política pretén assolir és la justícia, és a dir, allò que és més útil a la comunitat. Tothom admet que la justícia consisteix en certa igualtat, i fins a cert punt aquesta afirmació està d’acord amb els tractats filosòfics, en els quals s’han establert conclusions en qüestions d’ètica,[335] ja que afirmen que la justícia és quelcom referent a les persones i ha de ser una forma d’igualtat establerta entre iguals. Però no s’ha d’ignorar en quines coses hi ha igualtat i ens quines hi ha desigualtat, perquè aquesta qüestió planteja una dificultat que pertoca a la filosofia política.

Potser es podria proposar que els càrrecs fossin distribuïts entre els ciutadans d’una manera desigual d’acord amb la superioritat[336] amb relació a una excel·lència en qualsevol camp, si en tota la resta no es distingissin gens en res, sinó que fossin exactament iguals, perquè els homes que sobresurten tenen drets i mèrits diferents dels altres. Però, si això és cert, els qui es destaquen pel color de la pell, per l’estatura o per qualsevol altra qualitat tindran un avantatge en els drets polítics. ¿O això és un error ben palès? És concebible en altres ciències i activitats. De fet, entre flautistes iguals en la seva destresa tècnica no s’han de donar flautes millors als qui són més nobles per naixement, perquè no les tocaran pas millor, sinó que s’ha de lliurar l’instrument de més qualitat al qui excel·leix en l’art de la flauta. Però si encara no és prou clar el que hem dit, serà evident si aprofundim una mica més en el tema. En efecte, si algú destaca en l’art de la flauta, però de molt és inferior pel que fa a la noblesa de naixement i a la bellesa, i si cadascun d’aquests dons —em refereixo a la noblesa de naixement i a la bellesa— és un bé millor que l’art de la flauta i superen l’art de tocar la flauta en una proporció major que aquell flautista als altres en l’art de tocar la flauta, malgrat tot això cal donar a aquest flautista les millors flautes. I és que caldria que la superioritat en riquesa i en noblesa de naixença contribuïssin en l’habilitat tècnica del flautista, però no hi contribueixen gens ni mica.

1283a

A més, segons aquest argument, qualsevol bé seria comparable a qualsevol altre. En efecte, si el fet de tenir cert grau d’estatura comportés una certa superioritat política, l’estatura, en general, seria un competidor envers la riquesa i la llibertat. En conseqüència, si un excel·leix en estatura més que un altre en virtut, i l’estatura, en general, té més valor que la virtut, totes dues coses serien comparables, perquè, si una mesura determinada és superior a una altra, és evident que hi haurà una altra mesura que la iguali. Com que això és impossible, resulta evident que també en els assumptes polítics és ben raonable que no es disputin les magistratures sobre la base de qualsevol desigualtat, perquè si uns són lents i altres ràpids, no pas per això uns han de tenir més i altres menys, sinó que només és en les competicions gimnàstiques que la superioritat d’uns en comparació amb altres rep el premi. Per tant, és necessari que la disputa pels càrrecs polítics sorgeixi en els factors que contribueixen a la subsistència de l’estat.[337]

Per això precisament és ben raonable que aspirin als honors els nobles, els lliures i els rics. I és que han de ser lliures i pagar els impostos, perquè no podria existir un estat constituït només per tot de pobres, com tampoc d’esclaus. Però si la llibertat i la riquesa són necessàries, és evident que també ho són la justícia i la virtut militar, perquè sense aquests requisits no seria possible administrar l’estat, amb la diferència que sense les primeres l’estat no podria subsistir, mentre que sense les segones no podria ser ben administrat.



13. Condicions per al repartiment de les magistratures. L’ostracisme

Per a l’existència de l’estat, totes o algunes d’aquestes condicions[338] tenen, pel que sembla, raó de ser, però pel que fa a la realització d’una manera de viure bona serien molt justificables la cultura i la virtut, com ja s’ha dit anteriorment.[339] Tanmateix, com que els qui són iguals només en un aspecte no han de tenir la igualtat en tot, ni els qui són desiguals en un aspecte no han de ser desiguals en tot, necessàriament les constitucions basades en aquestes relacions són desviacions.

Ja s’ha dit abans[340] que en certa manera tots reivindiquen el poder justament, però en termes absoluts no tots tenen raó. Per una banda, els rics basen les seves pretensions en el fet que posseeixen més terres, encara que la terra és un bé públic,[341] i a més a més, en general, són més solvents en els contractes: per una altra banda, els lliures i els nobles són molt afins els uns dels altres.[342] De fet, són més ciutadans els nobles que no pas els qui no ho són, i la noblesa per naixement és valorada en el país on un ha nascut. I a més és natural que siguin superiors els descendents de persones superiors perquè la noblesa és una virtut de la nissaga.[343] De la mateixa manera mantindrem també que la virtut aspiri al poder, perquè afirmem que la justícia és una virtut social, que necessàriament és seguida per totes les altres. Però també enfront de la minoria és justa l’aspiració de la majoria, perquè aquest darrer sector és més fort i més ric, si el considerem globalment amb relació a l’oposició minoritària.

¿És que, si tots es trobessin en un únic estat, em refereixo als bons, als rics, als nobles a més de la gran massa de ciutadans,[344] hi hauria discussions sobre qui ha de governar o no n’hi hauria cap? En cadascuna de les constitucions que hem esmentat, el criteri sobre qui ha de governar no hauria de ser discutit. En realitat, es diferencien entre elles per la mena d’homes que són al poder en la mesura que una es fonamenta en els rics, l’altra en els homes dignes i cadascuna de les altres de la mateixa manera. Amb tot, encara cerquem de quina manera s’ha de decidir la qüestió quan tots aquests es troben junts al mateix temps. Si els qui posseeixen la virtut no fossin gaires pel que fa al nombre, ¿quin criteri caldria seguir per distribuir els càrrecs? ¿S’ha de tenir en compte l’escassetat amb relació a la tasca que han de dur a terme i si són capaços de governar l’estat o bé si són un grup prou nombrós per tal de constituir un estat.

1283b

Això no obstant, es presenta una dificultat entre tots els qui malden per aconseguir els honors de l’estat. En efecte, podria semblar que els qui pretenen el poder en funció de les riqueses no addueixen un motiu just i també els qui el reclamen basant-se en la noblesa. De fet, si hi hagués un únic ciutadà més ric que tota la resta, evidentment en virtut de la mateixa justícia aquest individu hauria de governar tot sol per damunt de tothom, i de la mateixa manera ho hauria de fer el qui fos superior en noblesa per damunt dels qui aspiren a exercir el poder basant-se en la seva condició de ciutadans lliures. Possiblement passaria el mateix en aristocràcies fonamentades en la virtut, perquè si hi hagués un sol individu superior a tots els altres, encara que fossin excel·lents els qui formessin part del govern, aquest hauria d’exercir el poder suprem en funció del mateix principi de justícia. Així mateix, si la massa majoritària ha d’exercir el poder per ser més forta que la minoria, en el supòsit que una persona o més d’una —però menys que la majoria— fossin més forts que els altres, aquests haurien de governar amb més raó que no pas la massa.

Sembla que totes aquestes consideracions palesen que no és correcte cap d’aquests criteris, segons els quals uns quants reivindiquen exercir el poder i que els altres els obeeixin. De fet, contra els qui consideren digne ser els dirigents a causa de la seva excel·lència en la virtut i igualment a causa de la seva riquesa, les masses podrien replicar-los un argument just, perquè mai res no impedeix que la majoria, de vegades, sigui millor que la minoria i també més rica, no considerada individualment, sinó col·lectivament.

Per això, a l’objecció que alguns susciten i tornen a plantejar es podria respondre d’aquesta manera. I és que alguns dubten si el legislador que vol establir lleis veritablement justes ha de legislar tenint en compte els interessos dels millors o els de la majoria, quan es doni el cas abans esmentat.[345]

La justícia ha de ser determinada en termes d’igualtat, i allò que és just en termes d’igualtat té en compte l’interès de l’estat en la seva totalitat i allò que és comú a tots els ciutadans. Ciutadà, en general, és el qui participa en les funcions de governar i de ser governat, encara que sigui diferent en cadascuna de les constitucions, però, segons la millor, és el qui pot i vol ser governat i governar tenint com objectiu una vida conforme a la virtut.

1284a

Tanmateix, si hi ha un individu —o un grup, però no prou nombrós per a constituir la població d’un estat— que excel·leix per la seva superioritat en la virtut de tal manera que ni la virtut ni la capacitat política de tots els altres són comparables amb la del grup, si formen prou colla, i si és un de sol, amb la d’aquell, no han de ser considerats membres de l’estat. Aquests individus serien tractats injustament si fossin considerats dignes de la mateixa condició que els altres, ja que no serien gens iguals en virtut i en capacitat política. És natural que una persona així sigui com un déu entremig dels humans.[346]

D’això resulta evident que la legislació necessàriament contempla els qui són iguals o per naixement o per capacitat, mentre que per a aquells que són de categoria tan excelsa la llei no existeix, ja que ells mateixos són la llei. I és que seria ridícul que algú intentés redactar una legislació per als qui són superiors a les normes. Potser li podrien contestar allò que Antístenes[347] va dir que respongueren els lleons quan les llebres parlaren a l’assemblea dels animals i demanaren que hi hagués igualtat entre tots.[348]

Per aquest motiu, precisament els estats que es regeixen pel sistema democràtic tenen la institució de l’ostracisme. Pel que es veu es proposen aconseguir la igualtat per damunt de tot, de tal manera que els qui semblaven aconseguir un poder excessiu o bé per la riquesa o bé pel nombre d’amistats o per qualsevol altra influència política els condemnaven a l’ostracisme[349] i els desterraven del territori estatal durant un temps determinat. Fins i tot el mite conta que els argonautes abandonaren Hèracles per aquest motiu. I és que la nau Argo[350] no volia portar-lo amb els altres mariners, perquè era massa superior a la resta de tripulants. Per això, no s’ha de creure que són justos sense reserves els retrets dels qui blasmaven la tirania i el consell de Periandre a Trasibul.[351] Expliquen que Periandre no va respondre res al missatger enviat per demanar-li consell, sinó que tallant les espigues que sobresortien anivellà el camp. El missatger no va copsar el motiu d’aquest gest i ho explicà tot tal com havia succeït, però Trasibul va comprendre que havia d’eliminar els homes que destacaven dels altres.

Això no és útil solament als tirans i no ho fan únicament els tirans, sinó també en les oligarquies i en les democràcies. En realitat, l’ostracisme, en certa manera, té la mateixa eficàcia pel fet que elimina o desterra les personalitats rellevants.[352]

De la mateixa manera es comporten en les relacions entre estats i nacions els qui senyoregen el poder. Per exemple, els atenesos ho feren amb els habitants de Samos, Quios i Lesbos,[353] ja que tan aviat com consolidaren la seva hegemonia els humiliaren en contra del que havien pactat; i el rei del perses sovint vilipendià els medes i els babilonis i altres pobles orgullosos d’haver estat en el passat també al capdavant d’un imperi.[354]

1284b

Aquest problema és general i afecta totes les constitucions, fins i tot les correctes. Les que són una desviació actuen així tenint com a objectiu l’interès particular, però pel que fa a les altres que miren pel bé comú succeeix de la mateixa manera. I això és evident també en les altres arts i ciències. I és que un pintor no deixaria pas que la figura d’un animal tingués un peu excessivament desproporcionat, per bell que fos, ni tampoc un constructor de vaixells consentiria que ho fos una popa o qualsevol altra part de la nau, ni molt menys un instructor d’un cor permetria que hi cantés algú que tingués la veu més forta i més bella que el cor sencer. Així, doncs, per aquest motiu res no impedeix que els monarques estiguin d’acord amb els estats, si recorren a l’ostracisme, sempre que el seu govern sigui en interès dels estats. Per això, amb relació a alguns casos de superioritats reconegudes, l’argument a favor de l’ostracisme té certa justificació política.

Així, doncs, és millor que el legislador ja des del principi ordeni la constitució de manera que necessiti aquesta mena de remei. Però una segona via,[355] si es dóna el cas, és cercar de corregir-la amb aquesta mena de correctiu. I això és el que no ha passat en els estats, perquè no tenien com a punt de mira l’interès de la seva pròpia constitució, sinó que feien servir l’ostracisme amb esperit sectari.[356]

En les formes desviades de constitucions és palès que l’ostracisme respon a l’interès particular i està justificat, però potser també és evident que no és just en un sentit absolut. Tanmateix, en la millor constitució provoca un gran problema, no quan es tracta d’aplicar l’ostracisme al qui destaca en certes qualitats, com la influència política, les riqueses o el gran nombre de contactes, sinó que, quan es tracta d’aplicar-lo al qui excel·leix en la virtut, ¿què cal fer aleshores? Realment ningú no diria mai que cal expulsar o foragitar un home semblant; però tampoc no s’hauria d’exercir el poder sobre ell, perquè seria com pretendre governar Zeus i compartir-hi l’autoritat.

Així, doncs, com sembla natural, resta que tots obeeixin de bon grat un individu d’aquesta mena, de manera que homes d’aquesta categoria siguin sobirans perpetus de l’estat.



14. Diverses menes de monarquia

Potser està bé, després del que s’ha dit, tirar endavant i examinar la monarquia. Diem, en efecte, que aquesta és una de les constitucions correctes. Cal examinar si el fet d’estar sota el comandament d’un rei és oportú per a l’estat i per al país[357] que vol ser ben administrat o no, si és que no sigui preferible una altra forma de constitució, o bé si en alguns casos convé la monarquia i en altres no.

Però en primer lloc cal determinar si només hi ha una classe de monarquia o n’hi ha diverses. És fàcil adonar-se que abraça diversos tipus i que el sistema de govern no és únic en tots ells.

1285a

En la constitució espartana sembla que la monarquia és una d’aquelles que essencialment estan inspirades en el respecte de les lleis. No és sobirana de tots els afers, sinó que quan surt del país és l’autoritat suprema de les operacions bèl·liques.[358] També és encomanat als reis el culte als déus. Aquesta forma de monarquia, doncs, és una mena de comandament militar suprem i vitalici. El rei no té l’autoritat de condemnar a mort, si no és en cas de covardia, com en temps pretèrits quan es tractava d’una expedició militar, on prevalia la llei de la força. I en dóna testimoni Homer. En efecte, Agamèmnon tolerà les injúries en les assemblees, però quan sortien en les expedicions militars tenia autoritat de condemnar a mort. Diu així:

Qui jo vegi romandre lluny del combat... no li serà possible defugir ser pastura dels gossos i de les aus, perquè la seva mort és a les meves mans.[359]

Aquesta és, doncs, una de les menes de reialesa considerada com un comandament, i d’aquestes unes han estat assignades a una família i altres existeixen gràcies a una elecció.

A més d’aquesta hi ha una altra forma de monarquia, com són les reialeses d’alguns pobles bàrbars. Totes elles tenen un poder semblant a les tiranies, però són legítimes i hereditàries, ja que, tenint per naturalesa els bàrbars un caràcter més servil que els hel·lens, i els pobles d’Àsia molt més que els d’Europa,[360] suporten el domini despòtic sense ressentiment. Per aquesta raó, doncs, aquestes monarquies són de natura tirànica, però estables, perquè són hereditàries i fonamentades en la llei. I per aquest mateix motiu la seva guàrdia és la d’un rei i no la d’un tirà, perquè són els ciutadans els qui protegeixen els reis amb les armes, mentre que els tirans són protegits per tropes estrangeres. Els reis governen segons les lleis i sobre súbdits ben disposats, mentre que els tirans ho fan sobre súbdits mal disposats, de tal manera que aquells recluten la guàrdia entre els ciutadans i aquests la tenen en contra dels ciutadans.

Aquestes són dues menes de monarquia, però n’hi ha una altra que era vigent entre els antics hel·lens: la dels que anomenen esimnetes.[361] Es tracta, per dir-ho d’una manera simple, d’una tirania electiva, diferent de la dels bàrbars, no perquè no fos conforme a la llei, sinó perquè no era hereditària. Alguns d’aquests exercien el càrrec tota la vida, altres per un període de temps limitat o per a accions determinades. Per exemple, els mitilenesos elegiren Pítac[362] contra els desterrats, al capdavant dels quals hi havia Antimènides[363] i el poeta Alceu.[364] Que els mitilenesos van elegir Pítac per ocupar el càrrec de tirà, el mateix Alceu ens n’informa en un dels escolis,[365] en el qual li fa retrets:

L’innoble Pítac l’han fet tirà d’aquesta ciutat pusil·lànime i malaurada i l’aplaudeixen tots sense parar.

1285b

Aquestes monarquies, doncs, són i eren tiràniques pel fet de ser despòtiques, i reials pel fet de ser electives i amb el consentiment dels súbdits.

Una quarta mena de monarquia reial són les de l’època heroica,[366] hereditàries, basades en el consens dels súbdits i d’acord amb la llei. Pel fet que els fundadors de la dinastia havien estat els benefactors del poble[367] en les arts o en la guerra, o bé pel fet d’haver format la població una comunitat política o d’haver-los proporcionat terres, esdevingueren reis amb el consentiment dels súbdits i pogueren transmetre el poder als seus descendents. Tenien la sobirania en el comandament militar i en els sacrificis, tret dels reservats als sacerdots, i a més judicaven les causes. Uns feien de jutges amb jurament, altres sense. I el jurament consistia a aixecar enlaire el ceptre.[368] En els temps antics, els reis tenien el poder absolut permanentment en els afers de la ciutadania tant en campanya com més enllà de les fronteres. Tanmateix, més endavant, havent renunciat els reis espontàniament a algunes d’aquestes prerrogatives i havent estat desposseïts d’unes altres pel poble, en alguns estats romangueren sota la seva competència només els sacrificis.[369] On valgui la pena dir que hi ha la presència de la reialesa, els reis només tenen el comandament militar de les expedicions fetes més enllà de les fronteres.

Aquestes són, doncs, les formes de monarquia, quatre en nombre: una, la de l’època heroica, fundada en el consens i en certes competències ben definides, en la qual el rei era cap militar, jutge i a més àrbitre dels assumptes religiosos; la segona, la dels bàrbars, que és un despotisme hereditari d’acord amb les lleis; la tercera, l’anomenada esimnetea, que és una tirania electiva; i la quarta, la de Lacònia, que és, per dir-ho simplement, un comandament militar vitalici restringit a una família. Aquestes menes de reialesa difereixen unes de les altres de la manera com hem dit.

Però hi ha una cinquena forma, en la qual un únic individu és sobirà de tots els afers, tal com cada nació i cada estat ho és dels afers comuns. I és que com que l’administració domèstica és com una mena de reialme de la casa, així també la monarquia és el govern de la casa exercitat sobre un estat, sobre una nació o més nacions.



15. Avantatges i inconvenients de la monarquia

Gairebé, doncs, són dues, per dir-ho així, les formes de reialesa que s’han d’examinar: aquesta i la dels laconis. I és que moltes de les altres formes es troben entremig d’aquestes, ja que els reis tenen menys poder que en la monarquia absoluta i més que en la monarquia espartana. En conseqüència, la nostra recerca, més o menys, té en compte dues qüestions: una, si als estats els convé o no tenir un comandament militar vitalici, i si aquest ha de ser hereditari o electiu; dues, si convé o no que una sola persona sigui sobirà suprem de totes les coses. Ara bé, la recerca sobre aquesta forma de comandament militar suprem té més aviat un aspecte legal que constitucional, perquè pot existir en qualsevol constitució. Per tant, deixem de banda la primera qüestió. En canvi, l’altra forma de reialesa és un tipus de constitució, de manera que cal examinar-la i enumerar els problemes que conté.

1286a

El punt de partida de la recerca és aquest, si és més útil ser governat pel millor dels homes o per la millor de les lleis. Els qui consideren convenient ser governats per un rei creuen, pel que sembla, que les lleis només donen normes generals, però no preveuen els casos que es van presentant, de manera que seria ingenu regir-se segons les normes escrites.[370] En certa manera és un encert que a Egipte els metges només poden canviar el tractament de la cura al cap de quatre dies. Si ho fan abans, és a compte i risc del qui ha fet la prescripció. És evident, doncs, que pel mateix motiu la millor constitució no es pot regir segons les disposicions escrites i les lleis.

Amb tot, als governants els cal una norma general, perquè és millor allò en què el factor passional està totalment exempt d’emocions que no pas allò en què aquestes són connaturals. La llei està mancada del factor emocional; en canvi, qualsevol ànima humana inevitablement el té. Però es podria assegurar que malgrat aquest inconvenient hi ha la possibilitat de deliberar millor en cada cas concret.

És evident, doncs, que hi ha d’haver algú que esdevingui legislador i que promulgui lleis, però aquestes lleis no seran sobiranes en allò que seria una desviació legal, encara que ho han de ser en els altres casos. Però en tot allò que no és possible que la llei arribi a regular en absolut o no ho reguli bé, ¿qui ha de decidir, un, el millor, o tota la ciutadania? I és que actualment els ciutadans reunits jutgen, deliberen i decideixen, i aquestes decisions afecten totes a casos particulars. Efectivament, cadascun d’ells, considerat individualment, és per comparació potser inferior al millor, però l’estat està constituït per molts ciutadans, tal com un convit en el qual hi han contribuït molts és més esplèndid que el que ha estat costejat per una sola persona. Per això un col·lectiu sol jutjar millor que un individu qualsevol.

A més, una gran quantitat de persones és més difícil de corrompre, com l’aigua en abundància, així també un conjunt nombrós és més immune a la corrupció que un nombre reduït. En canvi, quan un individu està dominat per la ira o per alguna altra passió semblant, necessàriament el seu judici estarà mancat d’objectivitat, mentre que, en l’altre cas, realment serà complicat que tots siguin dominats per la ira i s’equivoquin alhora.

Ara bé, el conjunt de persones ha d’estar constituït per homes lliures que no facin res contra la llei tret dels casos que per necessitat no hi siguin contemplats. Però si aquesta condició no és fàcil de trobar en un gran nombre, sí que ho és almenys que hi hagi un conjunt de persones honestes i de bons ciutadans: ¿serà més incorruptible una única persona que mani que no pas un grup nombrós de ciutadans, però tots honestos? ¿És que no resulta evident que ho serà aquest grup de ciutadans? No obstant això, dins del grup, uns quants seran propensos a ser sediciosos; en canvi, un de sol no ho serà. A aquesta objecció s’ha de respondre que els membres del grup possiblement són de sentiments tan nobles com aquest únic ciutadà esmentat. Si el govern d’un conjunt de persones, quan totes són honestes, ha de ser considerat aristocràcia i el d’un individu sol monarquia, per als estats seria preferible l’aristocràcia a la reialesa, tant si el poder reial posseeix una guàrdia armada com si no, amb la condició que es pugui trobar un bon nombre de persones iguals en virtut.[371]

1286b

I potser per això en un principi els pobles foren governats per reis, perquè era rar trobar homes que veritablement es distingissin per la virtut, sobretot en una època en la qual els humans habitaven en estats minúsculs. D’altra banda, nomenaven els reis pels beneficis que se’n rebia, la qual cosa és obra d’homes distingits. Però quan va resultar que hi hagué molts individus iguals en l’excel·lència de la virtut, aleshores no suportaren un govern monàrquic, sinó que cercaren quelcom que fos comú i establiren un règim constitucional. Però així que esdevingueren pitjors i començaren a enriquir-se gràcies a l’administració dels afers públics, aleshores es pot ben dir que aparegueren les oligarquies, ja que les riqueses foren considerades un honor. De les oligarquies es passà a les tiranies i de les tiranies a la democràcia,[372] perquè, en restringir cada vegada més el nombre dels participants en el govern a causa del desig del guany il·lícit, enfortiren la majoria fins que es va rebel·lar i va sorgir la democràcia. I com que els estats es van engrandir, potser no era fàcil que aparegués una altra forma de constitució diferent de la democràcia.

I si algú admet que per als estats la millor forma de govern és la monarquia, ¿quina serà la situació dels fills del rei? ¿És que potser el títol reial ha de ser concedit a la descendència? Però si certs descendents resulten com algú ha resultat ser, serà un desastre. En aquest cas, el rei, encara que sigui sobirà absolut, no transmetrà el poder als fills. Amb tot, no és fàcil creure en aquesta possibilitat, ja que la seva realització és improbable i suposa una virtut superior a la naturalesa humana.

Hi ha també una dificultat pel que fa al cos militar. ¿El qui vol ser rei ha d’envoltar-se d’una milícia, amb la qual podrà reprimir els qui no vulguin obeir-lo? I és que si no és així, ¿com podrà exercir el càrrec? De fet, encara que fins i tot fos un monarca d’acord amb la llei i no fes res segons la seva voluntat en contra del que està legislat, no obstant això encara necessitaria la força per tal de fer respectar les lleis. Probablement no és difícil delimitar el problema amb un rei d’aquesta mena. De fet, un rei que visqui en la legalitat cal que disposi d’un cos armat de tal entitat que sigui superior a la dels súbdits, ja sigui individualment ja sigui col·lectivament, però que sigui inferior a la de tota la ciutadania. D’aquesta manera eren els cossos de guàrdia que els antics concedien quan nomenaven algú esimneta o tirà de l’estat. Per això hi va haver algú que, quan Dionisi[373] demanà una guàrdia personal, aconsellà als siracusans que li’n concedissin una dintre d’aquests límits.[374]



16. La monarquia absoluta

1287a

Ara és el moment de tractar sobre el rei que ho fa tot segons la seva voluntat i cal fer aquesta recerca. L’anomenada monarquia d’acord amb la llei, no és, tal com hem afirmat,[375] un tipus especial de govern, perquè en totes les constitucions hi pot haver un alt comandament militar de caràcter vitalici, com en la democràcia i en l’aristocràcia, i molts posen al capdavant de l’estat una persona amb autoritat suprema. Una magistratura d’aquesta mena existeix a Epidamne[376] i a Opunt,[377] però amb poder més limitat en algun aspecte.

La monarquia dita absoluta és aquella en la qual el rei ho governa tot segons la seva voluntat. Alguns consideren que no és natural[378] que un individu sigui sobirà de tots els ciutadans, on l’estat està format per persones iguals. I és que els qui són iguals per naturalesa tenen els mateixos drets i la mateixa dignitat d’acord amb la naturalesa. En conseqüència, tal com per al cos és perjudicial que persones desiguals tinguin el mateix aliment i vestit, així passa també pel que fa als honors. I també és igualment perjudicial que persones iguals tinguin coses desiguals. Per això no és més just manar que obeir i, en canvi, és equitatiu exercir el poder alternativament. Precisament la llei consisteix en això, perquè la llei és ordre.

Per aquest motiu és preferible que mani la llei més que no pas un dels ciutadans i, segons aquest raonament, si és millor que governin alguns ciutadans, cal proporcionar-los guardians de les lleis i els seus servidors. De fet, cal que hi hagi magistrats, però no és just, diuen, que el poder sigui en mans d’una sola persona, quan tots són iguals.

D’altra banda, sembla que tot allò que la llei no pot definir, tampoc una persona sola podria conèixer-ho. Tanmateix, la llei, que educa convenientment els magistrats, els permet jutjar i disposar amb la sentència més justa en la resta de casos particulars que no contempla. A més els dóna la possibilitat de rectificar[379] allò que als experts sembla millor que les disposicions establertes. Així, doncs, el qui defensa l’imperi de la llei sembla defensar que mani únicament la divinitat i la intel·ligència. En canvi, el qui recomana el govern d’un home sol hi afegeix també el domini de l’animalitat, perquè l’impuls del desig és propi de l’animalitat i la passió perverteix els millors homes, quan són en el poder. Per això, la llei és raó sense passió.

L’exemple referit a les arts sembla una fal·làcia, perquè no és bo tenir cura dels malalts segons les normes escrites, sinó que és preferible servir-se dels qui tenen coneixement de l’art mèdica. I és que aquests no fan res als pacients contra la raó per amistat, sinó que es guanyen els seus honoraris després d’haver guarit el pacient. En canvi, els qui ocupen els càrrecs polítics acostumen a fer moltes coses per aversió o per favoritisme. I a més quan es té la sospita que els metges, subornats pels enemics, els volen perjudicar i es deixen corrompre per diners, aleshores es busca preferentment la cura tenint en compte les prescripcions escrites. Però també els mateixos metges, quan estan malalts, fan cridar altres metges, i els mestres de gimnàstica s’entrenen amb altres mestres de gimnàstica amb la idea que no poden emetre un judici exacte perquè jutgen sobre assumptes que els són propis i perquè poden ser influïts pels seus sentiments. Així, doncs, cercant allò que és just cerquen un terme mitjà, perquè el punt equidistant dels extrems és la llei.

1287b

A més, les lleis que tenen en compte els costums tenen més autoritat i tracten de matèries més importants que les lleis escrites, de manera que si una persona és més segura en el seu govern que les lleis escrites, no ho és més que les lleis consuetudinàries.

No obstant això, no és fàcil que una sola persona tingui cura de moltes coses. Necessitarà, per tant, que hi hagi molts magistrats nomenats per ell. Aleshores, ¿quina diferència hi ha entre que això sigui així des del començament o que l’únic governant els nomeni d’aquesta manera? A més, com abans ja s’ha dit, si és just que governi un home honorable, perquè és millor, dos homes excel·lents són millors que un de sol. Això és el que diu el poeta:

anant dos junts[380]

i es troba la mateixa idea en el desig d’Agamèmnon

tant de bo jo tingués deu consellers[381]

També ara hi ha casos de magistratures, com la del jutge, que decideixen sobiranament sobre alguns assumptes, en els quals la llei no pot discernir. Tanmateix, on és capaç de fer-ho, ningú no dubta que la llei podrà regular i jutjar de la millor manera. Però com que alguns casos poden ser contemplats per les lleis i altres no, això és el que fa dubtar i indagar si és preferible que mani la millor llei o bé el millor home, ja que entre les coses impossibles de legislar una és fer-ho sobre les qüestions que són tema de deliberació. Per tant, això no es discuteix: la necessitat que una persona decideixi aquests assumptes, sinó que no ha de ser un de sol en lloc de molts.

Certament, jutja bé qualsevol magistrat que hagi estat educat per la llei, però potser semblaria estrany que una sola persona jutjant amb dos ulls o amb dues orelles i fent servir dos peus i dues mans ho fes millor que no pas molts amb molts òrgans. I és que els monarques multipliquen els ulls, les orelles, les mans i els peus, perquè trien els amics com a col·laboradors de la seva autoritat i d’ells mateixos. I si no són els seus amics, no actuaran d’acord amb les intencions del monarca, mentre que si són fidels a ell i a la seva autoritat, l’amic és igual o semblant. Per tant, si creu que els amics han de compartir el poder, pensa que els qui són iguals i semblants han de governar d’una manera similar.

Aquestes són, doncs, més o menys les argumentacions dels qui posen objeccions a la monarquia.



17. Condicionaments de la monarquia absoluta

Tanmateix, potser en alguns casos és d’aquesta manera, però en altres no. I és que per naturalesa hi ha el govern de l’amo, el d’un rei i el dels ciutadans; i això és just i útil.

En canvi, el govern de caire tirànic no és conforme a la naturalesa, ni cap dels altres sistemes de govern desviats, perquè es tracta de formes de govern contra natura. Amb tot, del que s’ha dit resulta evident que entre persones iguals i semblants no és ni convenient ni just que una sola persona sigui sobirà de tots. Tampoc no és necessari ni equitatiu que ell sigui la llei, ni si les lleis existeixen o no, ni si ell és bo i també ho són els súbdits, ni si els súbdits no són bons ni ell tampoc, ni tan sols si ell és superior en virtut, tret del cas en què aquesta virtut sigui entesa d’una manera particular. De quina manera, cal dir-ho ara, malgrat que en certa forma ja s’ha expressat abans.

1288a

En primer lloc cal determinar quina és la predisposició per a una monarquia, per a una aristocràcia i per a una república.[382] Està adaptat per a ser governat per un rei aquell poble que per naturalesa pot produir una nissaga excel·lent en la virtut per a l’exercici del poder polític. La predisposició per a l’aristocràcia la té un poble que per naturalesa pot produir un conjunt d’individus capaç de sotmetre’s a un govern digne d’homes lliures i regit per capdavanters que per la seva virtut són aptes per a la direcció política. En darrer lloc, la predisposició per a la república, la té el poble de tarannà procliu a una constitució que per naturalesa és capaç de governar i de ser governat segons les lleis, les quals distribueixen els càrrecs entre els ciutadans benestants segons els mèrits.[383]

Per això quan es dóna el cas que una família o una sola persona es distingeix de les altres per l’excel·lència en la virtut, de tal manera que la seva virtut superi la de totes les altres, és just que aquesta família tingui el títol reial i exerceixi la sobirania sobre tothom i que aquella única persona sigui el monarca.

Tal com ja s’ha dit abans,[384] les coses no solament són així d’acord amb la idea de justícia que solen proposar els qui estableixen les constitucions, tant l’aristocràtica i l’oligàrquica com fins i tot la democràtica (perquè cadascun d’ells considera digne el seu règim, en funció de la superioritat, encara que la superioritat no sigui la mateixa), sinó també d’acord amb el que s’ha dit abans.[385]

En efecte, no està bé matar ni desterrar ni condemnar a l’ostracisme una persona que tingui les qualitats esmentades, ni tampoc no és just que obeeixi per torn. De fet, no és natural que la part superi el tot, i això passa al qui té una superioritat d’aquesta mena. En conseqüència no queda altre remei que obeir una persona d’aquesta mena i que sigui sobirà no per torn, sinó sense limitació de temps.

Sobre la monarquia, quines varietats comprèn, si és útil per als estats o no, a quins i amb quines condicions, ja n’hi ha prou amb aquestes precisions.



18. La virtut de l’home bo i del ciutadà honest rau en l’educació

Hem dit que tres són les constitucions correctes i que la millor necessàriament és la controlada pels millors. Aquest fet es dóna en aquella constitució en la qual hi ha una persona o una família sencera o un conjunt d’individus que excel·leix sobre els altres per la seva virtut i en la qual els uns són capaços d’obeir i els altres de manar en vistes a la manera de vida més gratificant. D’altra banda, en la primera part d’aquesta recerca s’ha demostrat que la virtut de l’home i la del ciutadà en el millor estat són necessàriament la mateixa.[386] Per tant, és evident que de la mateixa manera i amb els mateixos mitjans un home pot esdevenir bo i també es pot preparar un estat per a l’aristocràcia o per a la monarquia. Per això seran la mateixa educació i els mateixos costums els condicionants que faran un home bo i també un home d’estat o un rei.

1288b

Un cop fetes aquestes precisions, hem d’intentar parlar de la millor constitució i de determinar quins són els condicionants naturals en els quals sorgeix i de quina manera s’estableix. Qui té la intenció de fer una recerca sobre aquest tema cal...[387]





Llibre IV


LES CONSTITUCIONS POLÍTIQUES I LES FORMES D’ESTAT



1. Objectiu de la ciència política. Les lleis i la constitució

1288b

En totes les arts i les ciències que no es limiten a una sola part, sinó que abracen completament una determinada classe d’objectes correspon a una sola estudiar tot el que s’adiu a cada classe, en la seva totalitat. Per exemple, cal considerar quin exercici gimnàstic convé a les diverses menes de cossos i quin és el millor, perquè al cos més perfecte i més dotat per la naturalesa, per força li correspon el millor exercici. També cal tenir present quin és l’únic tipus d’exercici que s’adapta millor a la totalitat segons l’opinió de la majoria, perquè també això és tasca que incumbeix a la gimnàstica. Fins i tot si algú no desitja aconseguir la formació física adient ni els coneixements adequats per a la competició, en un grau no inferior és tasca pròpia de l’entrenador i del professor de gimnàstica dissenyar-li una pràctica menys exigent. Igualment veiem que passa amb la medicina, en la construcció de naus, en la confecció de vestits i en totes les altres arts.

Per tant, és evident que en relació amb la constitució és propi de la mateixa ciència examinar quina és la millor i quines característiques ha de tenir per satisfer el nostre desig, sempre que les circumstàncies externes no hi interposin obstacles. En segon lloc s’ha de considerar quina s’adapta a diversos pobles, perquè per a molts potser és impossible que aconsegueixin la millor constitució, de manera que al bon legislador i al veritable home d’estat no els ha de passar per alt quina és la més eficient en sentit absolut i quina és la millor en determinades condicions. A més, en tercer lloc s’ha d’analitzar en quins condicionaments la constitució es fonamenta. I és que també cal que es pugui estudiar com s’ha format des del seu origen i, un cop establerta, de quina manera es podria mantenir com més temps millor. Em refereixo, per exemple, a un estat al qual ha tocat no regir-se per la millor constitució i estar mancat dels recursos necessaris. D’altra banda, a aquest estat tampoc li ha estat possible disposar d’una constitució acceptable, ateses les circumstàncies, sinó d’una encara pitjor.

D’altra banda, de tot això, cal conèixer la constitució que s’adapta millor als estats en general, perquè la major part dels autors que s’han manifestat sobre la millor constitució, encara que han dit altres coses intel·ligents, tanmateix no l’encerten en allò que és útil. De fet no solament s’ha d’estudiar la millor constitució, sinó la que és possible i igualment la que és més fàcil de complir i la més comuna a tots els estats. Amb tot, actualment uns cerquen la constitució més excelsa i que requereix molts recursos, mentre que altres[388] s’estimen més parlar d’una constitució comuna, prescindeixen de les que ara són vigents i alaben l’espartana o qualsevol altra.

1289a

Cal presentar un ordenament de tal naturalesa que a partir de les condicions existents els destinataris l’assumeixin amb convicció i el puguin instaurar, perquè reformar una constitució no és una tasca de menor entitat que organitzar-ne una de bell nou, com tampoc no ho és modificar el que s’ha après en comparació d’aprendre-ho per primer cop. Per això, a més del que s’ha afirmat, l’home d’estat ha de ser capaç de prestar ajuda a la constitució vigent, com abans ja s’ha dit.[389] Però això és impossible si desconeix quines són les formes de constitució que hi ha. Actualment alguns[390] creuen que hi ha una sola forma de democràcia i una sola forma d’oligarquia, però això no és cert. Per aquesta raó no s’ha d’ignorar les diverses formes de constitucions que hi ha, quantes són i de quantes maneres es poden combinar.

És propi d’aquest mateix coneixement mirar quines són les lleis millors i les que s’adapten a cadascuna de les constitucions, ja que les lleis s’han d’establir en funció de cada constitució, i així les fan totes, però no fan la constitució en funció de les lleis.

Una constitució és l’ordenament de les magistratures en un estat, que contempla de quina manera són distribuïdes, quin és el poder sobirà de la constitució i quina és la finalitat de cada comunitat. D’altra banda, les lleis que són diferents dels principis que caracteritzen la constitució prescriuen les normes segons les quals els magistrats han de governar i vigilar els qui intenten transgredir-les. Resulta, doncs, ben clar que cal conèixer la varietat de les constitucions i la definició de cadascuna d’elles per a la formulació de les lleis. En efecte, no és possible que les mateixes lleis s’adaptin a qualsevol oligarquia o democràcia, si n’hi ha de moltes menes i no solament una, de democràcia i d’oligarquia.



2. Resum de l’anterior. Pla de treball

En la primera recerca[391] sobre les constitucions n’hem distingit tres de correctes; la monarquia, l’aristocràcia i la república,[392] i les corresponents desviacions: la tirania a partir de la monarquia, l’oligarquia a partir de l’aristocràcia i la democràcia a partir de la república. De l’aristocràcia i de la monarquia,[393] ja se n’ha parlat. De fet estudiar la millor constitució és parlar de les formes que porten aquest nom, ja que cadascuna pretén constituir-se sobre la virtut practicada d’una manera eficaç. A més ja s’ha precisat en què es diferencien l’aristocràcia i la monarquia entre l’una i l’altra i quan cal adoptar la reialesa. Resta per tractar la que porta un nom comú a totes les altres, la república o règim constitucional, i també les altres formes: l’oligarquia, la democràcia i la tirania.

Resulta evident, pel que fa a les desviacions, quina forma és la més dolenta i quina va en segon lloc. Necessàriament la desviació de la primera forma i de la més divina[394] és la pitjor. En efecte, la reialesa, o per força només té el nom sense existir, o existeix gràcies a l’excel·lència del qui regna. En conseqüència, la tirania, que és la pitjor desviació, és la forma més allunyada d’una constitució. En segon lloc ve l’oligarquia, de la qual l’aristocràcia està molt allunyada, mentre que la més moderada és la democràcia.

1289b

Ja un dels meus predecessors ha expressat les seves opinions d’aquesta manera, però des d’un altre punt de vista. Ell considerava que si totes les formes de govern eren acceptables, per exemple, l’oligarquia i les altres formes, la democràcia seria la pitjor, però si eren dolentes, seria la millor.[395] En canvi, nosaltres afirmem que les desviacions són totes errònies i que no es té el dret de dir que una oligarquia és millor que una altra, sinó que no és tan dolenta.

Però pel que fa a emetre un judici deixem-ho estar de moment. Primer de tot caldrà distingir quantes constitucions hi ha i si realment hi ha diverses menes de democràcia i d’oligarquia. En segon lloc caldrà dir quina constitució és la més comuna i quina és la preferible després de la millor i, si existeix algun altre règim aristocràtic i constituït d’una manera correcta i adequat per a la majoria dels estats, caldrà precisar quin és. I en tercer lloc caldrà dir quin dels altres règims és preferible i per a qui, perquè per a uns la democràcia potser és més necessària que l’oligarquia i per a uns altres aquesta darrera ho serà més que la primera.

Després d’això cal veure de quina manera ha de procedir el qui intenti establir aquestes constitucions, em refereixo a la democràcia en cadascuna de les formes i també a l’oligarquia. Finalment, quan haurem fet esment, en la mesura que es pugui, de tots aquests problemes, caldrà intentar esbrinar quins són els factors que malmeten les constitucions i quins les preserven, ja sigui en general o cadascuna en particular, i determinar quines són les causes naturals d’aquests processos.



3. Tipus de règims [396] polítics

La causa que hi hagi una pluralitat de constitucions rau en el fet que un estat està compost per un considerable nombre de parts. En primer lloc veiem que tots els estats estan constituïts per famílies, després que els components del col·lectiu dels ciutadans necessàriament uns són rics i altres pobres, i que altres són de classe mitjana. També constatem que entre els rics i els pobres, aquells disposen d’armes i aquests no. Advertim també que una part del poble està constituïda per camperols, una altra per comerciants i una altra més per treballadors.

Entre els distingits[397] hi ha diferències no solament en funció dels seus béns, sinó també en la magnitud de les seves propietats, un senyal de la qual és la cria de cavalls. De fet, no és fàcil que s’hi dediqui un que no sigui ric. Per això, en temps antics els estats, la potència dels quals es basava en la cavalleria, eren governats per oligarquies. I és que empraven la cavalleria en les guerres contra els veïns, com, per exemple, els eretris,[398] els calcidis[399] i els magnets de la ribera del Meandre[400] i molts altres pobles d’Àsia. A més de les diferències a causa de la riquesa hi ha les que es fonamenten en la noblesa de naixement, en la virtut i en qualsevol altre element que s’hagi dit que forma part de l’estat quan hem parlat de l’aristocràcia. Allí hem precisat quantes són les parts de les quals consta qualsevol estat. De vegades totes aquestes parts[401] participen en la constitució i de vegades en un nombre menor o bé en un nombre major.

1290a

És evident, doncs, que hi haurà inevitablement diversos tipus de constitució, específicament diferents l’una de l’altra, perquè les seves parts difereixen específicament entre elles. Una constitució és, per tant, una ordenació de magistratures que tots es distribueixen amb relació a la força dels qui hi participen o bé d’acord amb algun criteri comú d’igualtat. En el primer cas em refereixo a la força política dels pobres i dels rics i, en el segon, a un criteri d’igualtat comuna de tots dos grups. De constitucions cal, doncs, qui n’hi hagi tantes com ordenaments de les magistratures amb relació al predomini i a la diferència entre els diversos sectors.

Sobretot sembla que n’hi ha dues, de la mateixa manera com pel que fa als vents uns són anomenats del nord i uns altres del sud i tots els altres són com desviacions d’aquests dos, així també quant a les constitucions n’hi ha dues, la democràcia i l’oligarquia. I és que l’aristocràcia és considerada com una mena d’oligarquia i l’anomenada república com una democràcia. De la mateixa manera, el zèfir és com un vent del nord, i l’eure com un vent del sud. Semblantment passa amb les harmonies, segons asseguren alguns. En efecte, consideren que existeixen dues modalitats fonamentals: la dòrica i la frígia, i les altres combinacions les anomenen d’estil dòric i d’estil frigi. Generalment se sol pensar així també pel que fa a les constitucions, però és més encertat i molt millor mantenir la classificació com nosaltres fem, segons la qual essent dues o una sola la que està ben ordenada, les altres són desviacions, aquelles de l’harmonia més ben combinada i aquestes de la constitució més perfecta. Precisament les formes oligàrquiques són les més rígides; i les democràtiques, més suaus i relaxades.



4. La democràcia i l’oligarquia. Menes de democràcia

No s’ha de considerar democràcia, tal com actualment fan alguns,[402] simplement allí on el poble és sobirà, perquè fins i tot en les oligarquies i en qualsevol altra mena de govern la majoria és sobirana. Ni tampoc s’ha d’identificar l’oligarquia amb el control del govern exercit per la minoria. I és que si hi hagués en total mil tres-cents ciutadans i d’aquests mil fossin rics i no admetessin a les magistratures els tres-cents pobres, malgrat que fossin lliures i iguals en tots els altres aspectes, ningú no diria que aquests es governen democràticament. De la mateixa manera, si els pobres no fossin gaires, però més poderosos que no pas els rics, que aquests constituïssin la majoria, ningú no anomenaria oligarquia a aquesta forma de govern, si els altres ciutadans, encara que fossin rics, no els permetessin de participar en els honors públics. Així, doncs, més aviat s’ha de dir que hi ha una democràcia quan els ciutadans lliures són els qui exerceixen el poder, i que hi ha una oligarquia quan l’exerceixen els rics. Però el que passa és que uns són molts i els altres no són gaires, perquè de ciutadans lliures n’hi ha molts, i de rics pocs.

1290b

I si es repartissin les magistratures segons l’alçada, com diuen alguns[403] que es fa a Etiòpia, o segons la bellesa, aleshores seria una oligarquia, perquè el nombre de ciutadans bells i alts és reduït. I encara no n’hi prou amb aquests criteris per a definir aquestes constitucions, sinó que, com que són diversos els elements de la democràcia i de l’oligarquia, encara cal pensar que no constitueix una democràcia el domini d’una minoria de ciutadans lliures sobre una majoria de població de no lliures, com passa a Apol·lònia[404] de la mar Jònica i a Tera.[405] En cadascuna d’aquestes polis exerceixen els càrrecs públics les persones destacades per la noblesa de naixement i els qui foren els primers que ocuparen les colònies, malgrat que són una minoria per comparació a la totalitat de la població. A més, tampoc hi ha una oligarquia si hi dominen els rics a causa de la seva superioritat numèrica, com fa temps succeïa a Colofó,[406] on la majoria de la població posseïa riqueses considerables abans de la guerra contra els lidis. Tanmateix, hi ha democràcia quan els rics i els pobres, que constitueixen la majoria, exerceixen el poder; en canvi, hi ha oligarquia quan els càrrecs els ocupen els ciutadans rics i nobles, que són una minoria.

Ja s’ha dit, doncs, que hi ha diverses menes de constitució i per quin motiu divergeixen, però, com que n’hi ha més que les esmentades,[407] quines són i en què es diferencien, expliquem-ho prenent com a punt de partida el que s’ha dit abans.[408]

Admetem que qualsevol estat no té un element, sinó que en té molts. Si volguéssim fer una classificació dels animals, en primer lloc hauríem de definir allò que qualsevol animal necessàriament té, com, per exemple, alguns òrgans dels sentits, els òrgans adaptats per a agafar i digerir els aliments, com la boca i l’estómac, a més d’aquelles parts, amb les quals cadascun d’ells es mou. El nombre de les combinacions d’aquests òrgans multiplicaria necessàriament les classes d’animals, perquè no és possible que el mateix animal tingui més varietats de boca ni tampoc d’orelles. D’aquesta manera, quan fossin enregistrades totes les possibles combinacions, s’obtindrien les espècies dels animals, que serien tantes com combinacions dels òrgans necessaris. De la mateixa manera passa en les constitucions esmentades. També els estats consten no d’una sola part, sinó de moltes, tal com s’ha dit tot sovint.

D’aquestes parts, una és el col·lectiu encarregat de l’alimentació, els anomenats camperols. La segona part, formada pels obrers, és la que s’ocupa dels oficis, sense els quals un estat no podria ser habitat. D’aquests oficis, alguns resulten indispensables, mentre que altres serveixen per al luxe i per al ben viure. La tercera és el sector dels qui es dediquen al comerç. I anomeno comerciants els qui s’ocupen de les vendes i de les compres tant a l’engròs com a la menuda. La quarta és la dels tets.[409] La cinquena és la classe dels professionals de la guerra, que no és menys necessària que les altres, si no es vol esdevenir esclau dels possibles invasors. I és que seria impossible anomenar dignament estat aquell que per naturalesa fos servil, perquè un estat es caracteritza per ser autosuficient i el qui és de condició servil no és autosuficient.[410]

1291a

Per això, aquesta qüestió és tractada a la República d’una manera enginyosa, però no exhaustivament. Sòcrates[411] afirma que un estat està compost de quatre elements indispensables i especifica que són el teixidor, el pagès, el sabater i el paleta. I com que pensa que aquests no són autosuficients, hi afegeix el ferrer i els pastors que tenen cura dels ramats imprescindibles i, a més, un comerciant a l’engròs i un revenedor a la menuda.

Tots aquests són els qui constitueixen la població de l’estat en un primer moment, com si qualsevol estat només es constituís per satisfer les necessitats imprescindibles i no més aviat per procurar el benestar dels ciutadans i com si fossin necessaris en la mateixa mesura els sabaters i els camperols. En canvi, no li assigna el sector militar fins que, a causa de l’ampliació del territori i a causa de les relacions amb els veïns, els ciutadans se sentin abocats a la guerra.[412] Tanmateix, entre els quatre sectors o qualsevol que sigui el nombre cal que hi hagi algú que determini què és just i administri la justícia. Si es considera l’ànima com una part de l’ésser viu molt més important que el cos, també cal que siguin tinguts en més consideració aquells elements de l’estat que tendeixen a la satisfacció de les necessitats bàsiques, com el guerrer, el qui és competent en l’administració de la justícia i el qui té cura de les deliberacions, que és una tasca pròpia de la intel·ligència política.

Que aquestes funcions subsisteixin separadament en mans de persones diferents o de les mateixes no té cap interès per al nostre raonament, perquè sovint succeeix que són els mateixos els qui manegen les armes i els qui conreen la terra. En conseqüència, si tant aquestes persones com aquelles cal considerar-les elements de l’estat, és evident que la classe militar constitueix necessàriament una part de l’estat.

La setena[413] part és la de la classe benestant, que serveix a la comunitat amb les seves riqueses. La vuitena és la formada pels funcionaris i pels qui serveixen a les magistratures, ja que sense magistrats és impossible l’existència de l’estat. És necessari, doncs, que hi hagi algunes persones disposades a exercir el poder i a prestar els seus serveis a l’estat o d’una manera contínua o per torn. Resten encara les parts que justament hem definit no fa gaire, és a dir, els qui han de deliberar i han d’impartir justícia entre els qui estan en litigi. Per tant, si en els estats han d’existir aquestes funcions i s’han de desenvolupar tal com cal i amb justícia, és necessari que hi hagi alguns ciutadans que siguin capaços de gestionar els assumptes polítics tal com es mereixen.

1291b

Pel que fa a les altres capacitats, molts són del parer que les poden tenir unes mateixes persones, és a dir, que uns mateixos individus siguin defensors, pagesos, artesans, i també consellers i jutges. I és que tots pretenen estar en possessió de l’excel·lència i es creuen que poden exercir la major part de les magistratures. Amb tot, és impossible que unes mateixes persones siguin pobres i riques alhora. Per això sembla que les principals parts de l’estat són els adinerats i els que disposen de pocs recursos. A més, com que generalment els uns són molts i els altres són pocs, sembla que aquestes són les parts antagòniques de l’estat. En conseqüència, classifiquen les constitucions segons la preponderància dels uns o dels altres, i es considera que les dues úniques constitucions existents són la democràcia i l’oligarquia.[414]

Ja s’ha afirmat abans que hi ha encara més formes de constitució i quines en són les causes. Afegim ara que de democràcia i d’oligarquia, n’hi ha de diverses menes. Això resulta evident de tot el que s’ha exposat.[415] Hi ha diverses classes tant de poble com dels anomenats distingits. Per exemple, les classes de poble són una dels camperols, una altra dels oficis, una altra dels marxants dedicats a vendre i comprar, una altra que s’ocupa de les tasques de la mar, i dins d’aquest sector uns són soldats de la marina, altres comerciants; altres es dediquen al transport i altres a la pesca. En molts llocs, aquests grups de mariners són molt nombrosos, com els pescadors a Tarant[416] i a Bizanci,[417] les tripulacions de les trieres[418] a Atenes, els mercaders a Egina[419] i Quios[420] i els noliejadors a Tènedos.[421] A més de les classes esmentades, la dels treballadors manuals i la que no té gaires recursos per a dedicar-se a l’oci i encara la dels qui són lliures no nascuts d’ambdós progenitors ciutadans i qualsevol altra pertanyent al sector popular. Entre els distingits, la riquesa, la noblesa de naixement, l’excel·lència en la virtut, l’educació i altres aspectes referits a ells els classifica segons el mateix criteri diferenciador.

La primera forma de democràcia és la que es defineix a partir de la igualtat. En efecte, la llei d’aquesta democràcia anomena igualtat el fet que els mancats de recursos no sobresurtin de cap manera per damunt dels benestants i que cap d’aquests dos grups no exerceixi el poder sobre l’altre, sinó que tots dos siguin iguals. I és que, si la llibertat existeix sobretot en la democràcia, com suposen alguns,[422] i també la igualtat, això es podria aconseguir al màxim, quan tothom sense exclusions participés en l’administració de l’estat amb una dedicació semblant. Com que el poble numèricament és superior i la decisió de la majoria és sobirana, aquesta organització política necessàriament és una democràcia.

Aquesta, doncs, és una forma de democràcia. Una altra és aquella en la qual les magistratures es distribueixen a partir de les rendes, sempre que no siguin gaire elevades. D’aquesta manera, qui posseeix prou patrimoni pot participar en la vida política i qui el perd en queda exclòs. Una altra forma de democràcia consisteix en el fet que participen en el poder tots els ciutadans que no han de retre comptes, però és la llei la qui mana. Una quarta forma de democràcia és aquella en la qual tothom participa en les magistratures, només amb la condició que sigui ciutadà, però sota l’imperi de la llei. Una cinquena forma és aquella en què en tots els altres aspectes és igual, però, el poder, l’exerceix la massa popular i no la llei. Això passa quan són sobirans els decrets votats en l’assemblea popular i no la llei. I aquesta situació s’esdevé per culpa dels demagogs.[423]

1292a

De fet, en els estats democràtics, el demagog no hi té res a fer, sinó que els millors ciutadans tenen una posició preeminent. En canvi, on les lleis no són sobiranes, hi fan aparició els demagogs. Aleshores esdevé sobirà el poble, que està compost de molts individus. I aquests són senyors, no pas considerats un per un, sinó en la seva totalitat. Homer diu:

El comandament de molts alhora no és una bona cosa,[424]

però no queda clar a quin dels dos senyorius es refereix, si es tracta del que formen quan són moltes les persones que manen conjuntament o individualment.

Un poble d’aquesta mena, com que és com un monarca, intenta exercir el poder tot sol per tal de no deixar-se governar per la llei. Es torna despòtic fins a tal punt que els aduladors són ben considerats. Una democràcia d’aquesta mena esdevé semblant a una tirania entre les formes monàrquiques.

Per això també els costums que s’imposen són els mateixos i tots dos sistemes de govern exerceixen el poder despòtic sobre els millors. Les decisions de l’assemblea representen que allí hi ha l’edicte d’un tirà, i el demagog i l’adulador hi fan el mateix paper o alguna cosa semblant. I és que uns i altres aconsegueixen un gran poder en ambdós sistemes de govern, els aduladors entre els tirans i els demagogs entre les democràcies d’aquesta mena. Ells són els responsables del fet que tinguin l’autoritat màxima les decisions de l’assemblea i no les lleis, perquè ho sotmeten tot a la decisió del poble. Aleshores succeeix que ells tenen una gran influència, perquè el poble té l’autoritat suprema en tots els assumptes i ells són els qui exerceixen el control sobre l’opinió del poble, pel fet que la massa els fa cas. A més, aquells que critiquen els magistrats diuen que el poble ha de jutjar i aquest els accepta la invitació ben a gust, de manera que totes les magistratures van desapareixent. Tal vegada faria un retret raonable qui afirmés[425] que aquesta mena de democràcia no és una constitució, perquè on les lleis no tenen potestat no hi ha constitució. En efecte, cal que les lleis ho regulin tot en general i que hi intervinguin en els casos particulars els magistrats i la ciutadania. En conseqüència, si la democràcia és una forma de govern, és evident que un sistema com aquest, en el qual tot es regula per decrets, no és pròpiament una democràcia, ja que cap decisió de l’assemblea no pot tenir valor general. Per tant, quedin definides d’aquesta manera les formes de la democràcia.



5. Formes d’oligarquia

Entre les formes d’oligarquia, una és aquella en la qual l’accés als càrrecs depèn d’unes rendes tan altes que els mancats de recursos no poden participar en la vida política, encara que siguin majoria. Amb tot, és lícit que tan aviat com algú aconsegueix aquestes rendes pugui intervenir en la vida política. Una altra és aquella en la qual les magistratures depenen d’unes rendes substancioses i els magistrats trien ells mateixos els qui han d’ocupar els llocs vacants. Si l’elecció es fa entre els qui tenen aquestes condicions necessàries, aleshores sembla que sigui més aviat una constitució aristocràtica; en canvi, si es fa en un nombre reduït de persones, es tracta d’una constitució oligàrquica. Una tercera constitució oligàrquica és aquella en la qual el fill succeeix el pare. Una quarta es dóna quan es verifica el que ha estat dit ara mateix i el poder l’exerceix, no la llei, sinó els magistrats. Aquesta mena d’oligarquia té com equivalent la tirania entre els sistemes monàrquics i entre les democràcies aquella última forma de democràcia que hem descrit. Aquesta forma d’oligarquia l’anomenem govern autoritari.[426]

1292b

Aquestes, doncs, són les menes d’oligarquia i de democràcia. No s’ha d’oblidar que en molts països succeeix que una constitució no és democràtica en la seva estructura legal i, en canvi, funciona de manera democràtica per costum i per educació. I d’una manera semblant, però al revés: un règim que té un aspecte democràtic pel que fa a les lleis funciona més aviat com una oligarquia pels costums i per la formació rebuda. Això succeeix sobretot després dels canvis de règim. I és que no es passa d’un règim polític a un altre d’una manera ràpida, sinó que, en un principi, els polítics s’acontenten amb petits avantatges recíprocs, de manera que continuen en vigor les lleis precedents, però, de fet, manen els qui provoquen el canvi constitucional.



6. Característiques de les diverses formes de democràcia i d’oligarquia

Que totes aquestes són les formes de democràcia i d’oligarquia és evident pel que s’ha exposat. En efecte, cal que tots els sectors del poble, que hem esmentat,[427] participin en la vida política, o bé uns sí i altres no. De fet, quan el pagès i l’amo d’una propietat modesta són al poder de l’estat, governen segons les lleis, perquè han de viure del seu treball i no poden disposar de lleure, de manera que, posant les lleis al capdavant de tot, convoquen les assemblees en els casos indispensables. Als altres sectors els és possible participar-hi així que aconsegueixen el cens fixat per les lleis. Per això, tots els que l’hagin aconseguit poden formar-ne part. En general, el fet que la participació no sigui permesa a tothom és un tret oligàrquic. D’altra banda, no és viable garantir poder disposar de lleure, si no hi ha recursos.[428]

Per aquests motius que s’acaben d’exposar, aquesta és una forma de democràcia. Una altra forma es basa en el doble requisit[429] següent: tothom que tingui una ascendència indiscutible pot participar en el govern, però només ho fan els qui disposen de temps lliure. Per això, en aquesta forma de democràcia les lleis són sobiranes, ja que no hi ha prou recursos.

Una tercera forma consisteix en el fet que a qualsevol individu que gaudeixi de llibertat és permès de participar en el govern, però no ho fa per la raó abans assenyalada,[430] de manera que la llei necessàriament hi té preponderància.

Una quarta forma de democràcia és la que, en l’ordre del temps, ha aparegut en darrer lloc en els estats. Com que els estats s’han engrandit en comparació amb el que eren en els seus inicis i disposen d’abundància de recursos, tota la ciutadania participa en el govern per la superioritat numèrica del col·lectiu popular. Tothom hi pren part i hi exerceix els seus drets, perquè poden disposar de temps lliure. I és que tots els mancats de recursos reben una compensació pecuniària. Sobretot és la massa popular la que disposa de temps lliure. Com que la cura de les hisendes privades no els representa cap impediment, mentre que per als rics sí. Per això aquests darrers sovint no participen en l’assemblea ni en les activitats dels tribunals. Per aquest motiu, el col·lectiu dels mancats de recursos és el qui controla la política i no les lleis.

1293a

Així, doncs, el nombre i la varietat de formes de democràcia depèn d’aquestes circumstàncies, i els factors de les diverses formes d’oligarquia són els que hi ha a continuació. Es té la primera forma d’oligarquia quan una majoria disposa d’un patrimoni modest i no gaire quantiós. Com que facilita la possibilitat de participar en el govern al qui en sigui propietari i com que el conjunt dels qui poden prendre part en el govern és nombrós, la llei i no la ciutadania exerceix l’autoritat suprema. Com més s’allunyin del govern d’una sola persona i no tinguin prou patrimoni per disposar de lleure sense preocupacions i tampoc no sigui tan reduït que se’ls hagi de mantenir a expenses de l’estat, amb molta més intensitat estaran obligats a acceptar que siguin les lleis les qui els governin que no pas siguin ells qui s’imposin a les lleis.

Si els qui disposen de patrimoni són menys que en el cas precedent, però en tenen més, es produeix la segona forma d’oligarquia. Aleshores com que són més poderosos exigeixen més avantatges i per això trien els qui han d’entrar a formar part del govern. Tanmateix, pel fet que encara no són prou forts per a governar sense lleis, estableixen la llei en el sentit que els convé.

Si per la disminució del nombre de rics, les riqueses augmenten, sorgeix la tercera forma d’oligarquia, en la qual els rics es reparteixen les magistratures entre ells segons una llei que estableix que, en cas de mort, els fills ocupin els seus llocs.

Quan són molt preeminents per les riqueses i pel nombre d’amistats, un govern autoritari d’aquesta mena és molt proper a un sistema polític de tipus monàrquic, i els qui exerceixen el poder són els éssers humans i no pas la llei. Aquesta és la quarta forma d’oligarquia corresponent al darrer tipus de democràcia.



7. L’aristocràcia i la república

A més de la democràcia i l’oligarquia hi ha encara dues formes de constitució, una de les quals és reconeguda per tothom i forma part de les quatre menes de constitució esmentades. Aquestes quatre són denominades monarquia, oligarquia, democràcia i en quart lloc aristocràcia. La cinquena forma seria la que porta el nom comú a totes les altres formes de constitució. En efecte, l’anomenen república.[431] Amb tot, com que sovint no existeix, passa per alt als qui intenten classificar les formes de constitució i només en fan servir quatre, tal com fa Plató, en la llista de les constitucions.[432]

1293b

És correcte anomenar aristocràcia el règim del qual hem parlat en els primers llibres.[433] I és que és just denominar aristocràcia només la constitució fonamentada en els homes millors en excel·lència d’una manera absoluta i no només amb relació a qualsevol supòsit d’homes bons. En efecte, només en aquesta constitució, d’una manera absoluta, la mateixa persona coincideix en un home bo i en un ciutadà honorable, mentre que en els altres casos són bons amb relació a la seva constitució. Tanmateix, hi ha altres sistemes de govern que presenten diferències amb relació ja sigui a les oligarquies ja sigui a la denominada república, i són anomenats aristocràcies. Efectivament, on els magistrats són elegits no solament en funció de la riquesa sinó també del mèrit, aquesta forma de constitució difereix de totes dues i rep el nom d’aristocràcia. I és que fins i tot en els estats on no tenen cura pública de la virtut, hi ha persones que gaudeixen de bona reputació i són considerades excel·lents. Així, doncs, on la constitució té en compte la riquesa, l’excel·lència de la virtut i el poble, com a Cartago,[434] hi ha aristocràcia, i, en canvi, en els estats, com a Lacedemònia,[435] on es contemplen aquests dos elements, la virtut i el poble, hi ha una barreja d’aquests dos factors, el domini popular i la virtut.

Així, doncs, a més de la primera, que és la millor forma, hi ha aquestes altres dues menes d’aristocràcia. Una tercera forma és la constituïda per totes les anomenades repúbliques que tendeixen més aviat cap a l’oligarquia.



8. Característiques de la república

Ens resta parlar de l’anomenada república i de la tirania. Hem seguit aquest ordre encara que la república no sigui una desviació, com tampoc ho són les formes d’aristocràcia que abans hem enumerat. Val a dir, en veritat, que totes les constitucions s’allunyen erròniament de la constitució perfecta.[436] Per això hi són classificades conjuntament, perquè, com hem dit al començament, són desviacions de l’aristocràcia i de la república. És raonable que fem esment de la tirania en darrer lloc, perquè de totes les formes de constitució és la que menys mereix el nom de constitució, tenint en compte que la nostra recerca se centra en les constitucions.

Queda dit, doncs, per quin motiu s’ha adoptat aquesta classificació. Ara hem de manifestar la nostra opinió sobre la república. Les seves característiques són més evidents, un cop han estat definides l’oligarquia i la democràcia. La república és, per dir-ho d’una manera general, una barreja d’oligarquia i de democràcia. Se sol donar el nom de repúbliques a les formes de govern que s’inclinen més aviat vers la democràcia i el nom d’aristocràcies les que tendeixen més aviat cap a l’oligarquia, perquè tant la cultura[437] com la noblesa acompanyen les classes benestants. A més, sembla que els que disposen de recursos tenen aquelles coses per les quals els injustos cometen injustícies. D’aquí resulta que siguin anomenats persones de bé i ciutadans distingits. I com que l’aristocràcia intenta assignar la supremacia als millors entre els ciutadans, diuen també que les oligarquies estan compostes sobretot per homes nobles i excel·lents.

1294a

Sembla impossible que un estat que no sigui dirigit pels ciutadans millors, sinó pels pitjors, tingui un bon ordenament legal, així com també sembla impossible que un estat que no disposa d’una bona legislació sigui governat pels ciutadans millors.[438] I és que un bon govern no consisteix a tenir bones lleis i a no obeir-les. Per això, una part del bon govern s’ha d’entendre que sigui l’observança de les lleis vigents i, per altra banda, la promulgació de bones lleis a les quals els ciutadans restin fidels. I és que també es poden obeir lleis mal fetes. Això és factible de dues maneres: o que s’obeeixi les millors lleis possibles segons les circumstàncies o les millors lleis en sentit absolut.

L’aristocràcia, pel que sembla, consisteix sobretot en el fet que els honors siguin distribuïts segons l’excel·lència en la virtut, perquè la virtut és el caràcter distintiu de l’aristocràcia, com la riquesa ho és de l’oligarquia i la llibertat ho és de la democràcia. El principi consistent en el fet que les decisions depenguin de la majoria es troba en tots els sistemes de govern. De fet, tant en l’oligarquia com en l’aristocràcia i en la democràcia, allò que sembla bé a la majoria dels qui prenen part en el govern és decisió sobirana. Ara bé, en la majoria dels estats hi ha una forma de república, que només és una barreja de rics i de pobres, de riquesa i de llibertat. I és que gairebé arreu, pel que sembla, els ciutadans benestants ocupen el lloc dels distingits. Amb tot, com que hi ha tres elements que exigeixen que hi hagi igual participació en el govern: llibertat, riquesa, virtut —el quart que anomenem noblesa acompanya aquests dos darrers elements, ja que la noblesa suposa riquesa heretada i virtut—, és evident que la barreja dels dos elements, dels benestants i dels mancats de recursos, ha de ser anomenada república. En canvi, la barreja de tots tres hauria de rebre el nom d’aristocràcia, més que no pas les altres formes, a més de la forma genuïna i primera.

Així, doncs, s’ha exposat que, a més de l’aristocràcia, hi ha diverses formes de constitució, la democràcia i l’oligarquia, i s’ha explicat com són i en què es diferencien les diverses formes de república amb relació a l’aristocràcia. I també queda clar que aristocràcia i república no són molt distants l’una de l’altra.



9. Elements oligàrquics i democràtics de la república

A continuació del que s’ha tractat diguem de quina manera apareix l’anomenada república al costat de la democràcia i l’oligarquia i com s’ha d’organitzar. Al mateix temps resultarà clar també amb quines característiques es defineixen la democràcia i l’oligarquia, ja que cal fixar la distinció entre aquestes dues formes i tot seguit cal fer-ne una síntesi agafant trets de l’una i de l’altra, com si fos un símbol.[439]

Tres són les maneres en què es pot fer la composició o barreja. S’han d’agafar les prescripcions legislatives de totes dues constitucions, per exemple, les disposicions referides a l’administració de la justícia. Així, en les oligarquies, les lleis disposen que es penalitzi amb una multa els rics que defugen formar part en una activitat judicial, mentre que als pobres no se’ls multa, si no hi compareixen. En canvi, en les democràcies hi ha una recompensa pecuniària per als pobres, mentre que als rics no se’ls imposa cap pena. El fet de conciliar aquestes dues solucions en un terme mitjà i compartit és propi d’un règim republicà, perquè resulta de la barreja de totes dues.

1294b

Aquesta és, doncs, una modalitat de combinació. Una altra és agafar un terme mitjà entre les disposicions legislatives d’ambdues constitucions. Per exemple, per a la participació en les assemblees, en una democràcia no exigeixen qualificació patrimonial o, en tot cas, molt reduïda, mentre que en una oligarquia la fixen molt alta. El que és comú a totes dues no és ni un criteri ni l’altre, sinó un terme mitjà entre ambdós requisits patrimonials.

En una tercera modalitat es poden combinar els dos sistemes legislatius agafant algunes disposicions de la constitució oligàrquica i algunes altres de la constitució democràtica. Vull dir, per exemple, que sembla que és democràtica l’assignació de magistratures a sorts i, en canvi, oligàrquica la que es fa per elecció. També és democràtica l’elecció que no depèn de la renda, i oligàrquica la que en depèn. Per tant, és propi de la constitució aristocràtica i de la republicana el fet que cadascuna agafi un element de cadascuna de les altres: de l’oligarquia, que es facin les magistratures electives, i de la democràcia, que siguin independents de la renda.

Aquesta és, doncs, la manera de fer la mescla. El senyal que s’ha fet bé la barreja de la democràcia i de l’oligarquia és que resulta que una constitució tant pot ser anomenada democràcia com oligarquia. Evidentment, els qui ho diuen poden fer-ho, perquè la barreja ha estat ben feta. Això succeeix quan una constitució es troba ben bé al punt mitjà, ja que cadascuna de les formes extremes s’hi reconeix, tal com passa en la constitució dels lacedemonis.

En efecte, molts intenten definir-la com una democràcia, perquè el sistema conté molts trets democràtics, com, en primer lloc, la manera d’educar els joves. En efecte, els fills dels rics es crien com els dels mancats de recursos i s’eduquen de la mateixa manera com podrien fer-ho els fills del pobres. I el mateix principi és vàlid per a les edats successives. Quan es fan homes, segueix el mateix procediment, perquè no hi ha res que distingeixi el ric del pobre. Les normes pel que fa al menjar són idèntiques per a tothom en les sissícies.[440] Quant a la indumentària, els rics la porten tal com se la podria posar un pobre qualsevol. A més, de les dues magistratures més importants, l’una, el poble l’elegeix, i a l’altra, el poble hi pot participar. En efecte, els ancians de la gerúsia són elegits pel poble, mentre que, de l’eforat,[441] en forma part. Altres diuen que la constitució d’Esparta és una oligarquia, perquè té molts trets oligàrquics. Per exemple, totes les magistratures són electives i cap no és ocupada per sorteig. També és restringit el nombre dels individus que decideixen la pena de mort, de l’exili i moltes altres condemnes semblants.

En una república en la qual la barreja ha estat ben feta ha de semblar que hi coexisteixen ambdós sistemes, el democràtic i l’oligàrquic, i no elements de l’un i de l’altre. També ha de sobreviure per ella mateixa i no amb ajuts externs. I per ella mateixa i no amb recursos externs vol dir no que siguin molts els qui la volen conservar, perquè això podria passar fins i tot en una mala constitució, sinó que cap altra de les parts que conformen l’estat no vol de cap manera una altra constitució.

Amb això queda dit de quina manera s’ha d’establir una república i també les anomenades aristocràcies.



10. Formes de tirania

1295a

Ens resta parlar de la tirania, no perquè hi hagi molt a dir, sinó perquè ocupi la seva part en la nostra recerca, des del moment que l’hem considerat com una forma de constitució. Sobre la reialesa, n’hem precisat les característiques en els primers llibres,[442] en els quals fem un estudi sobre l’anomenada monarquia d’una manera especial, examinant si és desavantatjosa o és útil per als estats, qui hauria de ser el monarca i quin origen hauria de tenir i de quina manera s’hauria d’establir.[443]

Dues formes de tirania hem distingit en els passatges que hem dedicat a la monarquia, perquè el seu poder coincideix, en certa manera, amb el de la reialesa pel fet que ambdues formes de govern estan d’acord amb la llei. Entre alguns pobles bàrbars elegeixen els monarques amb poders absoluts, i també antigament entre els hel·lens alguns esdevenien reis, els quals rebien el nom d’esimnetes.[444] No obstant això, les formes de tirania presenten algunes diferències entre l’una i l’altra. Eren reials perquè estaven d’acord amb la llei i un sol individu exercia el poder amb el beneplàcit dels súbdits, però eren tiràniques perquè eren governades despòticament segons l’arbitri del monarca.

La tercera forma de tirania és la que més sembla que ho sigui i es correspon amb la monarquia absoluta. La tirania d’aquesta mena necessàriament és el govern d’un sol individu que exerceix el poder, sense haver-ne de donar comptes, per damunt dels ciutadans iguals o superiors en benefici propi i no dels súbdits. Per això és contra la seva voluntat, perquè ningú que sigui lliure no suporta voluntàriament aquesta mena de govern.

Aquestes, doncs, són les menes de tirania per les raons abans exposades tenint en compte tant les seves característiques com el nombre.



11. El govern de la classe mitjana

¿Quina és la millor constitució i el gènere de vida que més bé s’adapta a la major part dels estats i dels éssers humans, si es jutja no amb relació a una excel·lència que està per damunt de les persones normals ni a una educació que exigeix disposicions naturals i recursos excepcionals ni tampoc a una constitució feta a la mida dels nostres desigs, sinó amb relació a una forma de vida que pugui ser compartida per la majoria i un sistema de govern que pugui adoptar la major part dels estats? En realitat, de les constitucions que anomenen aristocràcies, de les quals ara acabem de parlar, unes cauen fora de les possibilitats de la major part dels estats, i altres són properes a la denominada república. És per això que de totes dues cal parlar-ne com si formessin una única constitució.

La decisió sobre totes aquestes qüestions depèn dels elements mateixos. Si a l’Ètica s’ha definit correctament que la vida feliç és la viscuda sense impediments d’acord amb la virtut i que la virtut és el terme mitjà, cal que la vida que se centra en el punt mitjà sigui la millor, perquè el terme mitjà és a l’abast de cadascú. Aquests mateixos criteris serveixen necessàriament per a jutjar la bondat o la malícia d’un estat i d’una constitució, perquè la constitució és, en certa manera, la vida mateixa de l’estat.

1295b

En tots els estats hi ha tres classes de ciutadans, els molt rics, els molt pobres i, en tercer lloc, els qui es troben en una posició intermèdia d’aquests dos. Com que s’està d’acord que la mesura i el punt mitjà és la millor cosa, resulta clar que la possessió moderada dels béns de fortuna és la més ben valorada de totes, perquè és la que més fàcilment se sotmet a la raó. De fet, el qui és massa formós o fort o ric, o bé es troba en les condicions contràries, és a dir, és excessivament pobre o feble o totalment mancat de reconeixement, és difícil que segueixi les passes de la raó. En realitat, els uns es tornen superbs i grans malfactors i els altres mesquins i capaços de petites malifetes. I les ofenses, algunes són producte de la supèrbia i altres de la perversitat.

Aquells que es troben en un punt mitjà no defugen els càrrecs públics ni intriguen per aconseguir-los, actituds, que tant l’una com l’altra són fatals per als estats. A més d’això, aquells que disposen de massa fortuna, força, riquesa, amistats i altres avantatges semblants ni volen obeir ni en saben. I aquest comportament l’aprenen a casa quan encara són infants, perquè a causa de l’opulència no s’acostumen a deixar-se manar ni tan sols a l’escola. En canvi, aquells que es troben en una penúria extrema són massa submisos.

Així resulta que uns no saben governar, sinó sotmetre’s a aquella autoritat que s’exerceix sobre els esclaus; els altres no saben suportar cap govern, sinó exercir el poder d’una manera despòtica. D’aquesta manera, es forma un estat d’esclaus i de dèspotes, però no de ciutadans lliures, de gent envejosa i de gent menyspreadora. I aquestes són dues coses que estan molt lluny de l’amistat i de la comunitat estatal, perquè la comunitat implica bona avinença i amb els enemics no s’hi vol compartir el camí.

Un estat vol estar constituït, tant com es pugui, per ciutadans iguals o semblants entre ells, i això passa sobretot amb ciutadans de classe mitjana. Per això, necessàriament l’estat més ben governat serà aquell que resulti dels elements que diem que són propis de la cohesió natural de l’estat. Entre els ciutadans són aquests els qui més que ningú tenen garantida la seva existència en els estats. I és que aquests no ambicionen els béns dels altres, com ho fan els pobres, ni altres desitgen la seva situació, com els pobres cobegen la dels rics. I com que no són objecte de conspiració ni tampoc conspiren, passen la vida sense perills. Per això amb raó invocava Focílides:[445]

Moltes vegades el millor és el punt mitjà. És aquí on jo vull ser dins de l’estat.[446]

És evident, doncs, que la millor comunitat estatal és la que es fonamenta en la classe mitjana i que poden ser ben administrats els estats en els quals la classe mitjana és més nombrosa i potent que no pas les altres dues classes dels extrems i, si no, ho és més que una d’elles, perquè, si hi pacta una aliança, fa equilibrar la balança i impedeix que l’extrem contrari arribi a tenir un pes excessiu.[447] Per això és una grandíssima fortuna que tots aquells que gaudeixen dels drets de ciutadania disposin de recursos moderats i suficients, perquè on els uns en tenen moltíssims i els altres no en tenen s’arriba a una democràcia desenfrenada o a una autèntica oligarquia, o bé a una tirania com a resultat dels excessos d’un sistema d’un govern i de l’altre. De fet, de la democràcia més arrogant i de l’oligarquia neix la tirania, però molt menys de les formes de constitució equidistants i de les que en són properes.[448] En direm la causa més endavant quan parlarem dels canvis de constitució.[449]

1296a

És evident que la forma de constitució centrada en el punt mitjà és el millor. I és que és l’única que no es veu trasbalsada per les revoltes, pel fet que on la classe mitjana és predominant, hi ha menys conspiracions i lluites entre ciutadans. És per aquesta raó que els grans estats no són sacsejats per les rebel·lions, perquè la classe mitjana hi és molt nombrosa. En els petits, en canvi, és fàcil que tots els ciutadans es decantin per un dels dos extrems, perquè ningú no es queda en la centralitat i pràcticament tothom pertany o a la classe dels benestants o a la dels pobres.

Les democràcies són més sòlides i més duradores que les oligarquies, perquè els ciutadans pertanyen a la classe mitjana. I és que en les democràcies més aviat que no pas en les oligarquies hi són majoria i també tenen accés als càrrecs honorífics. De fet, quan no hi ha classe mitjana i augmenta el nombre dels mancats de recursos, la vida política degenera i l’estat ràpidament fa fallida. Com a prova d’això cal tenir present el fet que els millors legisladors van pertànyer a la classe mitjana. D’aquest grup social, en formaven part Soló,[450] com es desprèn del contingut de la seva obra poètica, Licurg, que no va ser rei,[451] i Carondas,[452] així com la major part dels altres.

De totes aquestes observacions resulta clar que la major part de les constitucions són o bé democràtiques o bé oligàrquiques. En efecte, com que sovint la classe mitjana no és gaire nombrosa, sempre sol tenir més pes un dels dos partits oposats, o el dels propietaris de patrimoni o la classe popular, i aquests marginant la classe mitjana controlen el govern en funció dels seus interessos, de tal manera que s’instaura una oligarquia o bé una democràcia. A més d’això, com que entre la classe popular i els rics sorgeixen faccions i lluites entre uns i altres, qualsevol de tots dos bàndols que aconsegueix imposar-se als adversaris no estableix una constitució comuna basada sobre la igualtat, sinó que considera com a premi de la victòria la seva supremacia en el govern, i uns creen una democràcia i els altres una oligarquia.

D’altra banda, els dos estats que han exercit la seva hegemonia a l’Hèl·lada,[453] depenent de la constitució que tenia cadascú, establiren en els diversos estats governs democràtics, els uns; i oligàrquics, els altres. No han tingut en compte els interessos de l’estat sota la seva hegemonia, sinó únicament els seus. En conseqüència, per aquests motius, mai no s’implanta un règim centrat en el punt mitjà, o no gaires vegades i en no gaires estats. I és que un home sol[454] entre els qui exerciren l’hegemonia en altre temps va accedir a concedir aquest ordenament. I en els estats ja s’ha estès el costum de no voler la igualtat, sinó d’intentar el domini o bé resignar-se a ser sotmès.

1296b

De tot això que hem comentat queda clar, doncs, quina és la millor constitució i per quins motius. Pel que fa a les altres constitucions, com que ja hem dit que hi ha diverses formes de democràcia i d’oligarquia, no és difícil veure quina ha de ser la primera i quina la segona, i així seguint en aquest ordre, pel fet que l’una és millor i l’altra pitjor, un cop s’ha definit quina és la millor. Necessàriament aquella que hi és propera sempre serà millor i serà pitjor la que estigui més allunyada del terme mitjà, si no és que es jutgi en funció d’una determinada condició. I dic això perquè, encara que sigui preferible una constitució, res no impedeix que, per a alguns, una altra resulti més útil.



12. Les formes de govern més adients per a les diverses menes de pobles

Quina constitució convé a certes comunitats polítiques i com ha de ser és el que cal repassar a continuació del que hem dit. Primer de tot s’ha d’assumir el mateix principi vàlid per a totes les constitucions en general: la part de l’estat que desitja la conservació de la constitució ha de ser més forta que la que no ho vol. Qualsevol estat està constituït per un component qualitatiu i per un de quantitatiu. Per component qualitatiu entenc la llibertat, la riquesa, l’educació i la noblesa; i per component quantitatiu, la superioritat numèrica de la població.

Es possible que la qualitat es trobi en una de les dues parts de què està compost l’estat i que en l’altra s’hi trobi la quantitat, per exemple que els d’origen plebeu siguin més nombrosos que els nobles de naixement o que els pobres ho siguin més que no pas els rics, però que no siguin tan superiors en quantitat com inferiors en qualitat. Per això, aquests dos factors han de ser jutjats l’un amb relació a l’altre.

Doncs, on la massa dels pobres preval en la proporció dita, allí hi ha naturalment democràcia i un tipus de democràcia amb relació al predomini d’una massa popular determinada. Per exemple, si hi predomina el nombre dels pagesos es té la primera forma de democràcia o la millor; si es tracta del nombre dels obrers i dels assalariats, es té la darrera forma o la pitjor; i de la mateixa manera per a les altres formes intermèdies. En canvi, on la classe dels benestants i dels distingits és superior en qualitat per damunt de com és inferior en quantitat, allí apareix l’oligarquia; i de la mateixa manera, cada forma d’oligarquia depèn de la superioritat de la classe oligàrquica.

Amb tot, el legislador sempre ha d’incloure en la constitució els ciutadans de classe mitjana. Si dissenya lleis oligàrquiques, ha d’orientar-les cap a la classe mitjana; si redacta lleis democràtiques, les ha de fer assumibles per als ciutadans de classe mitjana. I, en canvi, on la classe mitjana té més pes que els dos extrems o només un sol de tots dos, aleshores és possible que hi hagi una constitució estable. En efecte, no s’ha de tenir por que mai els rics no arribin a un acord amb els pobres per tal d’anar en contra de la classe mitjana. I és que els uns no voldran mai sotmetre’s als altres i, encara que busquessin una constitució que fos vàlida per als seus interessos comuns, no en trobarien cap altra que aquesta, perquè mai, per desconfiança mútua, no exercirien el poder per torn.

1297a

Arreu el qui suscita més confiança és àrbitre, i àrbitre és la classe mitjana. Com més barrejats hagin estat els elements que integren una constitució, més estable és. Molts dels qui volen fer una constitució aristocràtica s’equivoquen, no pas pel fet que concedeixen massa beneficis als rics, sinó perquè colpeixen el poble amb enganys. Més tard, amb el pas del temps, de la falsa opulència en deriva un veritable malestar, perquè les ambicions desmesurades dels rics provoquen l’anorreament de la constitució més que no pas les del poble.



13. La conservació dels règims oligàrquics i democràtics

El nombre de mesures que en les constitucions es fan servir com a pretext per a enganyar el poble són cinc i estan relacionades amb l’assemblea, les magistratures, els tribunals, l’armament i els exercicis gimnàstics. Quant a l’assemblea és permès a tothom de participar-hi, però s’imposa una pena als rics que no hi assisteixin, només a ells o a ells molt més elevada. Pel que fa a les magistratures, als qui tenen un cert nivell de rendes se’ls prohibeix refusar-les sota jurament, mentre que els mancats de recursos ho poden fer.

Respecte als tribunals, als rics se’ls imposa una multa si no hi prenen part; els pobres, en canvi, tenen immunitat, o bé per als uns, la multa és elevada, i baixa per als altres, com en les lleis de Carondas.[455] En alguns llocs, a tots els ciutadans, si estan inscrits com a tals, és permès de prendre part en l’assemblea i en els tribunals, però, si hi estan i no hi participen, aleshores estan obligats a pagar multes quantioses, per tal que a causa de l’import defugin d’inscriure-s’hi i per aquesta raó no prenguin part en els debats ni en les assemblees ni en els tribunals.

De la mateixa manera es legisla sobre la possessió d’armes i sobre la pràctica dels exercicis a la palestra, perquè als pobres, d’armes, no és permès de posseir-ne, però els rics, si no en tenen, són multats. Així mateix, si no fan exercicis físics, per als mancats de recursos no hi ha cap penalització, mentre que per als benestants sí, per tal que els uns, a causa de la multa hi participin i, en canvi, els altres, com que no temen res, no hi prenguin part.

Aquests són els estratagemes de caràcter oligàrquic introduïts en la legislació. En les democràcies se n’inventen uns altres equivalents, però en el sentit contrari. Als pobres, se’ls assigna una paga quan assisteixen a les assemblees i formen part dels tribunals, mentre que als benestants no se’ls imposa cap multa, si no hi van. Així, doncs, resulta evident que, si es vol fer una combinació equilibrada, s’han de compilar les prescripcions de totes dues constitucions i fixar, per a uns, una paga i, per als altres, una multa. D’aquesta manera, tothom se sent coparticipant. En canvi, en els casos precedents, la constitució esdevé un arranjament d’una sola de les dues classes socials.

1297b

El govern ha de ser format només pels qui tenen armes.[456] Pel que fa a la quantia de la renda no es pot fixar d’una manera absoluta ni determinar-la amb exactitud, sinó que cal examinar més aviat quin és el límit màxim que s’imposa per tal que els qui participin en la vida política siguin més nombrosos que no pas aquells que no ho fan, i fixar aquest límit. I és que els pobres, encara que no accedeixin als llocs d’honor, desitgen estar tranquils amb la condició que ningú no els molesti ni els arrabassi cap dels seus béns. Però això no és fàcil, perquè no sempre succeeix que els qui formen part del govern siguin persones benintencionades. Quan esclata la guerra, la gent acostuma a mantenir-se vacil·lant, si no se la proveeix d’aliments i se la deixa sense recursos, però, si algú pensa en el seu sosteniment, aleshores està disposada a combatre.[457]

En alguns estats, el sistema de govern no solament està constituït pels qui manegen armes, sinó pels qui en el passat han servit com a hoplites a l’exèrcit. Entre els malieus,[458] el cos polític estava integrat per aquests soldats i elegien els magistrats entre els qui prestaven servei actiu a l’exèrcit. També entre els hel·lens, la primera constitució que va succeir a la monarquia estava formada només per combatents, membres de la cavalleria en un principi, perquè la força i la superioritat de la guerra residia en aquest cos de l’exèrcit. De fet, la infanteria pesada sense la coordinació adient resulta inútil, i els antics no tenien pràctica en aquestes coses ni en coneixien la tàctica, de manera que la força residia en la cavalleria.

A mesura que els estats creixien i que la infanteria era més important, fou també major el nombre dels qui participaven en la vida política. Per això, les que ara anomenem repúbliques abans eren denominades democràcies. Les antigues constitucions eren lògicament oligàrquiques i monàrquiques, ja que a causa de la manca de població la classe mitjana no era gaire nombrosa, de tal manera que, com que no estava constituïda per gaires individus i no era gaire important en l’ordenament de l’estat, es resignava a ser sotmesa.

S’ha dit, doncs, per quin motiu hi ha diverses menes de constitució i per què n’hi d’altres a més de les esmentades. En efecte, numèricament no hi ha una sola forma de democràcia, i de la mateixa manera en les altres formes de govern. També s’ha exposat quines són les diferències que hi ha entre elles i per què tenen lloc i, a més d’això, quina és la millor constitució, per dir-ho en general, i quina entre les altres s’adapta a individus determinats.



14. El poder deliberatiu

Ara parlem de les qüestions que vénen tot seguit d’una manera general i en particular pel que fa a cadascuna de les constitucions, prenent el punt de partida adient. En qualsevol constitució hi ha tres parts sobre les quals el legislador competent ha d’estudiar què és el que convé a cadascuna.

Si aquestes parts estan ben establertes, necessàriament també ho està la constitució, i de la diferència entre elles depèn la diferència recíproca entre constitucions. D’aquestes tres parts una és la que delibera sobre els afers comuns, la segona és la constituïda per les magistratures, sobre les quals cal precisar quines han de ser, en quins temes han de ser competents i quin ha de ser el sistema d’elecció, i la tercera és la que es refereix al sistema de justícia.

1298a

El cos deliberatiu és sobirà pel que fa a la pau i a la guerra, pel que fa a les aliances i al trencament de tractats, pel que fa a les lleis, les condemnes de mort,[459] d’exili i de confiscació de béns i pel que fa a l’elecció dels magistrats i a la rendició de comptes. Cal remetre totes aquestes decisions a tots els ciutadans o solament a alguns (per exemple, a una única magistratura o a més magistratures o, unes decisions, a una magistratura, i unes altres, a una altra) o bé algunes decisions a tots els ciutadans o algunes només a alguns.

El fet que tots els ciutadans deliberin sobre tots els afers és propi de la democràcia, perquè aquesta igualtat és la que busca el poble. Tanmateix, hi ha diverses maneres d’aconseguir aquesta participació general. Una consisteix a deliberar per torn i no tots conjuntament en bloc, com en la constitució de Tèlecles de Milet.[460] També en altres constitucions deliberen els cossos de magistrats reunits, però tothom accedeix a les magistratures per torn tenint en compte la tribu i les seccions més petites,[461] fins que tothom hagi exercit el càrrec. Les reunions generals es fan només per a la promulgació de les lleis, per a les qüestions de la constitució i per escoltar les disposicions dels magistrats.

Una altra manera consisteix a deliberar tots en bloc, però que es reuneixin només per elegir els magistrats, per promulgar lleis, per discutir sobre la guerra i la pau, per auditar els rendiments de comptes dels magistrats, mentre que tots els altres assumptes els deliberen les magistratures encarregades per a cadascun d’ells, tant si són exercides per elecció entre els ciutadans o per sorteig. Una altra forma consisteix en el fet que tots els ciutadans es reuneixin per proveir les magistratures i tractar la rendició de comptes dels magistrats, per deliberar sobre la guerra i sobre les aliances, mentre que la resta és competència de les magistratures electives que es puguin instituir, tal com és el cas de les magistratures, que necessàriament han de ser exercides per experts. La quarta manera és aquella en la qual tothom es reuneix per deliberar sobre tots els assumptes i els magistrats no decideixen res, sinó que es limiten a preparar la deliberació. Aquesta és la modalitat que actualment és posada en pràctica en la democràcia radical, que diem que és anàloga a l’oligarquia autoritària i a la monarquia tirànica.

Aquestes modalitats són totes democràtiques; en canvi, que només algunes persones deliberin sobre tots els problemes és propi de l’oligarquia, tot i que hi ha moltes diferències. Quan els qui deliberen són elegits a partir d’un cens no gaire elevat i són més aviat nombrosos gràcies a la moderació de la renda, i no plantegen modificacions que la llei prohibeix, sinó que hi cooperen, i al qui té el cens requerit és possible participar en les deliberacions, una constitució d’aquestes característiques és molt propera a la república gràcies a la seva contenció. Quan no tots els ciutadans poden prendre part en les deliberacions, sinó només els qui han estat elegits,[462] però observen les lleis, com en el cas precedent, aleshores es té un govern oligàrquic. Quan s’elegeixen ells mateixos els qui tenen la sobirania de les deliberacions, quan el fill succeeix el pare en el lloc deixat lliure i són els qui controlen les lleis, necessàriament aquest sistema és radicalment oligàrquic.

1298b

Quan hi ha alguns ciutadans per a determinats afers, com quan tots deliberen sobre la guerra i la pau, sobre el rendiment de comptes[463] de les magistratures, però tots els altres assumptes estan controlats per magistrats nomenats per elecció i no per sorteig, aquesta constitució és una aristocràcia. Si alguns assumptes són competència de magistrats elegits per votació i altres ho són de magistrats sortejats,[464] ja sigui mitjançant un simple sorteig ja sigui a partir d’una llista seleccionada, o bé decideixen en comú tant els elegits com els sortejats, aleshores alguns trets d’aquest ordenament són propis d’una constitució aristocràtica i altres d’una república.

Així, doncs, s’ha fet una classificació de les formes del poder deliberatiu en les diverses formes de constitució, cadascuna de les quals es regeix segons la distinció esmentada. A la democràcia que actualment sembla ser-ho més que qualsevol altra —em refereixo a aquella en la qual el poble és sobirà de les lleis—, per millorar la funció deliberativa li cal fer el mateix que el que es fa en les oligarquies quant al poder judicial. Imposen penes als qui volen que facin de jutges, per tal que intervinguin en els processos, mentre que en les democràcies concedeixen una paga als pobres. Convé també aplicar aquesta mesura oligàrquica a les assemblees deliberatives, perquè les decisions seran més reeixides si hi pren part comunitàriament tothom, tant el poble com els distingits,[465] i aquests amb la massa popular. També és bo que no solament els consellers, tant els qui són elegits per votació com els que ho són per sorteig, provinguin en nombre igual dels diversos sectors, sinó que també si els membres del poble superen de molt numèricament els altres ciutadans, és aconsellable no concedir la paga a tothom, sinó només en un nombre proporcional al dels notables, o bé excloure per sorteig els qui hi són de més.

En les oligarquies és convenient o bé acollir alguns membres del col·lectiu popular o bé instituir magistratures, com són en alguns estats els anomenats probuls[466] o guardians de les lleis,[467] i fer valoracions sobre aquells afers que aquests magistrats hagin examinat i preparat prèviament. I és que d’aquesta manera el poble prendrà part en les deliberacions, però no podrà abolir res de la constitució. Una altra manera de procedir seria que el poble votés les propostes i no pogués votar res que hi fos contrari o bé que fos concedit al poble el poder consultiu, però que els magistrats prenguessin les decisions. Cal fer el contrari del que passa a les repúbliques, perquè s’ha de concedir al poble la possibilitat de rebutjar una proposta, però no d’aprovar-la, ja que en aquest cas hauria de tornar novament als magistrats. De fet, en les repúbliques ho fan al revés: la minoria té poders per a rebutjar una proposta, però no en té per aprovar-la, sinó que s’ha de remetre a la majoria de l’assemblea.

1299a

Així, doncs, que quedin fetes aquestes precisions sobre els òrgans deliberatius i la sobirania de la constitució.



15. Les magistratures del poder executiu

A continuació dels temes tractats s’ofereix la distribució de les magistratures. També aquest apartat de la constitució presenta molta varietat. ¿Quantes magistratures hi ha d’haver? ¿En quins aspectes han de ser competents? ¿Quina és la durada de cadascuna, perquè algunes s’allargassen dos mesos, altres no tant, altres un any i altres les fan durar més temps?[468] ¿Cal que les magistratures siguin vitalícies o que continuïn molt temps, o ni una cosa ni l’altra? ¿Poden ser ocupades per les mateixes persones diverses vegades, o una mateixa persona no les pot cobrir dues vegades, sinó només una? ¿Quant a la designació dels magistrats, entre quins han de ser elegits, per qui i de quina manera? Sobre totes aquestes qüestions cal poder determinar de quantes maneres és possible procedir i establir en funció de la utilitat quines magistratures convenen a les diverses constitucions.

Tampoc no és fàcil precisar quins càrrecs han de ser denominats magistratures, perquè la comunitat política necessita molts funcionaris. Per això, no tots han de ser considerats magistrats, tant els elegits per votació com per sorteig, com els sacerdots en primer lloc, perquè cal considerar la seva funció una mica diferent de les magistratures polítiques. I és que també els coregs[469] i els heralds[470] són elegits, així com també ho són els ambaixadors. De les tasques que els són encomanades algunes són polítiques o perquè afecten a tots els ciutadans en determinat camp d’acció, com en el cas de l’estrateg amb relació als seus soldats, o perquè s’ocupen d’una part de la ciutadania, com en el cas de l’inspector de les dones[471] i dels nois.[472] Altres funcions són de caire econòmic, ja que sovint elegeixen els mesuradors de gra,[473] i altres són de caràcter servil, i, si els estats són rics, les reserven per als esclaus.

Tanmateix, per dir-ho amb poques paraules, sobretot cal anomenar magistratures aquells càrrecs als quals ha estat concedit la capacitat de deliberar sobre determinats assumptes, de jutjar i donar ordres, i això d’una manera especial, perquè donar ordres és la característica essencial de l’autoritat. Amb tot, la qüestió no té cap rellevància en la pràctica, per dir-ho d’aquesta manera, perquè mai no hi ha hagut encara una decisió de les discussions sobre el nom, malgrat que ofereix la possibilitat de fer una recerca especulativa diferent.

Però quina mena de magistratures i quantes són indispensables per a l’existència d’un estat, quines no ho són, i, en canvi, són útils per a un bon sistema de govern, són problemes que es presenten en qualsevol sistema polític, però sobretot en els estats petits. En els grans és possible i fins i tot necessari establir una sola magistratura per a una única funció, perquè, essent elevat el nombre de ciutadans, és possible que molts accedeixin als càrrecs, de manera que uns puguin tornar a ser ocupats després de deixar passar molt de temps, i altres una sola vegada. A més s’aconsegueix fer cada tasca millor si es té cura d’una sola activitat que si se’n té de moltes.

1299b

En canvi, en els estats petits és convenient concentrar moltes magistratures en mans de no gaires persones. I és que pel nombre reduït de la població no és fàcil que molts individus ocupin els càrrecs, perquè ¿qui seran els qui els hauran de succeir a continuació? De vegades, però, els petits estats tenen necessitat de les mateixes magistratures i lleis que els grans, tret del cas que els grans les necessiten tot sovint i, en canvi, als estats petits això els succeeix de tant en tant. Per això, res no impedeix que moltes funcions s’assignin conjuntament a un sol càrrec, perquè no s’interferiran l’una amb l’altra, i per la manca de ciutadans cal que els magistrats facin tots els papers com les llumeneres en forma d’asts.[474]

Per tant, si poguéssim dir quantes magistratures són indispensables per a qualsevol estat i quantes, tot i no ser necessàries, no cal que hi siguin, qualsevol, tan bon punt se sabés això, fàcilment determinaria quines magistratures fusionaria en una sola.

També cal no oblidar això, quines són les funcions de les quals s’han d’ocupar diverses magistratures depenent de cada lloc i de les quals pot ser responsable una única magistratura a tot arreu. Per exemple, pel que fa al bon ordre, ¿hi ha d’haver un agorànom[475] a l’àgora, un altre funcionari en un altre lloc o bé el mateix a tot arreu? ¿Cal també diferenciar els llocs dels funcionaris segons les funcions o bé segons les persones? És a dir, em pregunto si una única persona ha de ser l’encarregat del bon ordre en general o bé una altra s’ha d’ocupar del bon ordre dels nois i una altra del de les dones. ¿Pel que fa a les constitucions, el tipus de magistratures és divers segons la forma de cadascuna o no ho és gens? Per exemple, en una democràcia, una oligarquia, una aristocràcia, i una monarquia, les magistratures principals són les mateixes, encara que no les exerceixin persones de la mateixa classe o d’una classe semblant, sinó diferents en les diverses constitucions. Per exemple, en les aristocràcies estan constituïdes per persones cultes, en les oligarquies pels rics, en les democràcies per ciutadans lliures. O bé hi ha magistratures especials en les diverses constitucions i hi ha llocs on són útils les mateixes magistratures o llocs on les magistratures són diferents, perquè és bo que les mateixes magistratures tinguin àmplies atribucions en un lloc i limitades en un altre.

No obstant això, algunes magistratures són pròpies d’un tipus especial de constitució, com, per exemple, la dels probuls,[476] que no és democràtica i, en canvi, la bule[477] sí que ho és. Cal que hi hagi un òrgan d’aquesta mena que s’encarregui de preparar les deliberacions del poble, per tal que pugui atendre els seus afers. Si pel que fa al nombre els membres no són gaires, es tracta d’un òrgan oligàrquic. Tanmateix, allà on existeixen totes dues magistratures, els probuls tenen autoritat sobre els buleutes, perquè el buleuta és un funcionari democràtic i, en canvi, el probul és de caire oligàrquic. L’autoritat de la bule també s’afebleix en aquelles democràcies, en les quals el poble, en reunir-se, capitalitza tots els assumptes. Això sol passar quan hi ha prou recursos per a concedir una paga als participants de l’assemblea. Com que tenen lleure es reuneixen tot sovint i decideixen personalment tots els assumptes. Els inspectors dels nois i de les dones i altres magistrats encarregats d’assumptes semblants són institucions aristocràtiques, no democràtiques. De fet, ¿com seria possible impedir que sortissin de casa les dones dels pobres?[478] Ni tampoc són oligàrquiques, perquè a les dones dels oligarques els plauen els luxes.

1300a

Però al voltant d’aquests temes ja n’hi ha prou amb el que s’ha dit. Pel que fa a la institució de les magistratures cal intentar estudiar-les des del començament. Les diferències entre les magistratures depenen de tres factors, la combinació dels quals necessàriament comprèn totes les modalitats possibles. D’aquests tres factors, un és qui tria els magistrats, el segon és entre quins són nomenats i, en darrer terme, la manera en què són nomenats.

D’aquests tres factors, cadascun d’ells presenta tres varietats: o bé nomenen els magistrats tots els ciutadans o només alguns; o bé poden ser nomenats entre tota la ciutadania o només entre alguns individus, en funció de la renda o del llinatge, o de la virtut o d’una altra qualitat semblant, com passava a Mègara,[479] on els magistrats podien ser triats entre els qui havien tornat de l’exili o havien combatut conjuntament contra els partidaris de la democràcia; o bé el nomenament es fa per votació o per sorteig. A la vegada, aquestes varietats poden combinar-se de dues en dues; vull dir que uns magistrats els trien uns quants, uns altres tothom; alguns entre tots, altres entre uns quants; alguns per votació i altres per sorteig.

I cadascuna d’aquestes varietats admetrà sis modalitats: o tots elegiran entre tots per votació o tots ho faran entre uns quants per votació; o tots escolliran entre uns quants per sorteig o tots ho faran entre uns quants per sorteig. I si es fa entre tots, o bé sector per sector, com per tribus,[480] per dems,[481] per fratries,[482] fins que tots els ciutadans hagin gaudit d’aquest dret o bé sempre entre tots. O bé designaran algunes magistratures d’una manera i unes altres d’una altra. Si després els electors són uns quants, triaran o entre tots per votació o entre tots per sorteig, o bé entre uns quants per elecció o uns quants per sorteig, o bé uns per un sistema i altres per l’altre. Vull dir que, algunes magistratures, tothom les elegirà per votació i altres tothom ho farà per sorteig, o bé que les unes seran elegides per uns quants per votació i que unes altres també ho seran per uns quants per sorteig. En conseqüència resulten dotze modalitats sense calcular les dues combinacions.

Entre aquestes modalitats de nomenament, tres són constitucions democràtiques: que tots els magistrats siguin elegits entre tots els ciutadans per votació o per sorteig o mitjançant tots dos procediments, o bé unes magistratures per sorteig i unes altres per votació.

En canvi, és propi d’una república el fet que no els nomenin tots alhora, però sí d’entre tots o d’entre uns quants, ja sigui per sorteig ja sigui per votació o per tots dos procediments, o bé uns els nomenin d’entre tots i uns altres ho facin d’entre uns quants ja sigui per sorteig ja sigui per elecció o per tots dos procediments. Per tots dos procediments vull dir que uns els trien per sorteig i altres per votació.

El fet que algunes magistratures les nomenin uns quants d’entre tota la ciutadania, o per elecció o per sorteig o per tots dos procediments, unes per sorteig i altres per votació, és propi d’una oligarquia. Amb tot, més propi d’una oligarquia és l’ús de tots dos sistemes.

El fet que n’elegeixin alguns entre tots i altres entre uns quants és propi d’una república de tendència aristocràtica, tant si es fa per votació com per sorteig. Que uns quants elegeixin entre uns quants és un tret oligàrquic. També ho és que uns quants ho facin entre uns quants per sorteig, encara que no es verifiqui de la mateixa manera, i que uns quants siguin triats entre uns quants amb tots dos procediments.

1300b

És propi d’una aristocràcia el fet que uns quants facin l’elecció entre tots i també el fet que tots ho facin entre uns quants.

Aquestes són les modalitats de procediment de triar els magistrats pel que fa al nombre i es divideixen d’aquesta manera segons les constitucions. Quines modalitats convenen a determinats pobles i de quina manera cal que es constitueixin resultarà clar en el moment en què es determini el poder de les magistratures i quines són. I anomeno poder d’una magistratura, per exemple, la competència dels ingressos i la de la defensa de l’estat, perquè és diferent la forma d’autoritat que té, per exemple, un estrateg i la del qui regula els contractes de mercat.



16. Els tribunals del poder judicial

Dels tres poders de l’estat resta parlar del poder judicial. També caldrà prendre en consideració les diverses modalitats segons les mateixes suposicions d’abans. Són tres els factors que configuren les diferències dels tribunals: els membres que els constitueixen, les matèries sobre les quals poden deliberar i la manera en què són nomenats. Quant als membres vull dir si estan constituïts per tots els ciutadans o per uns quants; pel que fa a les matèries em refereixo a quantes modalitats de tribunals hi ha; i sobre la manera en què són nomenats em pregunto si ho són per sorteig o per votació.

Bé, doncs, primer de tot ha de quedar determinat quantes menes de tribunals hi ha. Pel que fa al nombre són vuit: un per al rendiment de comptes, un altre per als danys contra la comunitat, un altre per als assumptes referits a la constitució, un quart competent en els desacords entre els magistrats i els ciutadans privats pel que fa a les condemnes, un cinquè que s’ocupa dels contractes privats de certa envergadura i, a més d’aquests, el tribunal per als homicidis i el dels assumptes amb els estrangers. De tribunals per als homicidis, n’hi ha de diverses menes, formats ja sigui pels mateixos jutges ja sigui per jutges diferents, per exemple, per als homicidis premeditats, per als involuntaris, per als homicidis que són reconeguts, però es dubta de la seva legitimitat i un en quart lloc per a totes les imputacions d’exili per homicidi, al seu retorn, com es diu que és el tribunal de Freat[483] a Atenes. Tanmateix, casos d’aquesta mena no se’n donen gaires en el curs del temps fins i tot en els estats grans. Pel que fa als tribunals sobre afers amb estrangers, una secció és per a estrangers contra estrangers i una altra per a estrangers contra ciutadans. A més de tots aquests hi ha tribunals competents en petits contractes, com els d’una dracma a cinc dracmes i no gaire cosa més.[484] De fet, cal que hi hagi un judici sobre aquestes qüestions, però la resolució no ha de recaure en un gran nombre de jutges.

Amb tot, que quedin deixats de banda aquests tribunals i els competents sobre els delictes d’homicidi i els que ho són sobre els estrangers i parlem dels tribunals civils, sobre aquells que si no estan ben organitzats són font de sedicions i de pertorbacions de les constitucions. Cal que o bé tots els ciutadans, designats per votació o per sorteig, jutgin totes les causes o bé que ho facin tots, nomenats en part per sorteig i en part per votació, o bé algunes causes de la mateixa mena les jutjaran uns quants designats per sorteig i uns quants per votació.

1301a

Aquestes, doncs, són quatre modalitats de constituir els tribunals pel que fa al nombre, però n’hi ha altres tantes, si l’elecció és restringida a una part dels ciutadans. I és que els jutges competents en totes les causes poden ser designats per votació o per sorteig entre uns quants ciutadans, o bé ser designats per a unes causes per votació i per a unes altres per sorteig, o bé poden ser competents en les mateixes causes alguns tribunals, formats per membres triats per sorteig i també per votació. Aquestes són, doncs, com s’ha dit, modalitats que es corresponen amb les esmentades. A més, aquests tribunals poden ser combinats, vull dir els escollits entre tots, entre uns quants o entre tots dos sistemes, com si en un mateix tribunal els uns fossin designats entre tots i els altres entre uns quants, o per sorteig o per votació o per tots dos sistemes.

Així, doncs, queda dit quins poden ser els tipus de tribunals. D’aquests són democràtics els primers, els quals són designats entre tots i tenen competència sobre tots els assumptes; els segons són oligàrquics, nomenats entre uns quants i amb competència sobre totes les qüestions; i els tercers són propis de l’aristocràcia i de la república, és a dir, els formats per jutges que per a uns assumptes són triats entre tots els ciutadans i per a uns altres ho són entre un grup restringit.





Llibre V


INESTABILITAT DELS SISTEMES POLÍTICS



1. Causes dels canvis constitucionals

1301a

Dels altres temes que ens havíem proposat tractar, més o menys, ja se n’ha parlat en la seva totalitat. Després del que s’ha dit cal indagar les causes per les quals les constitucions es transformen, la quantitat i les característiques d’aquestes causes, les menes de deteriorament de cada constitució i sobretot la transformació d’una constitució en una altra. També cal estudiar les possibilitats per a preservar cada constitució en general i en particular i els mitjans amb els quals cadascuna es conservaria més bé.

En primer lloc cal establir com a punt de partida que s’han format moltes constitucions, perquè, encara que totes admeten la justícia i la igualtat proporcional, es cometen errors en la seva aplicació, tal com s’ha dit abans.[485]

De fet, la democràcia naixé del fet que, com que tots els humans són iguals en alguna cosa, es creia que eren iguals en sentit absolut. En realitat, pel raonament que tots són igualment lliures es considera que són absolutament iguals. En canvi, l’oligarquia sorgí de la idea que, com que tots són desiguals en algun aspecte, es pensava que també ho eren en tot. I és que, com que són desiguals en la possessió de recursos, se suposa que són totalment desiguals entre ells. I d’aquesta manera, uns, gràcies a la percepció que tothom és igual, exigeixen participar en tot en condicions d’igualtat; en canvi, altres, amb el pressupòsit que són desiguals, intenten posseir cada vegada més, perquè el fet de tenir més és la raó de la desigualtat.

Així, doncs, totes les formes de constitució tenen cert grau de justícia, però, en termes absoluts, estan equivocades. I per aquesta raó, quan els uns o els altres no intervenen en la constitució segons la idea que se n’han format, esclaten els conflictes interns.[486] I entre tots els qui tindrien més dret a rebel·lar-se són els qui excel·leixen en la virtut i, tanmateix, són els qui menys ho fan, perquè seria del tot raonable que només ells fossin desiguals d’una manera absoluta. N’hi ha uns quants que pel fet de destacar pel seu llinatge no consideren que són iguals que els altres a causa d’aquesta desigualtat. I és que creuen que són nobles tots els qui tenen excel·lència heretada dels avantpassats i també recursos.

1301b

Aquests són, doncs, per dir-ho així, els motius i els orígens de les desavinences, a partir de les quals sorgeixen les revoltes. Per això, els canvis constitucionals es produeixen de dues maneres. Unes vegades els ciutadans es revolten contra un sistema polític per canviar-lo. En lloc del que és vigent es passa a un altre, per exemple, de la democràcia a l’oligarquia, o de l’oligarquia a la democràcia, o d’aquesta a la república i a l’aristocràcia, o viceversa. Altres vegades, la revolta no és contra el règim establert, sinó que més s’estimen mantenir el mateix sistema de govern, però el volen tenir sota el seu control, com en el cas de l’oligarquia o el de la monarquia. Fins i tot pot ser qüestió de més i de menys grau d’intensitat d’un sistema polític, com el fet que una oligarquia existent sigui més o menys oligàrquica, o que una democràcia vigent sigui més o menys democràtica, i de la mateixa manera altres formes de constitució per tal que siguin més rígides o més moderades. La finalitat de la sedició també pot ser canviar una part de la constitució, per exemple, instituir una magistratura o bé suprimir-la, com va passar a Lacedemònia, on diuen alguns que Lisandre[487] va intentar abolir la monarquia i Pausànias[488] l’eforat. També a Epidamne[489] van alterar la constitució parcialment, perquè constituïren un consell en lloc dels filarcs;[490] però encara és obligatori que, entre els funcionaris públics, els magistrats vagin a l’Heliea,[491] quan alguna magistratura se sotmet a votació. Alhora és de caràcter oligàrquic l’existència d’un sol arcont en aquesta constitució.

Arreu la rebel·lió es produeix per la desigualtat, però no és així si entre els qui són desiguals hi ha una proporció, perquè el poder reial hereditari és desigual, si existeix entre iguals.[492] De fet, els qui es revolten generalment busquen la igualtat.

La igualtat és de dues menes: una és numèrica i l’altra amb relació al mèrit.[493] Per numèrica vull dir la que és igual en nombre i en dimensió, i amb relació al mèrit entenc que és proporcional. Per exemple, numèricament el tres supera el dos en la mateixa mesura que el dos supera l’u, però proporcionalment quatre és a dos el mateix que dos és a u, perquè la mateixa fracció és dos respecte de quatre que u respecte de dos, pel fet que en tots dos casos és la meitat. I encara que tothom està d’acord que allò que és absolutament just és la igualtat segons el mèrit, tanmateix mantenen postures divergents, com abans s’ha dit, els uns perquè, si són iguals en un aspecte, creuen que són totalment iguals, i els altres perquè, si són desiguals en alguna cosa, exigeixen tenir-ho tot en parts desiguals.

Per això, essencialment són dues les formes de constitució: la democràcia i l’oligarquia,[494] perquè la noblesa de naixement i l’excel·lència en la virtut es troben en no gaires individus,[495] mentre que les condicions per tal que aquestes dues constitucions existeixen es troben en molts. En efecte, de nobles i d’honrats, enlloc no n’hi ha cent, en canvi, de rics i de pobres, n’hi ha molts a tot arreu.

1302a

El fet d’establir una constitució segons una o altra forma d’igualtat d’una manera absoluta i total és quimèric. Es veu a partir dels mateixos resultats, ja que cap d’aquesta mena de constitucions no és estable. La causa d’això rau en el fet que és impossible no topar-se amb un nyap al final, si des de bon principi es parteix d’un error inicial. Per això, unes vegades cal emprar la igualtat numèrica i altres la basada sobre el mèrit.

Tanmateix, la democràcia és més sòlida que l’oligarquia i està més lliure de dissensions. I és que en les oligarquies hi ha dues menes de desavinences, la que enfronta els oligarques entre ells i la que es planeja contra el poble, mentre que en les democràcies només hi ha enfrontaments contra l’oligarquia, perquè no hi ha cap lluita del poble contra ell mateix que pagui la pena de ser esmentada. A més, la constitució fonamentada sobre la classe mitjana és més propera a la democràcia que no pas a l’oligarquia, i és la més estable d’aquestes formes de constitució.



2. Motius dels moviments revolucionaris

Com que estem indagant quines són les circumstàncies que originen les revoltes i els canvis de constitució, primer de tot cal comprendre, en general, quins en són els motius i els principis. Per dir-ho d’una manera aproximada, numèricament són tres, els quals caldria definir cadascun per ell mateix, de primer a manera d’esbós. En efecte, cal entendre quin és l’estat d’ànim dels qui es rebel·len, amb quina finalitat ho fan i, en tercer lloc, quines són les causes dels desordres polítics i de les sedicions que promouen els uns contra els altres.[496]

S’ha d’admetre que el motiu pel qual els ciutadans estan disposats, en certa manera, al canvi constitucional és sobretot aquell del qual precisament ja hem parlat.[497] Els qui aspiren a la igualtat es rebel·len, si creuen que tenen menys que els qui tenen més, malgrat que són iguals; en canvi, els qui desitgen la desigualtat i la supremacia es revolten, si suposen que, tot i ser desiguals, no tenen més, sinó menys o bé igual. I a tot això s’hi pot aspirar de vegades justament, de vegades injustament. De fet, els qui són inferiors se solleven per aconseguir ser iguals, i els que són iguals ho fan per obtenir més privilegis. S’ha exposat, per tant, de quina manera els humans es revolten.

Els objectius pels quals els ciutadans fan els avalots són l’afany de lucre i els honors i els seus contraris, perquè desitjant evitar el deshonor i el dany, o per a ells personalment o per als seus amics, provoquen sedicions en els estats.

1302b

Els motius i els orígens dels moviments subversius, dels quals sorgeixen en els humans la predisposició esmentada i els objectius que hem assenyalat, poden ser set pel que fa al nombre o potser més. D’aquests, dos són els mateixos ja esmentats, però no de la mateixa manera, perquè per l’afany de lucre i per l’honor els humans s’inciten els uns contra els altres, no pas per adquirir-los per a ells mateixos, com s’ha dit abans, sinó perquè veuen que altres els passen al davant en el fet de tenir-ne més, uns justament, altres injustament. Altres causes són la prepotència, la por, l’afany de domini, el menyspreu, el desenvolupament desproporcionat i encara, d’una altra manera, les intrigues electorals, les negligències, la deixadesa de les coses petites i la desigualtat entre les parts de l’estat.



3. Estudi de les causes de les revoltes

Entre aquests motius és més o menys evident quina potència tenen i com són causa de rebel·lions l’arrogància i l’afany de lucre. I és que els qui ocupen els càrrecs, quan són prepotents i ambiciosos, no solament promouen discòrdies entre ells, sinó també contra les constitucions que els ha confiat el poder. I els guanys excessius deriven, de vegades, dels béns privats i, de vegades, dels béns públics. També és palès quina influència tenen els honors i com són motiu de revolta. I és que els ciutadans es revolten quan són privats dels honors i veuen que els donen a altres. I la distribució és injusta quan uns són honorats o deshonorats al marge dels seus mèrits, però es justa quan els honors són assignats merescudament. Es rebel·len per l’afany de domini quan algú, ja sigui un sol ja sigui un grup, té un poder més gran que el de l’estat o el del govern. De l’actuació d’aquests individus sol aparèixer la monarquia o el poder dinàstic.[498] Per això, en alguns llocs s’acostuma a practicar l’ostracisme,[499] com a Argos[500] i a Atenes. Tanmateix, encara seria millor mirar des del principi que ciutadans tan poderosos no poguessin sorgir, que no pas deixar-los créixer i intentar posar-hi remei més tard.

Per por es rebel·len els qui han comès alguna injustícia temorosos de no haver de pagar la pena, i també els qui estan a punt de ser víctimes d’alguna injustícia volen anticipar-se abans que això passi, com va passar a Rodes,[501] on els distingits s’uniren contra el poble pels processos judicials oberts contra ells.

També a causa del menyspreu esclaten les rebel·lions i les insurreccions, per exemple en les oligarquies, quan són més nombrosos els qui no en formen part del govern, perquè creuen que són més forts. I passa també en les democràcies quan els rics menystenen els avalots i l’anarquia, com a Tebes, on, després de la batalla d’Enòfita,[502] la democràcia es va esfondrar a causa del mal govern; a Mègara, que perdé la seva força pel desordre i l’anarquia;[503] igual com a Siracusa abans de la tirania de Geló;[504] i a Rodes abans de la sublevació contra la democràcia.

També a causa d’un creixement desproporcionat es produeixen els canvis constitucionals. De la mateixa manera com el cos està compost de parts que han de créixer de manera proporcionada perquè es conservi la simetria, i, si no, es destrueix, com passa quan el peu és de quatre colzes i la resta del cos de dos pams, algunes vegades fins i tot s’arriba a modificar la forma del cos per la d’un altre ésser viu, si tingués un creixement desproporcionat[505] no solament quantitativament, sinó també qualitativament, així també l’estat està compost de parts, una de les quals moltes vegades creix sense adonar-nos-en, com el nombre dels pobres en les democràcies i en les repúbliques. De vegades, això passa també per un cas fortuït, com a Tarant,[506] on, en haver estat vençuts i occits pels jàpigs molts nobles, no gaire després de les guerres Mèdiques la república es transformà en democràcia; i a Argos, on, en haver estat exterminats els del dia setè [507] a mans del laconi Cleòmenes, es van veure obligats a acollir com a ciutadans alguns dels periecs.[508] Així mateix, a Atenes, després de la derrota de l’exèrcit d’infanteria, els nobles disminuïren en nombre, perquè durant la guerra contra Esparta prestaven servei militar els ciutadans enregistrats a les llistes.[509] Això succeeix fins i tot en les democràcies, però no tant, perquè quan els benestants esdevenen més nombrosos o creixen les seves riqueses, es transformen en oligarquies i en règims autoritaris.

1303a

Les constitucions canvien fins i tot sense revoltes a causa de les intrigues electorals, com a Herea,[510] on passaren de l’elecció mitjançant el vot a la feta amb el sorteig, perquè elegien els intrigants, i també a causa de la negligència, quan permeten que accedeixin a les magistratures supremes els qui no són partidaris de la constitució, com a Òreos,[511] on van fer caure l’oligarquia quan arribà a ser un dels arconts Heracleodor, el qual a partir d’una oligarquia va establir una república i una democràcia.

A més també canvien a poc a poc, amb la qual cosa vull dir que sovint un no s’adona que es produeix un gran canvi de les institucions, quan no es té cura dels detalls, com va passar a Ambràcia,[512] on era baixa la renda exigida per a l’exercici de les magistratures i finalment foren admesos els qui no tenien res amb la idea que no es diferenciava gaire una mica de no res.

Un factor de fractura social és la diversitat de la població fins que no s’arriba a una harmonització d’anhels, perquè, tal com no es forma un estat d’una munió qualsevol d’éssers humans, així tampoc no es forma en un lapse de temps qualsevol. Per això, quan s’han admès colons forasters en el moment de la fundació d’una colònia o més tard, la majoria ha tingut dissensions internes. Per exemple, els aqueus fundaren Síbaris[513] amb els trezens,[514] i, més tard, els aqueus, quan arribaren a ser més nombrosos, expulsaren els trezens, d’on va venir la malastrugança que planà sobre els sibarites. També a Túrios[515] els sibarites s’enfrontaren amb els qui havien fundat la colònia, perquè els sibarites, que pretenien tenir més privilegis amb la idea que el territori era seu, en foren expulsats. I a Bizanci,[516] els nous conciutadans, en haver estat sorpresos que tramaven una conspiració, en foren foragitats després d’una batussa. Els d’Antissa,[517] que havien donat acolliment als exiliats de Quios, els en feren fora amb l’ús de les armes. Els de Zancle,[518] que havien donat hospitalitat als de Samos, ells mateixos en foren desterrats. Així mateix, entre els habitants d’Apol·lònia del Pont Euxí,[519] després d’haver introduït al país colons forasters, sorgiren dissensions internes. I els siracusans,[520] després del període dels tirans, en haver concedit la ciutadania a forasters i a mercenaris, tingueren conflictes interns i arribaren a les mans. I els d’Amfípolis,[521] que havien acollit els conciutadans provinents de Calcis, foren foragitats per ells en la seva major part.

1303b

En les oligarquies és la majoria la que es revolta amb la idea que són tractats injustament pel fet que, tot i ser iguals, no participen dels mateixos drets que els altres, tal com s’ha dit, mentre que en les democràcies són els distingits els qui provoquen insurreccions, perquè tenen els mateixos drets, encara que no siguin iguals.

De vegades, els estats tenen dissensions internes per motius de topografia, quan el país no té prou condicions naturals per a un únic estat; per exemple, a Clazòmenes[522] els habitants de Quitos estan en contra dels de l’illa, i els de Colofó [523] en contra dels de Nòcion. Ni tampoc a Atenes hi ha homogeneïtat, sinó que els habitants del barri del Pireu[524] són més democràtics que els de ciutat. I és que, com en les guerres els passos per damunt dels fossats, per molt petits que siguin, provoquen un trencament en les formacions militars, de la mateixa manera sembla natural que qualsevol diferència sigui motiu de dissensions. De totes maneres, el contrast més gros és el que hi ha entre la virtut i el vici, després entre la riquesa i la pobresa, i així successivament en diferents aspectes, entre els quals hi ha el que hem esmentat.



4. Continuació de l’estudi de les revoltes i els canvis constitucionals

Les dissensions civils sorgeixen no per resoldre coses insignificants, sinó a partir de coses insignificants. En realitat, els conflictes esclaten per intentar solucionar coses importants. Amb tot, les coses sense importància provoquen aldarulls violents quan afecten les classes dirigents, com en temps antics va passar a Siracusa. En efecte, la constitució es va modificar per la rivalitat entre dos joves per un afer amorós, però que formaven part dels qui exercien el poder. Durant l’absència d’un d’aquests dos joves, l’altre, del qual era amic, li robà el noi amant. El primer s’ho va prendre molt malament i va convèncer la dona de l’amic per tal que anés amb ell. Els qui eren al govern es deixaren arrossegar a causa d’aquest fet, i implicaren tothom en aquesta rebel·lió.[525] Per això convé prendre les precaucions necessàries contra afers semblants des de bon començament i posar fi als conflictes entre els qui tenen el poder i l’autoritat. És al principi on es troba l’error i, com diu el proverbi, el principi és la meitat de tot. En conseqüència, el petit error del començament està en la mateixa proporció en relació amb els errors que es cometen en altres fases.

En general, les dissensions entre ciutadans distingits acaben per involucrar tot l’estat sencer, com va passar a Hestiea[526] després de les guerres Mèdiques, quan dos germans es barallaren pel repartiment de l’herència paterna. El més pobre al·legant que el germà no declarava la fortuna i el tresor[527] que el seu pare havia trobat, es guanyà les simpaties de la classe popular, i l’altre, que posseïa una gran fortuna, va fer el mateix amb els benestants.

També a Delfos[528] un incident esdevingut en unes noces fou el principi d’un seguit de discòrdies posteriors. Un nuvi, havent interpretat com un mal presagi un fet que li havia passat quan anava a buscar la núvia, s’hi presentà però no se la va emportar. Els familiars de la noia, en sentir-se ofesos, introduïren objectes sagrats entre les seves coses mentre feia un sacrifici, i tot seguit li llevaren la vida com a sacríleg.

1304a

D’altra banda, a Mitilene,[529] una discòrdia originada per unes hereves[530] fou el principi de moltes calamitats i també la causa de la guerra contra els atenesos, arran de la qual Paquet[531] ocupà la ciutat. I és que un ciutadà benestant, Timòfanes, havia deixat dues filles i Dexandre, sentint-se refusat perquè no les havia aconseguit, promogué un avalot i sol·licità l’ajut dels atenesos, del quals era proxen.[532] Entre els foceus[533] es produí un conflicte per una hereva entre Mnàseas, pare de Mnasó, i Eutícrates, pare d’Onomarc, i aquest conflicte fou l’inici de la guerra sagrada[534] per als foceus. Així mateix, a Epidamne,[535] la constitució va canviar per qüestions matrimonials. Un pare havia promès la filla en matrimoni a un jove. Com que el pare del pretendent, en ser designat magistrat, imposà una multa al pare de la noia, aquest, amb l’excusa que se sentia ofès, desencadenà una conspiració juntament amb els qui no gaudien dels drets polítics.

També es produeixen canvis de constitució cap a l’oligarquia, cap a la democràcia o cap a la república si una magistratura o una part de l’estat adquireix massa prestigi o poder. Per exemple, el consell de l’Areòpag, en haver augmentat la seva influència arran de les guerres Mèdiques, prengué la decisió de fer més rígida la constitució i, d’altra banda, el col·lectiu dels mariners, que foren els autors de la victòria de Salamina i, gràcies a aquesta, de l’hegemonia d’Atenes pel seu domini sobre el mar, va enfortir la democràcia.[536]

A Argos, els nobles, havent augmentat la seva importància a Mantinea arran de la victòria sobre els lacedemonis, intentaren enderrocar la democràcia.[537] A Siracusa, el poble, com que havia estat l’artífex de la victòria en la guerra contra els atenesos transformà la república en una democràcia.[538] Igualment a Calcis,[539] el poble juntament amb les classes benestants va fer caure el tirà Foxos[540] i es féu amo del poder. De la mateixa manera, a Ambràcia, el poble juntament amb els conspiradors foragità el tirà Periandre[541] i reorganitzà la constitució a favor seu.

En general, cal no oblidar mai que els qui han estat responsables de l’exercici del poder, ja siguin ciutadans privats, o magistrats o tribus o, en general, qualsevol part o grup de l’estat, promouen moviments antagònics. En efecte, o bé els qui envegen els qui gaudeixen dels honors encapçalen les dissensions o bé ells mateixos, per la seva posició preeminent, no consenten romandre en un pla d’igualtat amb relació als altres.

S’alteren les constitucions també quan els sectors de l’estat que semblen oposats s’igualen entre ells, com els adinerats i els col·lectius populars, i la classe mitjana o no hi té cap paper o hi representa ben poca cosa, perquè si un dels dos sectors assoleix un gran avantatge, l’altre no vol arriscar-se davant d’un adversari manifestament superior. Per això, els ciutadans que excel·leixen en virtut no provoquen, per dir-ho així, revoltes, perquè són pocs contra una majoria que caldria combatre. En general, pel que fa a totes les constitucions, els orígens i les causes dels moviments revolucionaris i dels canvis polítics tenen aquest caràcter.

1304b

Les constitucions es modifiquen de vegades mitjançant la violència i de vegades mitjançant l’engany.[542] Es fa violentament emprant la repressió o des d’un bon principi o més tard. També l’engany es pot fer servir de dues maneres. En efecte, de vegades, els sediciosos enganyen el poble en un primer moment, canvien la constitució amb el seu consentiment, i més tard mantenen el poder mitjançant la violència contra la voluntat popular. D’aquesta manera, en temps del Quatre-cents,[543] enganyaren el poble dient que el rei[544] els havia proporcionat recursos per a la guerra contra els lacedemonis, i després de l’engany intentaren fer-se els amos de la constitució. De vegades, en canvi, convencen el poble des d’un principi i més tard, un cop persuadits, els governen amb el seu consentiment.

Parlant en general, doncs, pel que fa a totes les modalitats de constitució, pot ser que hi hagi canvis a partir de les causes que han estat comentades.



5. Les revoltes en la democràcia

A partir d’aquestes consideracions ara cal examinar què passa en cadascuna de les formes de constitució.

Les democràcies canvien sobretot per la deshonestedat dels demagogs. I és que de vegades, denunciant a títol individual els qui tenen riqueses, afavoreixen que els rics formin aliances, perquè la por comuna uneix fins i tot els enemics pitjors, i de vegades també, duent a terme la seva activitat pública, arrosseguen la massa. Que això succeeix d’aquesta manera es podria veure a través de molts exemples. A Cos[545] la democràcia va caure quan aparegueren demagogs perversos que provocaren que els benestants fessin causa comuna. També a Rodes,[546] els demagogs concediren una paga al poble i impediren que fos pagat als trierarques el que se’ls devia. Aleshores, aquests darrers, a causa dels processos oberts en contra, es veieren obligats a aliar-se i enderrocaren la democràcia. A Heraclea[547] també la democràcia fou abolida per culpa dels demagogs immediatament després de la fundació de la colònia, perquè els distingits, en ser tractats injustament i foragitats pels demagogs, van fer pinya i enderrocaren el règim democràtic. D’una manera semblant també fou abolida la democràcia a Mègara,[548] perquè els demagogs per tal de poder confiscar els béns, foragitaren molts dels ciutadans benestants fins que el nombre dels exiliats fou prou considerable i un cop retornats venceren en una batalla els partidaris de la democràcia i hi instauraren una oligarquia. I el mateix succeí a Cime,[549] on Trasímac va derogar la democràcia. I així, en altres democràcies si un les examina veurà que els canvis constitucionals es produeixen més o menys de la mateixa manera. I és que de vegades, per complaure el poble, perjudiquen els distingits i els obliguen a fer una causa comuna, en redistribuir les seves pertinences o en anul·lar els seus rendiments amb la imposició de litúrgies,[550] i de vegades els acusen amb calúmnies per tal de confiscar-los les propietats.

1305a

En temps antics, quan un mateix individu era demagog i estrateg alhora, els canvis es decantaven cap a la tirania. I és que gairebé la majoria dels antics tirans procedeixen de demagogs. El motiu que això passés abans i ara no, rau en el fet que els demagogs provenien dels capdavanters dels exèrcits, perquè aleshores encara no eren hàbils a parlar. Ara, en canvi, com que la importància de la retòrica ha crescut, els qui són capaços de parlar en públic fan de demagogs, però per ignorància dels afers militars no s’imposen per les armes, tret que sigui en algun cas insignificant. Abans hi havia més tiranies que ara, perquè també les magistratures importants eren en mans d’algunes persones. Per exemple, a Milet[551] la tirania va sorgir de la pritania, perquè el prítanis[552] tenia competència sobre molts assumptes importants. A més, com que les polis no eren gaire grans i el poble vivia als camps, ocupat en les seves feines, els capitosts del poble, quan tenien aptituds per a la guerra, imposaven la tirania. Tots ho feien després d’haver-se guanyat la confiança del poble, i la confiança consistia en l’odi envers els rics. A Atenes, per exemple, Pisístrat[553] es revoltà contra els de la plana,[554] a Mègara Teàgenes[555] ho va fer degollant els ramats dels rics mentre pasturaven vora el riu, i Dionisi,[556] després d’haver acusat Dafneu i altres rics, es féu mereixedor de la tirania, ja que gràcies a la seva animadversió contra els rics va aconseguir la confiança dels sectors populars.

També es poden modificar les democràcies d’una forma més tradicional a una de més moderna.[557] En efecte, on les magistratures són concedides per elecció i no a partir de la renda, i el poble pot votar, els aspirants als càrrecs, fent de demagogs, es comporten de tal manera que el poble esdevé fins i tot sobirà de les lleis. Un remei per tal que això no passi o per tal de minimitzar-ne l’impacte consisteix a confiar a les tribus i no a tot el poble en assemblea el dret d’elegir els magistrats. Així, doncs, gairebé tots els canvis en les democràcies es produeixen per aquests motius.



6. Les revoltes en l’oligarquia

Les oligarquies es transformen sobretot per dos motius i, per cert, molt evidents. En primer lloc, si es cometen abusos contra el poble, perquè, en aquest cas, qualsevol esdevé un líder competent, especialment quan resulta que aquest capdavanter procedeix de la mateixa oligarquia, com Lígdamis,[558] que va esdevenir tirà de Naxos.[559] L’origen de la sedició presenta diferents formes si hi intervenen classes no relacionades amb el poder. De vegades, l’enderrocament és provocat pels rics i no per aquells que tenen els càrrecs polítics, quan no són gaires les persones que acaparen els honors públics, com ha passat a Massàlia,[560] a Istre,[561] a Heraclea[562] i a altres llocs. Els qui no formaven part de les magistratures es revoltaren fins que aconseguiren participar-hi, de primer els més grans dels germans d’una família i després els més joves. De fet, en alguns llocs no està permès que formin part del govern un pare i un fill alhora, i en altres un germà més gran i un de més petit. A Massàlia, l’oligarquia s’aproximà a una república; a Istre, es transformà en una democràcia; i a Heraclea es passà d’un grup reduït de membres a un de sis-cents. També a Cnidos,[563] l’oligarquia es transformà immediatament després de les rebel·lions internes sorgides en la mateixa classe dels distingits, perquè no eren gaires els qui formaven part del govern i, com s’ha dit, si hi era el pare, no hi podia ser el fill i, si els germans eren més d’un, cap altre no hi podia ser que no fos el més gran. El poble, aprofitant-se de les dissensions internes, va triar el seu capdavanter entre els nobles i donant un cop d’estat aconseguí el poder. De fet, un conflicte és un cau de febleses. A Èritres,[564] en temps antics, durant l’oligarquia dels Basílides,[565] encara que els qui eren al capdavant del govern administraven prou bé els afers, tanmateix el poble, no tolerant ser governat per un grup reduït de persones, canvià la constitució.

1305b

En segon lloc, les oligarquies trontollen per obra dels mateixos oligarques, que actuen com a demagogs per rivalitat entre ells. La demagògia pot ser practicada de dues maneres. Una es produeix en el cercle mateix dels membres de l’oligarquia, perquè el demagog hi neix, encara que no siguin gaires. D’aquesta manera, a Atenes, en època dels Trenta, els del bàndol de Càricles[566] s’enfortiren practicant la demagògia amb els mateixos Trenta, i també així van actuar els partidaris de Frínic[567] en època dels Quatre-cents.[568] L’altra manera es dóna quan els qui formen part de l’oligarquia practiquen la demagògia entre la massa popular. Per exemple, a Larisa[569] els guardians dels ciutadans empraven la demagògia perquè era el poble qui els elegia. Això passa també en totes les oligarquies, en les quals els magistrats no són escollits per la classe a la qual pertanyen, sinó que les magistratures són assignades a partir de les rendes elevades o entre els qui formen part de les associacions polítiques,[570] i les eleccions les fan els hoplites i el poble. Així passava a Abidos,[571] i on els tribunals no eren formats pels qui són al govern, perquè els oligarques afalagant el poble en vistes als judicis provoquen els canvis en la constitució, com ha succeït a Heraclea del Pont. A més, els canvis es produeixen, quan alguns intenten reduir el nombre dels oligarques, perquè els qui aspiren a la igualtat es veuen obligats a aconseguir l’ajuda al poble.

Hi ha canvis dins d’una oligarquia quan els seus membres dilapiden el seu patrimoni privat vivint desordenadament. De fet, aquests pretenen capgirar la situació i imposar-se ells mateixos com a tirans o bé preparar la tirania per a un altre. Així ho va fer Hiparí[572] amb Dionisi de Siracusa. També a Amfípolis[573] un individu que es deia Cleotim[574] hi va portar nous colons procedents de Calcis i, un cop arribats, els va enfrontar contra els rics. A Egina,[575] el qui havia fet tractes amb Cares[576] va intentar canviar la constitució per la mateixa raó.

1306a

Així, doncs, de vegades directament intenten promoure una revolta, i de vegades roben els béns públics, fet pel qual entren en conflicte entre ells mateixos o entre ells i els que s’oposen als robatoris, com va passar a Apol·lònia del Pont.[577] Tanmateix, una oligarquia en la qual internament hi ha concòrdia no és fàcil de destruir des del seu interior. Com a mostra és el cas de la constitució de Fàrsal,[578] on uns quants, encara que no siguin gaires, controlen la majoria, perquè hi ha una bona relació entre ells.

També les oligarquies es desfan quan creen una segona oligarquia en el seu interior. Això passa quan, encara que no siguin gaires els qui formen el govern, no tots els qui integren aquesta minoria poden accedir als càrrecs més importants, com una vegada va succeir a Elis.[579] En efecte, com que el govern era controlat per no gaires ancians, van arribar a ser poquíssims, pel caràcter vitalici del càrrec, limitat a noranta membres i pel fet que eren escollits i el criteri per a la designació era el de pertinença a unes famílies determinades, semblant al que se seguia per al consell d’ancians de Lacedemònia.

En les oligarquies els canvis polítics es produeixen tant en temps de guerra com en temps de pau. En temps de guerra perquè, per la desconfiança envers el poble, els oligarques es veuen obligats a fer servir tropes mercenàries. Si es posen en mans d’un de sol sovint es torna tirà, com Timòfanes[580] a Corint, però, si hi ha diversos comandaments, reivindiquen el poder absolut. Altres vegades, els oligarques, tenint por que no passin aquestes coses, comparteixen amb el poble l’administració de l’estat, perquè es veuen obligats a servir-se’n.[581] I en temps de pau, a causa de la desconfiança mútua, confien la defensa a un cos de soldats mercenaris i a un magistrat mediador, que sovint esdevé el qui controla ambdós bàndols, com va passar a Larisa[582] en temps del govern dels Alèvades[583] amb Simos;[584] i a Abidos[585] en època de les conxorxes[586] polítiques, de les quals formava part Ifíades.[587]

Es produeixen revoltes també arran de les expulsions d’alguns oligarques promogudes per altres membres de l’oligarquia, a causa de les intrigues matrimonials o bé de processos judicials. Per exemple, entre les conteses de caire matrimonial, a més de les esmentades anteriorment, hi ha l’enderrocament de l’oligarquia dels cavallers d’Erètria[588] dut a terme per Diàgoras, que havia estat ofès a causa d’unes noces. Per raó d’una sentència judicial sobre una acusació d’adulteri esclatà la revolta d’Heraclea i la de Tebes. Els d’Heraclea van imposar un càstig d’una manera justa però sectària contra Eurició, i els de Tebes contra Àrquias,[589] ja que els seus enemics foren tan parcials fins al punt de lligar-los a un jou[590] a l’àgora.

1306b

Així mateix moltes oligarquies foren dissoltes per alguns membres que formaven part del govern descontents per l’excessiu despotisme, com va passar a l’oligarquia de Cnidos i a la de Quios.[591]

També per un esdeveniment fortuït es produeixen canvis en l’anomenada república i en les oligarquies, en les quals els qui són consellers, els qui fan de jutge i altres càrrecs s’exerciten sobre la base de la renda en el cens. En efecte, moltes vegades quan es va fixar la renda abans, es va fer amb relació a la situació del moment, de manera que en l’oligarquia prenien part en els càrrecs públics només uns quants i en la república solament ho feien els de la classe mitjana. Però quan hi ha bonança econòmica a causa de la pau o de qualsevol conjuntura favorable succeeix que les mateixes propietats tenen un valor molt sovint superior, de manera que tots els càrrecs són accessibles a tothom. Unes vegades els canvis es produeixen a poc a poc i no ens n’adonem i altres vegades, en canvi, d’una manera ràpida.

Aquestes, doncs, són les causes per les quals es produeixen els canvis i els moviments revolucionaris. En general, les democràcies i les oligarquies es transformen no en les constitucions oposades, sinó en una altra forma del mateix tipus de govern, per exemple, de democràcies i oligarquies que observen les lleis en altres formes de govern autoritàries i, a l’inrevés, d’aquestes en aquelles.



7. Les revoltes en l’aristocràcia

En les aristocràcies les revoltes es produeixen, en alguns casos, perquè no són gaires els qui participen en els honors públics, i això, com s’ha dit,[592] altera en certa manera les aristocràcies, perquè l’aristocràcia és, segons com es miri, una oligarquia. De fet, en tots dos sistemes no són gaires els qui són al govern, encara que no sigui per la mateixa raó. I precisament és per això que l’aristocràcia s’assembla a l’oligarquia. Necessàriament el conflicte sorgeix sobretot quan hi ha un conjunt de ciutadans que amb orgull estan convençuts que són iguals que els governants pel que fa a l’excel·lència de la virtut, com a Lacedemònia els anomenats partènies,[593] que eren nascuts dels iguals, i que, en ser sorpresos mentre conspiraven, els enviaren a colonitzar Tarant. Un altre motiu de conflicte és quan certs individus, que són importants i no gens inferiors en virtut, són menystinguts per altres que han rebut més honors, com Lisandre[594] ho fou pels reis d’Esparta, o bé quan un, tot i ser un home valent, és exclòs dels honors públics, com va passar a Cinadó,[595] que en temps del rei Agesilau[596] ordí una conjura contra els esparciates. També, quan uns són massa pobres i els altres massa rics, apareixen dissensions. Això passa sobretot en temps de guerra i a Esparta va succeir en temps de les guerres contra Messènia, tal com es desprèn del testimoni del poema de Tirteu[597] que porta per títol Eunòmia, quan alguns ciutadans en situació precària reclamaven la redistribució de la terra. Així mateix apareix una sedició quan un home és important i encara ho pot ser més per arribar a tenir el poder tot sol, com sembla que va passar a Pausànias[598] després de ser nomenat comandant de l’exèrcit en la guerra contra els perses, i a Hannó[599] a Cartago.

1307a

Es dissolen les repúbliques i les aristocràcies sobretot quan es desvien d’allò que és just en la mateixa constitució. I l’origen d’aquesta desviació està en la barreja no prou encertada de democràcia i d’oligarquia en un sistema republicà, i en un sistema aristocràtic tampoc no ho és la barreja de democràcia, d’oligarquia i de virtut. Però especialment aquests dos components, i amb això vull dir la democràcia i l’oligarquia, perquè són aquests dos components els que les repúbliques intenten barrejar i també ho procuren fer les anomenades aristocràcies.

Amb tot, les repúbliques i les aristocràcies es descomponen, sobretot, a causa de la desviació d’allò que és just segons la constitució. N’és l’origen, en el sistema republicà, la barreja no prou encertada de democràcia i d’oligarquia, tal com, en el sistema democràtic, ho és la mescla incorrecta d’aquests dos components i el de la virtut, però sobretot de dos, és a dir, de la democràcia i de l’oligarquia. En efecte, aquests dos components són els que miren de barrejar bé les repúbliques i la majoria de les anomenades aristocràcies. I en això precisament difereixen les aristocràcies de les denominades repúbliques, i és per això que les unes no són gaire estables i, en canvi, les altres són les úniques que ho són més. Qualifiquen d’aristocràcies les constitucions que s’inclinen més aviat cap a l’oligarquia, i les que ho fan cap a la massa popular reben el nom de repúbliques, i, per això, aquestes són més segures que aquelles. De fet, el grup més nombrós és més potent i els ciutadans estan contents de tenir una sort igualada; en canvi, els qui són benestants, si la constitució els concedeix la preeminència, intenten ser prepotents i ambicionen tenir més. En general, a qualsevol costat que s’inclini la constitució, es produeix un canvi en aquest sentit, en augmentar la seva força cap a una o altra de les dues parts. Per exemple, la república es transforma en democràcia, i l’aristocràcia en oligarquia, o en els seus contraris, com l’aristocràcia en democràcia, perquè els més pobres, en sentir-se injustament maltractats desvien la constitució en el sentit contrari. I les repúbliques és transformen en oligarquies, perquè l’únic element d’estabilitat només és la igualtat en el mèrit i el fet de tenir cadascú allò que li correspon.

Un exemple del que s’ha dit va passar a Túrios.[600] Com que les magistratures eren donades sobre la base d’unes rendes massa elevades, es va passar a un cens més baix i a un major nombre de càrrecs. No obstant això, com que la terra l’adquiriren els nobles al marge de la llei, perquè la constitució era tan oligàrquica que encara podien enriquir-se més, el poble, que s’havia exercitat en la guerra, es va fer més i més fort a les guarnicions, fins que van renunciar a la terra els qui en tenien més del que calia.

Com que totes les constitucions aristocràtiques són més aviat oligàrquiques, els distingits acumulen cada vegada fortunes més grosses, com a Lacedemònia, on els béns van a parar en mans d’uns quants. A més, els nobles poden fer el que els sembli i casar-se amb qui vulguin. Aquesta fou la causa per la qual Locros s’ensorrà immediatament després del parentiu estipulat en el contracte matrimonial amb Dionisi,[601] fet que no s’hauria esdevingut en una democràcia ni en una aristocràcia ben combinada.

Sobretot les aristocràcies evolucionen imperceptiblement perquè es dissolen a poc a poc, com ja s’ha dit abans en general pel que fa a totes les constitucions, perquè fins i tot una petita cosa pot ser la causa de canvis constitucionals.[602] I és que quan es rebutgen alguns dels elements que conformen la constitució, no gaire després més fàcilment se’n retoca un altre més important fins a remoure tot l’ordenament. Això també va passar en la constitució de Túrios. Hi havia una llei que establia que el càrrec d’estrateg es cobrís després d’un període de cinc anys. Amb tot, alguns joves bastant experts en els afers bèl·lics i ben valorats per la massa dels soldats, menystenint els qui ocupaven les magistratures i pensant que les aconseguirien fàcilment, de primer van abolir aquesta llei per tal que els mateixos individus poguessin ocupar ininterrumpidament el càrrec d’estrateg, perquè preveien que el poble els reelegiria amb entusiasme. Els magistrats designats per aquest assumpte, els anomenats consellers, en un principi miraren d’oposar-s’hi, però es deixaren convèncer pensant que aquells, un cop modificada la llei en qüestió, no retocarien la resta de la constitució. Amb tot, més tard, volent impedir altres modificacions, ja no hi van poder fer res, i tot el sistema de la constitució es convertí en un règim personal en mans dels qui havien intentat fer les innovacions.

1307b

Totes les constitucions deixen de ser vigents, de vegades per causes internes i de vegades per causes externes, quan a prop hi ha una constitució contrària en un estat proper o bé en un estat llunyà, però potent. Això és el que va passar als atenesos i als lacedemonis. En efecte, els atenesos feren desaparèixer les oligarquies pertot arreu, i els lacedemonis ho feren amb les democràcies.

Així, doncs, s’ha parlat més o menys de les causes per les quals es produeixen els canvis de constitució i les revoltes.



8. Mitjans per a la preservació dels sistemes polítics

Cal parlar tot seguit de la preservació de les constitucions en general i de cadascuna en particular. Primer de tot és evident que si sabem els motius pels quals les constitucions deixen d’estar en vigor, coneixem també els mitjans per a preservar-les. I és que els contraris produeixen efectes contraris, i la destrucció està en oposició a la preservació. Així, doncs, en les constitucions ben combinades, si hi ha alguna cosa que cal vigilar, és que no es transgredeixi la llei i que s’estigui atent especialment a les petites coses, perquè la il·legalitat s’insinua sense que un se n’adoni. Passa com en les petites despeses, si es repeteixen sovint, malversen el patrimoni, perquè els dispendis passen per alt si no es fan tots alhora. En efecte, en aquests casos la ment es deixa enganyar, com en l’argumentació sofística «si cada part és petita, també ho és la totalitat».[603] En cert sentit això és així, però en un altre no ho és, perquè el tot, és a dir, el total de les parts no és petit, sinó que és el resultat de les petites parts.

Així, doncs, cal posar atenció al principi i després convé no confiar en els arguments sofístics aplegats per enganyar la massa, perquè són desmentits pels fets. Sobre quins són els sofismes polítics, ja se n’ha parlat abans.[604]

1308a

A més, cal observar que no solament algunes aristocràcies, sinó també algunes oligarquies perduren no pas perquè les constitucions siguin sòlides, sinó perquè els qui són al poder tracten bé tant els qui en són fora com els qui en són membres. I és que no ofenen els qui no formen part del govern i hi incorporen els que són aptes per al comandament. Tampoc pel que fa als càrrecs d’honor no són un obstacle per als qui hi aspiren ni per al poble pel que fa als guanys. Pel que fa a ells mateixos i als qui participen en el govern es comporten entre ells d’una manera democràtica.

La igualtat, això que els demòcrates proclamen per al poble, no solament és justa sinó també útil per als col·legues. Per això, si són molts els qui participen en les tasques de govern, convé que siguin nombrosos els ordenaments democràtics. Per exemple, cal que els càrrecs durin sis mesos per tal que tots els qui es troben en igualtat de condicions hi participin. En efecte, els qui són iguals formen com un poble i, per això, entre ells sovint hi apareixen demagogs, tal com abans s’ha dit.[605] També hi ha menys perill en el fet que les oligarquies i les aristocràcies caiguin en mans de governs autoritaris, perquè no és igualment fàcil obrar malament quan s’ocupa un càrrec per poc temps que per molt. És per això que en les oligarquies i en les democràcies hi neixen les tiranies. De fet, aspiren a la tirania els personatges més poderosos en una i altra forma de constitució. En una ho fan els demagogs, i en l’altra els caps de família més influents. O també desitgen esdevenir tirans els qui ocupen les magistratures més importants quan manen durant molt de temps.

Es preserven les constitucions no solament per estar allunyades d’allò que les anorrea, sinó de vegades fins i tot per ser-hi a prop, perquè els governants, per por, tenen sota control, amb més força, la constitució. D’aquesta manera, els qui tenen cura de la constitució han d’infondre temor als ciutadans per tal que no baixin la guàrdia i no relaxin la vigilància al voltant de la constitució, igual com actua el sentinella nocturn, i facin proper allò que és llunyà. A més cal intentar controlar, mitjançant les lleis, les ànsies i les temptatives de revolta dels ciutadans benestants i també protegir els qui encara són fora de vel·leïtats ambicioses, abans que n’estiguin contagiats, amb la idea que el fet de reconèixer un mal als inicis no és propi d’un home qualsevol, sinó d’un veritable home d’estat.

Pel que fa al canvi de l’oligarquia i de la república, provocat per les rendes del cens per tal d’accedir als càrrecs públics, quan succeeix que el cens es manté inalterat però hi ha hagut abundància de diners, convé comprovar la quantitat total de diners en comparació de l’anterior. En els estats on el cens és anual, s’ha de fer cada any i en aquells que són més grans, cada tres anys o cada cinc. I si el nou total de la renda és moltes vegades superior o inferior amb relació al precedent, quan fou establerta la quota per poder participar en els càrrecs, cal que hi hagi una llei en virtut de la qual augmentin o disminueixin les estimacions de la propietat. I si el nou total supera l’antic, s’ampliarà el cens amb relació a l’augment, i si és inferior, es restringirà i es fixarà una taxa més modesta.

1308b

De fet, si no s’actua així en les oligarquies i en les repúbliques, el que passa és que en un cas aquestes darreres es transformen en oligarquies, i les oligarquies en règims autoritaris; i en l’altre cas, succeeix que les repúbliques esdevenen democràcies i les oligarquies es converteixen en repúbliques o en democràcies.

Una mesura comuna per a la democràcia, per a l’oligarquia, per a la monarquia i per a qualsevol forma de constitució és que ningú no creixi excessivament i de manera desproporcionada, sinó que s’intenti donar càrrecs modestos i de llarga durada més que no pas càrrecs importants i per no gaire temps, perquè els humans es deixen corrompre i no tothom és capaç de suportar la pressió de la bona sort. Si no s’ha fet així i s’han concedit tots junts, no s’han de treure pas tots alhora, sinó gradualment. I sobretot, mitjançant les lleis s’ha de mirar de regular, de tal manera que ningú no arribi a una posició molt preeminent, ja sigui gràcies a les amistats, ja sigui per la possibilitat d’enriquir-se. I si no és així, cal que les seves residències siguin a l’estranger.

Com que els humans provoquen enrenous de caràcter polític a causa de la seva vida privada,[606] cal instituir una magistratura que vetlli pels qui viuen d’una manera que no està d’acord amb la constitució, de forma democràtica en un sistema democràtic, de forma oligàrquica si es tracta d’un règim oligàrquic, i d’una manera semblant per a cadascuna de les formes de constitució.

Per les mateixes raons cal vigilar de promoure la prosperitat excessiva d’una part de l’estat. El remei per a això consisteix a confiar sempre els afers públics i les magistratures a mans de sectors oposats. I per oposats vull dir els nobles enfront del poble i els benestants enfront dels mancats de recursos. També consisteix a intentar barrejar el grup dels pobres amb el dels rics o bé potenciar la classe mitjana, perquè aquesta manera de procedir aigualeix les revoltes provocades per la desigualtat.

Amb tot, la cosa més important en qualsevol constitució és que gràcies a les lleis i al sistema administratiu les coses siguin organitzades de tal manera que els càrrecs polítics no esdevinguin font de lucre. Això, sobretot, s’ha d’evitar en els sistemes oligàrquics, perquè la majoria no s’irrita tant si és exclosa del govern —perquè de vegades fins i tot la gent està contenta de poder disposar de temps per als seus assumptes privats— com si es té el pressentiment que els càrrecs polítics roben de les arques públiques de la comunitat. I és que aleshores es queixa de dues coses alhora, de no poder prendre part en el govern ni en els guanys. Si s’aconsegueix això, es realitza l’única manera en què poden coexistir democràcia i aristocràcia alhora, perquè llavors és possible que els nobles i la massa del poble tinguin allò que tots dos volen. I és que el fet que tothom pugui accedir al govern és democràtic i el fet que els nobles ocupin les magistratures és aristocràtic. Això passarà quan no serà possible lucrar-se amb els càrrecs públics. En efecte, els pobres no voldran governar, perquè econòmicament no en trauran cap profit, sinó que s’estimaran més dedicar-se als seus assumptes privats, i els rics podran governar, perquè no tindran cap necessitat del diner públic. Com a conseqüència d’això resultarà que els pobres podran progressar econòmicament parlant, perquè passaran el temps ocupats en les seves feines, i els ciutadans benestants no seran governats per persones qualssevol.

1309a

Així, doncs, per tal que no hi hagi robatoris en els béns públics, les transferències dels fons s’han de fer en presència de tots els ciutadans i en dipositaran còpies escrites en les seus de les fratries, dels districtes i de les tribus. I per tal que s’exerceixin les magistratures sense treure’n guanys, és necessari establir per llei honors públics als qui tinguin bona reputació.

En les democràcies cal respectar els rics no solament evitant de fer distribucions de les seves propietats, sinó també dels seus fruits, com en algunes constitucions passa dissimuladament. És millor impedir-los que facin despeses públiques, costoses, però inútils, encara que ho vulguin, com l’organització dels cors,[607] les carreres de torxes[608] i altres espectacles d’aquesta mena. D’altra banda, en l’oligarquia s’ha de tenir molta cura dels qui no tenen recursos i confiar-los càrrecs dels quals puguin obtenir ingressos i, si un dels rics ofèn un pobre cal que la pena sigui més grossa que si ho fa un de la seva mateixa classe. També convé vigilar que les herències no es transmetin per donació, sinó per dret de parentiu i que una mateixa persona no rebi més d’una herència. D’aquesta manera, els patrimonis serien més igualitaris i un major nombre de pobres podrien accedir a una situació més folgada.

També en la democràcia i en l’oligarquia convé assignar als qui no participen tant de la vida política, en la democràcia als rics, en l’oligarquia als pobres, o bé la igualtat o bé algun privilegi en altres càrrecs, tret de les magistratures supremes de l’organització de l’estat, i aquestes cal confiar-les exclusivament o preferentment als partidaris del règim.



9. Necessitat de preservar el terme mitjà en els sistemes polítics

Tres requisits han de tenir els qui aspiren a les magistratures supremes: en primer lloc, respecte envers la constitució, en segon lloc, màxima competència en la realització de les tasques inherents al seu càrrec, i en tercer lloc, l’excel·lència en la virtut i el sentit de la justícia en cada forma de constitució d’acord amb els requisits que se’n desprenen. I és que si la idea d’allò que és just no és la mateixa en totes les constitucions, cal que hi hagi diferències també en la concepció de la justícia.

Però sorgeix una dificultat: quan succeeix que tots aquests tres requisits no es troben en una mateixa persona, ¿com s’ha de fer l’elecció? Per exemple, si hi ha algú ben capacitat per al comandament militar, però és un individu mesquí i no favorable a la constitució, i, en canvi, n’hi ha un altre que és just i n’és partidari, ¿com s’ha de fer la tria? Sembla que cal considerar dues coses: ¿quina és la qualitat en la qual participen més i quina és aquella en la qual no hi participen tant? Per això, en el cas del comandament militar s’ha de considerar més l’habilitat que no pas la virtut, perquè són menys els qui tenen l’experiència en els afers militars i són més els qui posen en pràctica l’honestedat. Si, en canvi, es tracta d’un càrrec de vigilància o de tresoreria caldrà seguir el criteri contrari, perquè aquests llocs de responsabilitat exigeixen més virtut que no pas la que té la majoria, mentre que el coneixement que permet exercir-los és comú a tothom.

1309b

Això no obstant, encara un es podria fer aquesta pregunta: si es disposa de la capacitat d’exercir el càrrec i el respecte envers la constitució, ¿per què es necessita la virtut? I és que ja n’hi hauria prou amb aquests dos requisits per fer el que cal. ¿O tal vegada és possible que els qui tenen aquestes dues exigències siguin incapaços de controlar-se, de tal manera que, així com no vigilen pels seus propis interessos, encara que els coneguin i desitgin el bé per a ells mateixos, res no impedeix que alguns es comportin de la mateixa manera amb els interessos de la comunitat? En general, les disposicions que en les lleis prescrivim com a útils per a les constitucions, totes, en conjunt, els asseguren l’estabilitat. També és beneficiós aquell element de gran importància, del qual sovint hem parlat: mirar que el nombre de ciutadans favorables a la constitució sigui superior que el dels qui hi estan en contra.

A més de tot això cal que no passi per alt allò que actualment se sol oblidar en les constitucions desviades: el terme mitjà. I és que moltes institucions que semblen democràtiques anorreen les democràcies, i moltes que tenen un aspecte oligàrquic ensorren les oligarquies. Els qui creuen que l’única virtut és la de la constitució a la qual donen suport l’arrosseguen fins a un extrem. De fet, no saben que, tal com hi ha un nas que, tot i no essent de perfil recte, és a dir, el més bell, sinó tirant cap a aguilenc o a camús, així també pot continuar essent atractiu i tenir el seu encant per al qui se’l mira. Amb tot, si algú accentua encara més aquesta desviació fins a l’exageració, primerament aquest òrgan començarà a perdre la simetria i finalment no semblarà ni tan sols un nas per excés o per defecte de les característiques oposades, i això també succeeix a qualsevol altre membre del cos. Doncs això mateix és el que passa si parlem de les constitucions.

De fet, és possible que una oligarquia i una democràcia es conservin prou bé encara que divergeixin de l’ordenament ideal, però si algú posa massa en tensió qualsevol d’aquestes dues formes de govern, de primer empitjorarà la constitució i finalment no serà ni tan sols constitució.

Per això, el legislador i l’home polític no han d’ignorar quines són les institucions democràtiques que preserven la democràcia i quines són les que l’anorreen, i quines són les institucions oligàrquiques que mantenen en vigor l’oligarquia i quines són les que l’anul·len. Cap d’aquestes dues formes de constitució pot subsistir i perdurar sense els ciutadans benestants i la massa popular, però quan s’arriba a un anivellament dels béns, aleshores la constitució necessàriament esdevindrà una altra diferent. D’aquesta manera, doncs, necessàriament fan desaparèixer les constitucions aquells que ensorren aquests dos sectors socials amb lleis excessives.

1310a

Es cometen errors tant en les democràcies com en les oligarquies. En les democràcies, en les quals la massa és sobirana de les lleis, s’equivoquen els demagogs, perquè sempre divideixen l’estat en dos bàndols, en enfrontar-se contra els rics, i, en canvi, sempre haurien de fer veure que parlen al seu favor. En les oligarquies caldria que els oligarques es manifestessin sempre a favor del poble i que fessin juraments contraris als que fan ara. I és que actualment en algunes oligarquies el jurament és: «seré hostil al poble i ordiré contra ell tot el mal que pugui»; i, hauria de pensar i deixar entreveure el contrari, tot declarant en els juraments: «no causaré cap perjudici al poble».

Amb tot, el mitjà més important de tots els esmentats per tal d’assegurar l’estabilitat de la constitució, i que actualment tots negligeixen, és el sistema educatiu d’acord amb la constitució. De fet, no es traurà cap profit de les lleis més útils, encara que siguin aprovades per tota la ciutadania, si els ciutadans no hi han estat habituats i educats segons els principis de la constitució, d’una manera democràtica si les lleis són democràtiques, i d’una manera oligàrquica si són oligàrquiques. I és que si hi ha indisciplina en un individu, n’hi haurà també en un estat. Amb tot, el fet de ser educat segons la constitució no consisteix que els qui es decanten per l’oligarquia i els qui són partidaris de la democràcia facin el que els plagui, sinó que facin aquelles coses amb les quals els uns puguin governar de forma oligàrquica i els altres de forma democràtica.

Actualment, en canvi, en les oligarquies els fills dels magistrats es donen a la bona vida, mentre que els fills dels pobres es fan grans endurits pels exercicis físics i per l’esforç del treball, de tal manera que s’estimen més promoure revoltes i ho poden fer. A més, en les democràcies que semblen ser més democràtiques es fa precisament el contrari d’allò que és útil. El motiu és que defineixen malament què és la llibertat. Dues són les característiques que sembla que defineixen la democràcia: la sobirania de la majoria i la llibertat. En efecte, es considera que la justícia és la igualtat i que la igualtat consisteix en la sobirania d’allò que ha estat decidit per la majoria i que la llibertat i la igualtat consisteixen a fer allò que cadascú vol. En conseqüència, en aquesta mena de democràcies cadascú viu com vol i «va on li abelleix», tal com diu Eurípides.[609] Però això és una rucada, perquè no s’ha de creure que és una servitud el fet de viure segons la constitució, sinó una seguretat.

Aquests són, doncs, per dir-ho en general, els motius pels quals les constitucions es transformen i es malmeten i els mitjans pels quals es preserven i continuen vigents.



10. Destrucció i preservació dels sistemes unipersonals

Queda per examinar la monarquia, les causes per les quals desapareix i els mitjans pels quals és natural que es conservi.

Tot el que s’ha dit amb relació als sistemes constitucionals més o menys és molt semblant al que passa a les monarquies i a les tiranies. La reialesa es correspon amb la democràcia, mentre que la tirania és una combinació de l’última forma d’oligarquia i de democràcia. Per això la tirania és la forma més perjudicial per als súbdits, ja que és la barreja de dues formes perverses i conté les desviacions i els errors derivats dels dos sistemes de govern.

1310b

Cadascuna d’aquestes dues formes de govern unipersonal té orígens en motius directament oposats. En efecte, la reialesa sorgeix per a la defensa de les classes superiors contra el poble, i el rei és designat entre els qui formen aquestes classes superiors o per la preeminència en l’excel·lència de la virtut o per les gestes derivades d’aquesta excel·lència o per la superioritat de la nissaga d’aquesta categoria. En canvi, el tirà sorgeix del poble i de la massa en contra dels nobles, per tal d’evitar que el poble no en pateixi les injustícies. Això és palès pels fets, perquè gairebé la majoria dels tirans provenen de demagogs que, per dir-ho així, s’han guanyat la confiança del poble mitjançant les calúmnies esbombades contra els nobles. Efectivament, algunes tiranies s’han constituït de diverses maneres. Unes s’han format quan els estats ja havien engrandit, però altres, anteriors a aquestes, ho han fet a partir de reis que transgredien els costums paterns i aspiraven a un govern més despòtic. Altres s’han fundat a partir de ciutadans elegits per a exercir les magistratures supremes, perquè antigament les democràcies solien elegir per un període llarg de temps els demiürgs[610] i els teors.[611] I finalment, algunes tiranies s’ha originat a partir d’oligarquies, en les quals elegien un sol individu per a les magistratures més importants.

Tots aquest procediments resultaven fàcils d’aplicar, sempre que algú s’ho proposés, perquè alguns ja tenien a les seves mans el poder que és propi de l’autoritat reial i altres el que correspon a l’exercici del seu càrrec. Per exemple, Fidó d’Argos[612] i altres esdevingueren tirans, quan ja estaven en possessió del poder reial; els tirans de la Jònia i Fàlaris[613] accediren a les tiranies a partir dels càrrecs que exercien; Paneci,[614] a Leontinos, Cípsel,[615] a Corint; Pisístrat,[616] a Atenes; Dionisi,[617] a Siracusa i altres del mateix estil arribaren a la tirania gràcies a la demagògia.

La reialesa, com hem dit,[618] es correspon amb la democràcia, perquè es fonamenta en el mèrit, si es tracta de la virtut personal o de la de la família, o en els bons serveis prestats o en aquestes coses i, a més, en el poder. En realitat, tots els qui han aconseguit aquest honor beneficiaren o pogueren beneficiar els estats i els pobles; uns per haver-los preservat de la servitud de la guerra, com Codre,[619] altres per haver alliberat el seu país, com Cir;[620] altres per haver fundat una ciutat o per haver conquerit un país, com el rei dels lacedemonis,[621] dels macedonis[622] i dels molossos.[623] El rei vol ser un guardià, de manera que els qui posseeixen béns no siguin objecte de cap injustícia i el poble no sigui tractat amb prepotència. En canvi, la tirania, com s’ha dit diverses vegades,[624] no té la mirada posada en els interessos comuns, si no és que en tregui un benefici personal. L’objectiu de la tirania és el plaer, mentre que l’objectiu de la reialesa és el bé. Per això, pel que fa als privilegis, el tirà aspira a acumular riqueses; el rei, en canvi, més aviat honor. I són ciutadans els qui formen part de la guàrdia del rei, mentre que són mercenaris[625] els qui formen la del tirà.

1311a

És ben evident que la tirania presenta els defectes de la democràcia i de l’oligarquia. De l’oligarquia, se’n deriva que té com a finalitat la riquesa, perquè només així es mantenen, necessàriament, la guàrdia i la vida luxosa, i també és un objectiu el fet de desconfiar del poble, per la qual cosa li requisa les armes. Maltractar el poble, foragitar-lo de la ciutat i dispersar-lo és un tret comú de tots dos sistemes, el de l’oligarquia i el de la tirania. De la democràcia, en deriva el fet de tenir la guerra declarada als nobles, el d’anorrear-los d’amagat o de manera manifesta i el d’enviar-los a l’exili com si fossin enemics i obstacles per a l’exercici del poder. El que passa és que contra la democràcia s’ordeixen complots, perquè uns volen manar i perquè altres no es resignen a ser-ne esclaus. D’aquí ve l’advertiment que Periandre féu a Trasibul de tallar les espigues que sobresortien, el significat del qual volia dir que calia eliminar els ciutadans més preeminents.[626]

Així, doncs, com més o menys s’ha dit,[627] convé considerar que són idèntics els principis dels canvis tant pel que fa als altres règims polítics com pel que fa als governs unipersonals. I és que per un tracte injust, per la por i pel menyspreu, molts dels súbdits conspiren contra els sistemes unipersonals. I la causa del tracte injust és sobretot la prepotència i també, de vegades, la confiscació dels béns privats. Igual com en les altres formes de govern, també els objectius que es proposen els qui conspiren són idèntics tant en les tiranies com en les monarquies. I és que els sobirans són posseïdors de grans riqueses i grans honors, que tots aspiren a tenir. Dels atemptats, uns van dirigits a la persona dels sobirans i altres es fan contra el poder. Els provocats pels abusos van contra la persona. I, com que els abusos poden adoptar diverses formes, cadascun pot esdevenir la causa d’una irritació particular. Gairebé la majoria dels qui estan irritats atempten per venjança, no pas per afany de poder. Per exemple, la conjura contra els Pisistràtides es va produir perquè ells ultratjaren la germana d’Harmodi[628] i ofengueren Harmodi.[629] En efecte, Harmodi va ordir l’atemptat per venjar la seva germana, i Aristogíton ho va fer per solidaritat amb Harmodi. També hi va haver una conspiració contra Periandre, tirà d’Ambràcia,[630] perquè, mentre bevia juntament amb els seus noiets amants, va preguntar a un d’ells si ja n’estava embarassat. La conjura de Pausànias[631] contra Filip[632] fou ordida perquè el rei va permetre que aquell fos ofès pels fills d’Àtal,[633] i la de Derdas contra Amintas[634] el Jove, perquè aquest s’havia vantat d’haver abusat de la seva jovenesa. I el complot de l’eunuc contra Evàgoras[635] de Xipre fou dut a terme perquè el seu fill li havia robat la dona i, sentint-se ofès, llevà la vida a Evàgoras.

1311b

Moltes conspiracions han esta provocades també perquè alguns sobirans han atemptat contra el pudor dels seus súbdits, com és el complot de Crateu contra Arquelau.[636] En efecte, aquell sempre suportava amb refús les relacions íntimes amb el rei, de tal manera que ja hauria estat un pretext prou important i no pas més petit que el fet que no li concedí cap de les seves filles, tot i haver-li’n promès una. En canvi, la primera, el rei, amoïnat per la guerra contra Sirras i Arrabeu,[637] la va donar al rei d’Elimea i, la més petita, la lliurà al seu propi fill Amintas,[638] pensant que d’aquesta manera dissiparia les diferències entre ell i el noi que li nasqué de Cleòpatra.[639] No obstant això, el veritable origen de l’hostilitat fou que suportava amb refús els afalacs amorosos del rei. També Hel·lanòcrates[640] de Larisa fou còmplice de Crateu pel mateix motiu. I és que Arquelau, havent abusat de la seva joventut, no el va retornar al seu país, tal com li havia promès, i aleshores ell va pensar que la familiaritat havia estat per prepotència i no pas per passió amorosa. D’altra banda, Pitó i Heraclides d’Enos[641] llevaren la vida a Cotis[642] per venjar el seu pare, i Adamant[643] fugí de Cotis perquè havia estat ultratjat en ser emasculat per ell quan era un noiet.

Molts, ressentits per haver patit vexacions físiques en el seu cos, uns arribaren a matar i altres ho intentaren fer, sentint-se humiliats, fins i tot magistrats i membres de les famílies reials. Un exemple és el que succeí a Mitilene,[644] on Mègacles, juntament amb uns companys, atacà i occí els Pentílides[645] mentre anaven rondant portant porres i colpejant els ciutadans. Més tard, Esmerdes va matar Pèntil per haver estat colpejat i haver estat separat de la seva muller. El cap de la conjura contra Arquelau,[646] Decàmnic, fou el primer a instigar els agressors; la causa del seu ressentiment fou que l’havia lliurat al poeta Eurípides[647] per tal que el bastonegés. I és que Eurípides s’havia pres malament que parlés de l’olor desagradable que feia el seu alè. També molts altres per raons d’aquesta mena o bé foren occits o bé foren objecte de conjura.

Actes semblants també són provocats per la por, perquè és una de les causes de revoltes tant en règims constitucionals com en unipersonals. Per exemple, Artàpanes[648] conspirà contra Xerxes per por de l’acusació sobre Darios, que féu penjar sense haver-ho ordenat Xerxes, cosa que havia fet convençut que seria perdonat pel rei amb la idea que se n’oblidaria a causa del banquet.

Altres conspiracions són provocades pel menyspreu, com la de Sardanapal,[649] que fou vist mentre filava[650] amb les seves dones, si els que conten la història diuen la veritat. I si és cert per aquest també ho podria ser per a altres. Semblantment, Dió[651] ordí una conjura contra Dionisi el Jove[652] perquè sempre estava embriac i els seus conciutadans també hi estaven. Fins i tot alguns dels amics atempten per menyspreu, perquè per la confiança que hi ha entre ells menystenen el qui té el poder amb la idea que no seran descoberts. També els qui creuen que podran aconseguir el poder organitzen conjures en certa manera per rebuig. I és que ho intenten dur a terme fàcilment, perquè, segons el seu criteri, se senten forts i menysvaloren el perill a causa de la força de què disposen, tal com fan els caps de l’exèrcit contra els monarques. Per exemple, Cir[653] s’aixecà contra Astíages, del qual tant menyspreava la seva manera de viure com el seu poder militar, perquè aquest poder s’havia afeblit per la inèrcia i perquè portava una vida lliurada a la mol·lície. Així mateix es comportà Seutes[654] de Tràcia amb Amàdoc, del qual era general.

1312a

Altres promouen sollevaments per més motius, per exemple, a causa del menyspreu i l’afany de lucre, com va fer Mitridates amb Ariobàrzanes.[655] Per aquest motiu són propensos a la rebel·lió sobretot els qui són agosarats per naturalesa i ocupen un càrrec militar concedit pels monarques. De fet, el coratge basat en el poder esdevé audàcia. I és mitjançant aquestes dues qualitats que es maquinen els complots, amb la convicció que es reeixirà fàcilment.

Entre els qui conspiren per l’avidesa dels càrrecs, la mena d’ambició és diferent de les esmentades anteriorment. I és que els qui ordeixen una conjura per cobejança s’estimen més arriscar-se. No intenten rebel·lar-se, com alguns, contra els tirans, amb la vista posada en les riqueses immenses ni en els honors que tenen, sinó que aquells ho fan per la causa que abans s’ha dit, i, en canvi, aquests com si es tractés d’una empresa excepcional, gràcies a la qual esdevindran cèlebres davant dels altres. És amb aquest esperit que atempten contra els qui exerceixen el poder unipersonal, no pas perquè vulguin aconseguir el seu poder, sinó la fama. Tanmateix, són molt pocs en nombre els qui estan disposats a tirar endavant per aquesta causa. De fet, un ha d’assumir que la seva pròpia salvació no val gens la pena en el cas que l’atemptat no surti bé. Als que s’hi impliquin cal que els acompanyi la convicció de Dió,[656] però no és pas fàcil que sigui a l’abast de molts. Ell, amb no gaires companys, es posà en marxa contra Dionisi, dient que tenia tal predisposició que, onsevulga que pogués arribar, es consideraria prou satisfet d’haver format part de l’empresa i, si es donava el cas que morís després d’haver posat els peus a terra, aquesta seria per a ell una bella mort.

Una de les maneres d’enderrocar la tirania, com qualsevol altra de les formes de constitució, és per causes externes, si hi ha un estat més potent amb una constitució contrària. I és que, evidentment, hi haurà la voluntat d’abolir-la per la preferència d’uns principis contraris, i tothom, si pot, fa allò que desitja. Les constitucions oposades són dues. D’una banda, la democràcia és contrària a la tirania, com «un terrissaire envers un altre terrissaire», segons expressió d’Hesíode,[657] perquè la democràcia extrema és una tirania. D’altra banda, la monarquia és antagònica a l’aristocràcia per l’oposició dels principis contemplats en cada forma de constitució. Per això, els lacedemonis anorrearen moltíssimes tiranies i també els siracusans en l’època que tenien bons polítics.[658]

1312b

Una altra manera de fer desaparèixer la tirania és per causes internes quan els qui participen en el poder no s’entenen entre ells, com va passar en la tirania de la família de Geló,[659] i, no fa pas gaire,[660] en la de Dionisi. La de Geló va caure, perquè Trasibul,[661] germà de Hieró, tractava demagògicament el fill de Geló[662] i l’empenyia cap al plaer per tal d’ensenyorir-se del poder. Llavors els parents s’agruparen, no per fer caure la tirania, sinó Trasibul. Amb tot, els qui s’aplegaren aprofitaren l’ocasió i els feren fora tots. Pel que fa a Dionisi, Dió, que tenia el poble al seu favor, organitzà una expedició contra ell i, encara que era el seu cunyat,[663] el foragità, però després també ell fou assassinat.

Dos són els motius pels quals s’atempta contra la tirania: l’odi i el menyspreu. El primer, l’odi, sempre acompanya els tirans, però també moltes tiranies cauen pel fet que els súbdits les menyspreen. Heus-ne ací una prova: la major part dels qui han arribat al poder aconsegueixen conservar-lo, mentre que els qui l’han heretat, el perden immediatament, per així dir-ho, tots. I és que com que viuen en la disbauxa es tornen menyspreables i ofereixen moltes ocasions als seus adversaris. També com una part de l’odi cal considerar la irritació, perquè, en certa manera, és la que desencadena les mateixes accions. De fet, sovint és fins i tot més eficaç que l’odi, perquè el qui està posseït per la irritació ataca amb més força perquè l’apassionament no fa ús de la raó. El que passa és que se sol obeir els impulsos, sobretot, en un ultratge, motiu pel qual va ser enderrocada la tirania dels Pisistràtides[664] i moltes altres. En canvi, l’odi és més calculador, ja que la ira acompanya el dolor, de tal manera que no és fàcil raonar, mentre que l’odi n’està exempt, de dolor.

Per dir-ho ras i curt, totes les causes que hem esmentat de l’oligarquia pura i extrema i de la democràcia radical han de ser aplicades a la tirania, pel fet que, en realitat, aquests sistemes de govern són tiranies compartides entre més persones.

La reialesa rarament és enderrocada per causes externes i per això és de més llarga durada. En moltíssims casos, les ensulsides es produeixen per motius interns i cauen de dues maneres, una per les discòrdies internes dels qui hi prenen part, i l’altra manera, quan els reis intenten governar d’una forma tirànica en excés i quan reclamen el control en massa aspectes fins i tot al marge de la llei. Actualment ja no es creen reialeses, però, si n’hi ha, són més aviat governs unipersonals i tiranies. En efecte, la reialesa és un govern voluntàriament acceptat i que té la màxima autoritat sobre els afers més importants. Ara n’hi ha molts que es consideren iguals i no hi ha ningú que es distingeixi dels altres de tal manera que encaixi amb la grandesa i amb la dignitat del càrrec. És per això que els ciutadans no s’hi sotmeten de grat. Si algú aconsegueix el poder amb l’engany i la violència, aleshores aquest govern ja sembla una tirania.

1313a

En les reialeses limitades a una sola família cal considerar com a causa d’anorreament, a més de les esmentades, el fet que hi ha molts reis que són objecte de menyspreu i que cometen abusos no estant en possessió del poder tirànic, sinó de la dignitat reial. L’enderrocament és fàcil, perquè, si els súbdits no el volen, immediatament ja no pot ser un rei, sinó un tirà, encara que els súbdits no el vulguin. Així, doncs, per aquestes causes i per altres semblants s’ensorren els sistemes de govern unipersonals.



11. Procediments per a preservar la monarquia i la tirania

Per parlar en general, les reialeses es conserven, evidentment, per les causes contràries a les que provoquen el seu ensorrament, però, considerant-les una per una en particular, també es pot dir que es mantenen si s’exerceixen amb moderació. Com més restringides siguin les atribucions del sobirà, necessàriament més temps dura el govern en la seva integritat. Els sobirans no són tan despòtics i, pel que fa al comportament, són molt més propensos a la igualtat, per la qual cosa són menys odiats pels súbdits. Per això, la monarquia dels molossos ha durat molt de temps. I la dels lacedemonis ha perdurat tant, perquè des del principi la sobirania fou repartida entre dos i a més Teopomp[665] la va limitar en molts aspectes i hi establí, entre altres institucions, la magistratura dels èfors. En reduir el poder de la reialesa, la féu més estable a través del temps, de tal manera que en cert sentit no l’afeblí, sinó que la reforçà. I és això el que precisament, segons diuen, va respondre a la muller, que li preguntà si no li feia vergonya haver transmès als fills el poder reial més reduït que el que havia heretat del seu pare: «No, de cap manera» —va respondre—, «perquè els el transmeto molt més durador».[666]

Les tiranies,[667] en canvi, es conserven de dues maneres completament oposades. Una és la tradicional, segons la qual la major part dels tirans gestionen el poder. Moltes d’aquestes normes diuen que les va fixar Periandre[668] de Corint, encara que moltes semblants es poden agafar del sistema de govern dels perses.

Els procediments per a salvar la tirania, fins on sigui possible, són els que s’han dit abans:[669] reprimir els individus que destaquen, eliminar les persones independents, no permetre àpats comunitaris, ni associacions polítiques, ni educació, ni res semblant, sinó controlar tot allò des d’on solen sorgir aquests dos sentiments: la grandesa d’esperit i la confiança. A més, no ha de permetre que existeixin cercles de cultura ni reunions que tinguin com objectiu l’estudi[670] i dur a terme totes les iniciatives a partir de les quals els súbdits es desconeguin al màxim els uns dels altres, perquè és la coneixença entre els ciutadans la que més afavoreix la confiança entre ells. També procurarà que els qui viuen a ciutat siguin sempre visibles i que s’entretinguin a les portes de palau,[671] perquè així no podran amagar gens allò que fan i s’acostumaran a no pensar gaire, sotmesos a una servitud contínua.

1313b

Hi ha també altres procediments provinents dels perses i dels bàrbars de caràcter tirànic, i tots tenen el mateix efecte. Els tirans han d’intentar que no els passi per alt res d’allò que cadascú dels súbdits diu o fa, sinó que tinguin espies. Per exemple, a Siracusa hi havia les dones anomenades confidents i els qui Hieró[672] enviava com a escoltes on hi havia una reunió o una trobada, perquè per por d’aquestes persones els súbdits estaven menys disposats a dir el que pensaven i, si ho feien, no passaven tan desapercebuts. Altres mitjans que empren els tirans també consisteixen a provocar que uns diguin calúmnies contra els altres, que hi hagi discòrdia entre amics, que el poble s’enfronti contra els distingits i que els rics facin el mateix entre ells.

Una altra mesura tirànica és empobrir els súbdits perquè no puguin mantenir una guàrdia i perquè, ocupats en els afers quotidians, no tinguin temps de conspirar. Un exemple d’això són les piràmides d’Egipte,[673] les ofrenes votives dels Cipsèlides,[674] la construcció de l’Olimpièon[675] ordenada pels Pisistràtides[676] i, entre els monuments de Samos,[677] els erigits per Polícrates.[678] I és que tots aquests monuments persegueixen una mateixa finalitat: tenir ocupats els súbdits i empobrir-los. Un altre exemple és la imposició de tributs, com a Siracusa, on, sota el govern de Dionisi,[679] els ciutadans en cinc anys havien esgotat totes les seves fortunes. El tirà també és bel·licista per tal que els súbdits estiguin ocupats i tinguin contínuament la necessitat d’un líder. Mentre la reialesa es conserva gràcies als amics, és propi del tirà sobretot desconfiar-ne, amb el pressentiment que tots volen enderrocar la tirania, però especialment són els amics els qui ho poden fer.

També les coses que succeeixen en una democràcia extrema són totes de caràcter tirànic, la influència domèstica de les dones per tal que aportin informació contra els seus marits i la benevolència en el tractament dels esclaus pel mateix motiu. De fet, ni els esclaus ni les dones conspiren contra els tirans i, com que viuen amb comoditat, estan ben predisposats envers les tiranies i les democràcies. I és que el poble també vol ser un monarca. Per això, l’adulador és honorat per aquests dos sistemes de govern. En les democràcies ho és el demagog, que és l’adulador del poble, i en les tiranies ho són els qui es comporten amb baixesa, que és una de les funcions de l’adulació. Precisament és per això que la tirania és amiga dels malvats. En efecte, els tirans es complauen a ser adulats, i això no ho faria mai ningú que fos lliure d’esperit, perquè les persones honestes cultiven l’amistat o almenys no adulen. A més, els individus malvats són utilitzables per a les accions malèfiques, perquè «un clau empeny un altre clau»,[680] com diu la dita. També és propi de la tirania el fet de no complaure ningú honorable i independent, perquè el tirà creu que és l’únic que té aquestes qualitats. Els qui li oposen la seva dignitat i actuen amb llibertat d’esperit li arrabassen la seva preeminència i la prerrogativa de tirà despòtic i, per tant, els tirans els odien, perquè són els qui ensorren la seva autoritat. Els tirans accepten com a companys de taula i de cada dia els forasters més que no pas els conciutadans, perquè en aquests hi veuen enemics i en aquells no hi troben oposició.

1314a

Aquests procediments i altres semblants són característics de la tirania. Són els que fan servir per a conservar el poder, i no els manca pas vilesa. Tots es poden reduir, per dir-ho així, en tres categories, perquè tres són els objectius de la tirania: un, que els súbdits no pensin gaire, perquè un apocat no es revoltarà contra ningú; dos, que desconfiïn els uns dels altres, perquè la tirania no s’enderroca abans que uns ciutadans confiïn en ells mateixos. És per això que els tirans fan la guerra als homes excel·lents com a persones nefastes, no solament perquè no consenten ser governats despòticament, sinó perquè també són lleials entre ells mateixos i amb els altres i no denuncien els del seu entorn ni tampoc els altres; i tres, que es trobin en la impossibilitat d’actuar políticament, perquè no hi haurà ningú que gosi arriscar-se a empreses impossibles, de manera que anorreï la tirania, si no hi ha possibilitat d’èxit.

Aquests, doncs, són els objectius, als quals tendeixen les decisions dels tirans. De fet, totes les mesures de la política d’un tirà estan encarrilades vers aquests objectius: que els súbdits desconfiïn els uns dels altres, que no disposin de mitjans, i que siguin curts de mira.

Per tant, aquest és un dels procediments que es pot seguir per a preservar les tiranies. N’hi ha un altre, que més o menys presta atenció al mateix a partir d’un principi oposat al que s’ha dit, i es pot deduir de la manera com s’ensorren les reialeses. De fet, tal com una manera d’anorrear la reialesa és fer tornar el govern més tirànic, així també una forma de preservar la tirania és fer-la més reial, tenint en compte una sola cosa, la força, per tal d’estar en condicions d’exercir el poder no solament sobre els qui hi estan d’acord, sinó també sobre els qui no hi estan. I és que si renuncia a això, renuncia també a la tirania. Aquesta idea, doncs, ha de romandre com a principi fonamental.

Quant a la resta, tant en allò que el tirà fa com quant a allò que sembla fer, ha de representar bé el paper de rei. Primer de tot ha d’aparentar que es preocupa de les finances públiques no fent despeses que puguin incomodar el poble, quan els diners s’aconsegueixen gràcies al seu treball i als seus esforços sense regateig per tal de malbaratar-los sense mirar prim amb cortesanes, estrangers i artistes. El tirà ha de donar comptes del que rep i del que gasta, tal com ja ho han fet alguns, perquè d’aquesta manera semblarà més aviat un administrador d’una família que no pas un tirà. Tampoc no ha de tenir por que en un moment o altre es quedi sense recursos, perquè és l’amo de l’estat. Amb tot, als tirans que surten del país, fins i tot els convé més això que no pas deixar capital acumulat, perquè, d’aquesta manera, el custodis del tresor no tindran tantes ganes d’ordir una conjura contra el sistema polític. De fet, per als tirans que viatgen fora són més de témer els guardians que no pas els ciutadans, perquè aquests se’n van a l’exterior amb ell i aquells es queden al país. D’altra banda, el tirà ha de fer veure que recapta les taxes i les litúrgies a favor de l’administració pública, fins i tot si alguna vegada n’hagués de fer servir per a emergències bèl·liques. En general, el tirà ha d’actuar com a guardià i administrador, com si es tractés dels béns públics i no privats.

1314b

No s’ha de manifestar esquerp, sinó digne, fins i tot de tal manera que els qui se’l trobin al seu davant no tinguin por, sinó més aviat respecte. Tanmateix, això no és fàcil d’aconseguir per a una persona que inspira menyspreu. Per això, encara que no es preocupi de les altres virtuts, ha de tenir cura almenys del valor militar i procurar tenir bona reputació en aquest aspecte. A més, ni ell ni cap dels del seu voltant ha de fer veure que no es comporta amb desmesura envers cap súbdit, ni envers cap jove d’ambdós sexes. I de la mateixa manera han d’actuar les dones de la família amb les altres dones, tenint ben present que per culpa de la insolència de les dones moltes tiranies han deixat d’existir. Pel que fa als plaers materials ha de fer el contrari del que fan actualment alguns tirans, que no solament es dediquen a les orgies des de bon matí i continuen molts dies seguits, sinó que, a més, volen que els altres els vegin dedicats a aquestes activitats per tal que els admirin com si fossin persones afortunades i felices. Tot al contrari, el tirà s’ha de comportar amb moderació, sobretot en aquests divertiments i, si no ho fa, ha d’aparentar davant els altres que els defuig. I és que qui és sobri no és fàcil que sigui blanc de les crítiques i objecte de menyspreu, sinó l’embriac, com tampoc ho és el qui està ben despert, sinó el qui està adormit.

Gairebé en totes les coses el tirà ha de fer el contrari del que s’ha dit abans. Ha d’equipar i embellir la ciutat com si fos un administrador i no un tirà. També s’ha de mostrar extremament curós en el culte als déus. I és que els ciutadans no tenen tanta por de patir il·legalitats d’homes d’aquesta mena, si pensen que qui els governa és religiós i té cura dels déus, i són menys propensos a revoltar-se contra qui té els déus com aliats. Així, doncs, s’ha de mostrar d’aquesta manera, però sense carrincloneries. També ha de concedir honors als qui s’han distingit en alguna cosa, de manera que no pensin mai que n’haurien rebut més que uns ciutadans que fossin independents. I aquestes distincions les ha de concedir ell personalment, mentre que els càstigs els ha de delegar als magistrats i als tribunals.

1315a

Una mesura preventiva comuna per a qualsevol govern unipersonal és no enaltir ningú, però, si cal, que es faci a diverses persones, perquè es vigilaran mútuament. No obstant això, si cal distingir algú, que no sigui de caràcter agosarat, perquè qui té aquest tarannà és el més atrevit per a dur a terme tota mena d’accions. I si li semblés convenient apartar algú del poder, ho ha de fer gradualment i no de cop. A més el tirà s’ha d’abstenir de tota mena d’extralimitacions, i sobretot de dos, dels càstigs físics i de l’abús dels joves.

Aquestes precaucions, sobretot, les ha d’observar envers les persones geloses del seu honor, perquè, tal com els avars suporten malament la incúria dels diners, de la mateixa manera les persones honestes i geloses del seu honor no toleren la menyspreança en detriment de la seva reputació. Per això, el tirà ha de guardar-se d’emprar aquestes mesures o ha de fer veure que imposa punicions amb esperit paternal i no pas per menyspreu. Així mateix, en les relacions amb els joves s’ha de mostrar induït per motius d’afecte i no pel seu abús de poder. I, en general, ha de compensar tot allò que pugui semblar una ofensa amb honors encara més grans.

Entre els qui ordeixen atemptats contra la integritat del tirà els qui són més de témer i requereixen una vigilància més acurada són els qui després d’occir-lo no es preocupen de salvar la pròpia vida. Per això cal prendre les màximes precaucions envers els qui creuen que han rebut una ofensa, o bé envers ells en la seva pròpia persona o bé envers els qui hi estan familiarment relacionats. I és que els qui ataquen moguts per la ira posen en perill la seva pròpia vida, com ja va dir Heraclit en afirmar que «és difícil combatre contra les passions, perquè un està disposat a pagar-ho amb l’ànima».[681]

Com que els estats estan constituïts per dos grups, el dels pobres i el dels rics, cal que uns i altres entenguin que només poden sobreviure gràcies a l’autoritat i que així uns no són objecte d’injustícia per part dels altres. De qualsevol d’aquests dos grups, els qui són més forts, el tirà els ha de fer partícips del sistema polític, amb el convenciment que, si té el seu recolzament en les seves accions de govern, no haurà de recórrer a l’alliberament dels esclaus ni a la requisa de les armes. I és que un dels dos grups associats al seu poder personal tindrà més pes que els qui intenten revoltar-se.

1315b

Seria superflu parlar de cadascuna d’aquestes mesures, perquè l’objectiu és palès. Cal que el tirà mostri l’aparença davant dels seus súbdits, no la d’un capitost tirànic, sinó la d’un administrador i la d’un rei, ni tampoc com la d’un usurpador, sinó com la d’un tutor. A més ha de portar una vida moderada i exempta d’excessos, ha d’estar en bones relacions amb les persones respectables i s’ha d’atreure el favor de la massa. D’això necessàriament resultarà que el seu govern no solament serà més ben vist, sinó també més digne d’enveja per tal d’exercir el poder sobre els millors ciutadans i no sobre persones humiliades. Alhora no serà ni odiat ni temut contínuament, i el seu govern durarà més. A més, pel que fa al seu caràcter estarà ben predisposat envers la virtut, o almenys serà bo a mitges, i no pervers, sinó pervers a mitges.



12. Breu durada de les tiranies. Crítica de la teoria platònica de les revoltes

Certament, de totes les constitucions les que no duren gaire són l’oligarquia i la tirania. De fet, la que més va durar fou a Sició[682] la dels fills d’Ortàgoras i del mateix Ortàgoras, que va perdurar cent anys. En fou la causa el fet que tractaven els súbdits amb moderació i en molts aspectes se sotmetien a les lleis. A més, com a home de guerra, Clístenes[683] no era fàcil de menystenir i en molts aspectes per la seva sol·licitud es guanyava la simpatia del poble. Almenys es diu que Clístenes coronà amb les seves mans el jutge que li havia negat la victòria. A més, alguns afirmen que l’estàtua sedent erigida a l’àgora és el retrat del qui va emetre aquell veredicte. Conten també que una vegada Pisístrat[684] acceptà de comparèixer a judici davant l’Areòpag.

La segona tirania pel que fa a la durada fou la dels Cipsèlides[685] de Corint, la qual es perllongà setanta-tres anys i sis mesos. Cípsel en va ser tirà durant trenta anys, Periandre durant quaranta i mig, i Psamètic, fill de Gorgos, durant tres anys. Las causes de la continuïtat d’aquesta tirania són les mateixes. Cípsel era un líder populista i, mentre governà, no va tenir mai guàrdia personal, i Periandre era tirànic, però un home de guerra.

La tercera en durada fou la tirania dels Pisistràtides d’Atenes. Amb tot, no va ser contínua, perquè Pisístrat, mentre fou tirà, anà dues vegades a l’exili. En conseqüència, en trenta-tres anys, només n’exercí com a tirà disset, i els fills divuit, que en total són trenta-cinc anys.[686]

Entre les altres hi ha la tirania de Geló i la de Hieró a Siracusa, que no subsistiren molt de temps, sinó que en total foren divuit anys. Geló ocupà el poder set anys i va morir l’any que feia vuit, mentre que Hieró governà deu anys i Trasibul fou expulsat el mes que feia onze.[687] En general, la major part de les tiranies ha estat de durada breu.

Així, doncs, pel que fa als sistemes republicans i als governs unipersonals s’ha parlat gairebé de totes les causes que els anorreen i també de tots els mitjans que els permeten subsistir. A la República, Sòcrates parla de les transformacions de les constitucions, però no ho fa d’una manera encertada, perquè de la constitució que és la millor i la primera no diu específicament quin és el motiu del canvi. En efecte, afirma que la causa del canvi rau en el fet que res no perdura, sinó que tot es transforma en un cert període i que l’origen d’aquests canvis està en aquelles coses «que tenen una base de tres a quatre, la qual, multiplicada per cinc, produeix dues harmonies»,[688] volent dir que quan el número d’aquesta figura esdevé sòlid és el motiu pel qual de vegades la natura genera éssers innobles i que són rebels a l’educació. En això potser no està desencertat, perquè es pot donar el cas que hi hagi alguns individus que és impossible que rebin una educació i esdevinguin homes de profit. Però, ¿per què aquesta transformació hauria de ser pròpia de la constitució que ell diu que és la millor, molt més que qualsevol altra, i també de totes les coses que arriben a existir? ¿És a causa del temps, pel qual ell diu que tot canvia, i que fins i tot les coses que no han començat a existir alhora, es transformen encara al mateix temps? Per exemple, si quelcom ha començat a existir el dia abans del canvi, ¿ha de canviar conjuntament amb les coses que ja existien?

1316a

A més, ¿per quin motiu d’aquesta constitució es passa a la lacònica?[689] De fet, qualsevol constitució es transforma molt més sovint en una constitució contrària que no pas en una constitució més o menys semblant.[690] El mateix raonament és vàlid per a les altres transformacions. Ell manté que de la constitució lacònica es passa a l’oligarquia, d’aquesta a la democràcia, de la democràcia a la tirania.[691] Tanmateix, també es transformen en sentit invers. Per exemple, de la democràcia es passa a l’oligarquia molt més fàcilment que a un govern unipersonal.[692]

A més, pel que fa a la tirania no diu si hi haurà canvis o no, i, en el supòsit que n’hi hagués, no especifica per quin motiu es produeix ni tampoc en quin sistema de govern es transforma. La raó de tot plegat està en el fet que no podria dir-ho, perquè és impossible de determinar. I és que, segons ell, de la tirania s’ha de passar a la constitució primera i perfecta. D’aquesta manera hi hauria continuïtat i un cicle perfecte. En canvi, una tirania es transforma en una altra tirania, com a Sició, on de la tirania de Miró[693] es convertí en la de Clístenes; o en una oligarquia, com la d’Antileont[694] a Calcis; o en una democràcia, com la de la dels descendents de Geló[695] a Siracusa; o en una aristocràcia, com la de Caril·los[696] a Lacedemònia, o com ha succeït a Cartago.[697] També d’una oligarquia es pot passar a una tirania, com ha succeït a Sicília en la major part de les antigues oligarquies. D’aquesta manera, a Leontinos[698] es passà a la tirania de Paneci; a Gela,[699] a la de Cleandre;[700] a Règion,[701] a la d’Anaxilau;[702] i de la mateixa manera en moltes altres polis.

És absurd creure que es passa a l’oligarquia perquè ocupen els càrrecs homes amants de les riqueses i dels negocis,[703] i no perquè els qui superen de molt els altres pel que fa a la propietat no consideren just que el qui no posseeix res tingui, dins l’estat, els mateixos drets que el qui posseeix béns. En moltes oligarquies no és possible que els magistrats s’ocupin de les activitats crematístiques, ja que hi ha lleis que els ho impedeixen; en canvi, a Cartago,[704] que es regeix per una democràcia, es dediquen al comerç i la constitució encara no s’ha transformat.

1316b

És també absurd afirmar que l’estat oligàrquic estigui format per dos estats, el del rics i el dels pobres.[705] ¿Per què aquest estat experimenta una situació particular molt més que no pas l’estat lacedemoni o que qualsevol altre, on no tothom posseeix el mateix, o on no tots els ciutadans són honestos en la mateixa mesura? Sense que ningú no esdevingui més pobre que abans,[706] de l’oligarquia es passa a la democràcia, si augmenta el nombre dels pobres, i de la democràcia es passa a l’oligarquia, si la classe dels rics és més forta que la massa popular, i els uns s’hi mostren indiferents i els altres enèrgics.

Encara que siguin moltes les causes per les quals es produeixen aquests canvis, Sòcrates només en parla d’una, consistent en el fet que per viure alegrement per damunt de les possibilitats i per quedar endeutats pels préstecs hipotecaris[707] es tornen pobres, com si des del principi fossin tots rics o gairebé tots. Però això no és pas cert, perquè quan alguns dels dirigents perden el seu patrimoni, provoquen innovacions polítiques, mentre que quan s’empobreixen els altres, no passa res important. Tampoc no hi ha cap canvi vers la democràcia més que vers una altra forma de constitució. A més, si hi ha exclusions dels càrrecs que reporten honors, si es cometen injustícies o ultratges, els ciutadans es rebel·len i transformen les constitucions, encara que no hagin malbaratat la seva fortuna, perquè se’ls permet fer el que volen. Encara que hi hagi moltes formes d’oligarquia i de democràcia, Sòcrates parla de l’una forma i de l’altra com si només n’hi hagués d’una sola mena.[708]





Llibre VI


MANERES D’ORGANITZAR LA DEMOCRÀCIA I L’OLIGARQUIA



1. Generalitats. Menes de democràcia

1316b

Fins ara hem parlat del nombre i de les característiques de les diverses formes del poder deliberatiu i sobirà de l’estat,[709] de l’organització de les magistratures i dels tribunals, i quins s’adapten a les diverses formes de constitució.[710] A més, ens hem referit a l’anorreament i a la preservació de les constitucions,[711] a les condicions i a les causes que les generen.

No obstant això, com que hi ha diverses menes de democràcia i semblantment diverses formes de constitució, no serà mala cosa examinar algun altre aspecte que els afecti conjuntament i determinar l’estructura adequada i convenient per a cadascuna. D’altra banda, caldrà fer examen de totes les combinacions de les modalitats esmentades,[712] perquè el seu aparellament provoca encavalcaments, de manera que les aristocràcies es tornen oligàrquiques i els sistemes de govern republicans esdevenen més democràtics. Em refereixo a les combinacions que cal examinar i que no ho han estat fins ara. Per exemple, cal esbrinar si el poder deliberatiu i el procediment per a l’elecció dels magistrats estan organitzats d’una manera oligàrquica, mentre que els tribunals ho estan d’una manera aristocràtica, o bé si aquests i tot allò referent al poder deliberatiu estan estructurats d’una manera oligàrquica, però pel que fa a l’elecció dels magistrats de forma aristocràtica, o bé si estan combinats de qualsevol altra manera per tal que els elements d’una constitució no coincideixin del tot.

1317a

Així, doncs, ja s’ha dit abans[713] quina mena de democràcia s’adapta als diversos tipus d’estat, i així mateix quina forma d’oligarquia s’adiu a cada grup social i també quina de les altres constitucions convé a cada poble. Tanmateix, com que cal aclarir no solament quina d’aquestes constitucions és la millor per als estats, sinó també com s’han de dur a terme aquestes i les altres, examinem breument aquests punts.

Parlem en primer lloc de la democràcia, perquè alhora aclarirem també el problema referent a la forma oposada de constitució, la que alguns anomenen oligarquia. Per a aquesta recerca caldrà tenir en compte tots els elements democràtics i tot allò que sembla que acompanya les democràcies, perquè és de la combinació d’aquests elements que en resulten les formes de democràcia i que les democràcies són més d’una i diferents entre elles. Dues són les causes per les quals les democràcies són més d’una sola. Una és la ja esmentada abans,[714] perquè les poblacions són diferents. I és que poden estar constituïdes pel col·lectiu dels camperols, el dels artesans i el dels assalariats. Si el primer s’uneix al segon, o el tercer s’afegeix als altres dos, hi haurà una diferència, no solament perquè la democràcia serà millor o pitjor, sinó perquè tampoc no resultarà la mateixa. La segona causa és aquesta de la qual ara parlarem. Les institucions que acompanyen a les democràcies i que es considera que són pròpies d’aquesta constitució, si es combinen, generen democràcies diferents, perquè, d’aquestes institucions, en una n’hi haurà menys, en una altra n’hi haurà més, i en una altra hi seran totes. És útil, doncs, conèixer les institucions una per una, per tal de donar forma a la constitució que es vol instituir o bé reformar la ja existent. De fet, els qui estableixen constitucions intenten reunir els elements que sintonitzen amb la idea de les diverses constitucions, però s’equivoquen, com ja s’ha dit abans, pel que fa a la destrucció i a la preservació de les constitucions.[715] Ara considerem els requisits, el caràcter ètic i les finalitats a les quals tendeixen.



2. Principis i trets constitucionals de la democràcia

El principi fonamental de la constitució democràtica és la llibertat. I és això el que se sol dir en la idea que és en aquesta única constitució que els humans gaudeixen de la llibertat, ja que aquesta és la finalitat de qualsevol democràcia. Una característica de la llibertat consisteix a ser governat i governar per torns. En realitat, la justícia, en el sentit democràtic, consisteix en el fet de tenir igualtat segons el nombre i no segons el mèrit. I amb el supòsit que aquest principi és just, necessàriament la massa popular és sobirana, i el que la majoria decideixi, això serà la finalitat de l’estat i també serà just. En efecte, cada ciutadà ha de tenir el mateix que qualsevol altre. En conseqüència succeeix que en les democràcies els pobres són més poderosos que els rics, perquè els pobres són més nombrosos i la decisió de la majoria és sobirana.

1317b

I aquest, doncs, és un tret distintiu de la llibertat, que tots els demòcrates consideren com a tret definitori de la seva constitució. Un altre tret consisteix a viure com cadascú vol, perquè això, diuen, és obra de la llibertat, en la mesura que és propi de l’esclau el fet de no viure com vol. Heus ací el segon tret distintiu de la democràcia, de la qual deriva la pretensió, en principi, de no ser governat per ningú, o, si no, per torn. I d’aquesta manera es contribueix a la realització de la llibertat basada en la llibertat.

Posats aquests fonaments i essent d’aquesta manera l’origen de la democràcia, els procediments democràtics són els següents: que els magistrats els triï tothom entre tots els ciutadans; que tothom mani sobre cadascú i cadascú sobre tothom per torn; que les magistratures siguin sortejables o totes o les que no requereixin experiència o bé competència específica; que les magistratures no depenguin gens de la renda o d’una renda mínima; que una mateixa persona no pugui exercir dues vegades cap càrrec o bé no gaires vegades o bé no gaires càrrecs llevat dels referits a la guerra; que l’exercici de les magistratures sigui de durada breu o bé de totes o bé de les que es pugui; que les funcions de jutge siguin exercides per tothom i per persones triades entre tots els ciutadans i sobre totes les causes o sobre la major part, sobre les més importants i més compromeses, com sobre els rendiments de comptes, sobre les qüestions constitucionals i sobre els negocis privats; que l’assemblea tingui autoritat sobre tots els assumptes o sobre els més importants, i que cap magistratura no sigui àrbitra de cap qüestió o de poquíssimes. (La més democràtica de les magistratures és el consell allí on no hi ha prou recursos per a retribuir tothom, perquè on n’hi ha priven aquesta magistratura del poder efectiu. I és que el poble, quan es disposen de diners per a rebre un salari, es transfereix a ell mateix totes les decisions, com ja s’ha dit abans[716] en la recerca anterior a aquesta). També són procediments democràtics que sobretot rebi una retribució tothom que forma part de l’assemblea, dels tribunals i de les magistratures i, si no és possible, que sigui concedida als magistrats, als jutges, als membres del consell i als qui assisteixen a les sessions més importants de l’assemblea o als magistrats que han de fer àpats en comú. D’altra banda, com que l’oligarquia es defineix per la noblesa de naixement, per la riquesa i per l’educació, sembla que els trets de la democràcia són els contraris a aquests que s’han dit: l’origen humil, la pobresa i la dedicació al treball fet amb les mans. A més, és un altre tret que cap magistratura no sigui vitalícia, però, si en queda alguna d’un antic canvi polític, s’ha d’intentar reduir-ne el poder i transformar-la d’electiva en sortejable.

1318a

Així, doncs, aquests són els trets comuns a totes les democràcies. Amb tot, és a partir del concepte de què és la justícia entesa en sentit democràtic, és a dir, que tothom tingui el mateix pel que fa al nombre, que resulta la que es considera democràcia per excel·lència i govern del poble. I és que la igualtat rau en el fet que els pobres no manin més que els rics i que no siguin sobirans en exclusiva, sinó segons la relació numèrica d’igualtat. Així, doncs, d’aquesta manera es podria realitzar la igualtat i la llibertat en la constitució.



3. La igualtat i la justícia en la democràcia

Després d’això sorgeix el problema de com s’aconseguirà la igualtat: si la renda censual de cinc-cents ciutadans s’ha de distribuir entre mil, i els mil han de tenir el mateix poder que els cinc-cents, o bé no s’ha d’establir la igualtat sobre aquesta base, sinó dividint primer així, però després agafant un nombre igual de persones de cada grup, del dels cinc-cents i del dels mil, que aquests tinguin el control de les eleccions i dels tribunals.[717] ¿És potser aquesta la forma més justa de constitució amb relació al concepte de justícia en sentit democràtic o ho és més aviat amb relació al nombre? Els partidaris de la democràcia, efectivament, afirmen que és just allò que opina la majoria; els partidaris de l’oligarquia, allò que opinen els més adinerats, perquè diuen que cal prendre les decisions segons la quantia de les riqueses.

No obstant això, totes dues alternatives impliquen desigualtat i injustícia. Si preval la voluntat d’uns quants tindrem una tirania, ja que si un té més que els altres rics, segons els principis oligàrquics, una sola persona té dret a manar; en canvi, si preval la de la majoria, en sentit numèric, aquests darrers cometran injustícia, en confiscar la propietat de la majoria rica, com ja s’ha dit abans.[718]

1318b

Quina és la igualtat en la qual es posaran d’acord les dues parts, caldrà esbrinar-ho a partir de les definicions que tots dos sectors facin de la justícia. Uns i altres diuen que el que sembli bé a la majoria ha de prevaler. Que sigui així, però no d’una manera absoluta. Com que són dues les parts de les quals està constituït l’estat, els rics i els pobres, el que sembli bé a tots dos sectors o a la majoria, això ha de prevaldre. Amb tot, si els dos sectors prenen decisions oposades, prevaldrà allò que decideixi la majoria i els qui tenen una renda més alta. Per exemple, si hi ha deu rics i vint pobres i una decisió és compartida per sis rics i quinze pobres, i quatre rics s’afegeixen als pobres, i els cinc pobres restants se sumen amb els rics, serà vencedor el conjunt que, un cop sumada la renda dels seus components, arribi a la quota més alta. Si hi ha paritat absoluta, cal considerar aquesta dificultat com aquella que es dóna actualment quan l’assemblea o el tribunal es divideixen en dues parts iguals. Aleshores s’ha de recórrer a la sort o fer servir un procediment similar. Amb tot, pel que fa a la igualtat i a la justícia, encara que és molt difícil trobar la veritat, tanmateix, això és més fàcil d’aconseguir que no pas convèncer els qui poden aconseguir un major benefici. De fet, sempre són els més febles els qui cerquen la igualtat i la justícia, mentre que els més poderosos no se’n preocupen gens.



4. Diverses modalitats de democràcia

Com que les formes de democràcia són quatre, la millor és la primera en l’ordre, com s’ha dit en les consideracions anteriors.[719] I també aquesta és la més antiga de totes. La població millor és la que es dedica al conreu del camp, de manera que es pot establir una democràcia on la població viu de l’agricultura i de la ramaderia. Pel fet de no disposar d’una gran fortuna, els camperols estan ocupats i sovint no assisteixen a l’assemblea i, com que no tenen el que és indispensable, passen la vida aqueferats amb la feina i no desitgen els béns dels altres, sinó que més s’estimen treballar que no pas dedicar-se a la política i ostentar càrrecs, on no són gaire substanciosos els beneficis de l’exercici del poder.

De fet, la major part dels humans tenen més delit de guanys que no pas d’honors. N’és un testimoni el fet que els qui viuen al camp suportaven les antigues tiranies i suporten ara les oligarquies, si no se’ls impedeix de treballar ni se’ls desposseeix de res. I és que alguns prosperen en no gaire temps i altres no s’empobreixen. A més, el control sobre les eleccions dels magistrats i sobre el rendiment de comptes satisfà les seves ambicions, si és que en tenen alguna. En efecte, en algunes democràcies, encara que no participa tothom en l’elecció dels magistrats, sinó només uns quants ciutadans triats per torn entre tots, com a Mantinea, el fet de tenir encara el poder deliberatiu ja satisfà a la majoria. També cal considerar aquesta com una forma de democràcia, com ho va ser una vegada a Mantinea.[720] És per això que també és útil a la forma de democràcia, de la qual s’ha parlat suara,[721] i, en realitat, s’hi acostuma a posar en pràctica el fet que tothom tingui el dret d’elegir els magistrats, d’exigir-los el rendiment de comptes i de formar part dels tribunals. Amb tot, és convenient que les magistratures més importants siguin ocupades per ciutadans designats per elecció i segons la renda, és a dir, els càrrecs més alts per als qui tenen una renda més elevada, o bé que no s’accedeixi a cap magistratura segons la renda, sinó segons la capacitat. Sota un govern d’aquesta mena, els ciutadans estaran ben governats, perquè els càrrecs seran exercits pels millors amb el consens del poble i sense l’oposició envers les classes benestants. Un ordenament d’aquesta mena serà ben acceptat per les classes altes i pels distingits, ja que no seran governats per gent inferior i exerciran l’autoritat amb justícia, ja que els altres tindran el control del rendiment de comptes. El fet de dependre d’algú i de no poder fer el que a un li sembli bé és una cosa útil, perquè la possibilitat de fer el que un vol no pot aturar la maldat que hi ha en cada ésser humà. D’aquesta manera, per força succeirà el que és més beneficiós per als sistemes de govern, que manin els de classe alta d’una manera irreprotxable i que la massa popular no se senti gens humiliada.

1319a

Així, doncs, és evident que entre les formes de democràcia la millor és aquesta, i també n’és la causa el fet que el poble és d’una qualitat determinada. Per a organitzar un poble d’agricultors són molt útils algunes lleis vigents en altre temps en molts estats, en els quals o no era possible de cap manera posseir terra mes enllà d’una certa mesura o almenys a una certa distància de la perifèria urbana i del centre de la ciutat. Antigament en molts estats era vigent una disposició legislativa que no permetia de vendre els lots originaris i ara encara està en vigor una llei bastant semblant, anomenada d’Òxil,[722] segons la qual no es poden fer préstecs prenent com a hipoteca una part del terreny que pertany a cadascú. Tanmateix, actualment s’hauria de corregir en la línia de la llei dels habitants d’Àfitis,[723] que és útil per a la qüestió sobre la qual parlem, perquè aquests, encara que siguin molts i no disposin de gaire terra, són tots camperols. I és que són censats no sobre la base de la propietat sencera, sinó que les possessions són dividides en tantes parts que fins i tot els pobres poden superar la barrera de la renda exigida.

Després del poble camperol, el millor col·lectiu per a la democràcia és el que està constituït per pastors i viu de la ramaderia, perquè és molt semblant al sector agrícola. A més, pel que fa a les activitats relacionades amb la guerra hi estan molt entrenats pels seus costums, tenen aptitud física i són capaços de viure al ras. Gairebé totes les altres poblacions, que conformen les altres democràcies, són molt pitjors que aquestes dues, perquè el seu gènere de vida és inferior i perquè no té res a veure amb l’excel·lència en la virtut cap de les activitats a la qual es dedica el col·lectiu dels artesans, dels mercaders i dels assalariats. D’altra banda, com que van i vénen sovint per l’àgora i pel centre de la ciutat, tota aquesta gent fàcilment es reuneix, per dir-ho així, en assemblea; en canvi, els camperols, pel fet que estan escampats pels camps, ni es troben ni tenen necessitat d’aquestes reunions. També on s’esdevé que el camp es troba en una situació de manera que és molt distant de la ciutat, és fàcil que s’hi constitueixi una bona democràcia i una república. De fet, el gruix de la població és forçada a fixar els seus domicilis als camps, de tal manera que, encara que hi hagi una massa a l’àgora, en les democràcies no s’han de celebrar les assemblees sense la presència de la gent escampada pel territori.

Així, doncs, ja s’ha argumentat com cal organitzar la primera forma de democràcia i la millor. Queda també clar com cal establir les altres. I és que cal allunyar-se del col·lectiu pitjor de la població a poc a poc i excloure’l per força temps. L’última forma de la democràcia, com que hi participa tota la població, no té la possibilitat de mantenir-la qualsevol estat i tampoc no és fàcil que duri, si no és que estigui ben regulada per les lleis i pels costums. Pel que fa a les causes que solen anorrear aquesta forma de constitució i les altres, més o menys ja s’han dit abans en la seva major part.[724] Per tal d’establir aquesta forma de democràcia i enfortir el pes del poble, els dirigents solen admetre com més individus millor i concedeixen la ciutadania no solament als fills legítims, sinó també als il·legítims i fins i tot als que tenen un progenitor que sigui ciutadà, ja sigui el pare o bé la mare.[725] I és que això s’adiu molt a democràcies d’aquesta mena i els demagogs hi solen emprar aquest procediment. Tanmateix, s’han d’admetre ciutadans fins que la massa popular superi els nobles i la classe mitjana, però no s’ha d’ultrapassar aquest límit. Si el sobrepassen, la constitució, la fan tornar més desordenada i encara inciten els de la classe alta a suportar la democràcia de mala gana. Precisament aquesta fou la causa de la revolta a Cirene.[726] I és que un mal petit es dissimula, però quan es fa gros, salta a la vista. A més, per a aquesta mena de democràcia són útils els procediments semblants als que Clístenes[727] va fer servir a Atenes, quan volgué ampliar el sistema democràtic i els fundadors de la democràcia a Cirene.

1319b

S’han de crear altres tribus i més fratries, s’han de reduir només a unes quantes les celebracions dels ritus privats i s’han de fer tornar públics els cultes privats. També s’han d’enginyar tots els mitjans per tal que tots els ciutadans es barregin al màxim entre ells i es dissolguin els antics vincles socials. A més, també els procediments de caire tirànic sembla que siguin democràtics, vull dir, per exemple, la llicència concedida als esclaus, que fins a cert punt podria ser útil, a les dones i als infants i l’autorització a cadascú de viure com vulgui. Una constitució d’aquesta mena tindrà molts defensors, perquè per a la majoria dels humans és més agradable viure una vida desordenada que no pas una vida sòbria.



5. Mitjans per a preservar la democràcia

Per al legislador i per als qui volen organitzar una constitució d’aquesta mena no és la tasca més important ni l’única el fet d’establir-la, sinó més aviat el de preservar-la, perquè no és difícil que una forma de govern, sigui quina sigui, duri un o dos o tres dies. Per això, a partir del que ha estat examinat anteriorment,[728] sobre quines són les causes de la preservació i de l’anorreament de les constitucions, cal intentar de garantir-los la seguretat, tot evitant allò que suposa destrucció i establint lleis adients, ja siguin no escrites,[729] ja siguin escrites, que abastin essencialment totes les mesures per al manteniment de la constitució. Tampoc no s’ha de creure que una disposició democràtica o oligàrquica farà tornar el govern de l’estat més democràtic o més oligàrquic, sinó allò que el faci durar com més temps millor.

1320a

Els demagogs actuals, per complaure al poble, confisquen una gran quantitat de béns mitjançant sentències dels tribunals. Per això, els qui tenen cura de la constitució han de reaccionar contra aquest procediment, establint per llei que res de tot allò que pertany als condemnats no és del poble ni passa a ser propietat pública, sinó que és propietat sagrada.[730] D’aquesta manera, els delinqüents no estaran menys previnguts, perquè seran condemnats igualment, i la massa popular no serà tan propensa a sentenciar en contra dels processats, perquè no tindrà la perspectiva de guanyar-hi res. A més, cal reduir sempre al mínim els judicis públics i castigar amb penes severes els qui presentin denúncies a la lleugera, perquè solen ser citats a judici no els qui pertanyen a les classes populars, sinó les persones distingides. D’altra banda, convé que tots els ciutadans tinguin la millor disposició envers la constitució o, si més no, que no considerin enemics els qui ocupen el poder.

Com que les democràcies en la forma extrema tenen molta població i és difícil que els ciutadans assisteixin a l’assemblea general sense rebre una paga,[731] aquest fet és un element d’hostilitat envers les classes altes on es dóna la circumstància que no hi ha ingressos regulars, perquè necessàriament s’aconsegueixen o dels tributs o de les confiscacions o de les decisions injustes dels tribunals, que ja han fet desaparèixer moltes democràcies. Per tant, on no hi ha ingressos regulars, s’hi han de convocar les assemblees no gaires vegades i s’hi han de formar tribunals de molts membres amb durada de no gaires dies. De fet, aquesta mesura provoca que els rics no tinguin por de les despeses, si els qui disposen de recursos no reben la paga de jutge i els pobres sí, i, d’altra banda, afavoreix que les causes siguin jutjades molt millor, perquè els rics no volen apartar-se molts dies dels seus afers, sinó que només estan disposats a fer-ho no gaires dies. En canvi, on hi ha recursos[732] no s’ha d’actuar com ara fan els demagogs,[733] perquè distribueixen els béns excedents i els qui els reben sempre en volen encara més. I és que un ajut d’aquesta manera per als pobres és voler omplir una gerra foradada.[734]

L’estadista que veritablement estima la democràcia ha de mirar que el conjunt que forma el poble no sigui gaire pobre, perquè en això rau que la democràcia sigui un sistema que no funcioni bé. Així, doncs, cal ser imaginatiu per tal que el benestar sigui durador. Com que això convé també a les classes benestants, s’ha de recollir en un fons comú el que s’obté dels ingressos públics i distribuir-lo entre els pobres, sobretot, si es pot recollir tant que en tinguin prou per a l’adquisició d’un terreny, si la quantitat és suficient; però si això no és possible, per a la posada en marxa d’un comerç o d’una explotació agrícola. Si aquesta possibilitat no pot ser oferta a tothom, serà bo fer la distribució alternativament per tribus o bé segons un altre criteri de repartiment entre la població. Mentrestant, les classes benestants han d’aportar les pagues per a les reunions necessàries[735] i seran exonerades de les despeses inútils.

1320b

Emprant una política d’aquesta mena, els cartaginesos s’han guanyat l’afecte del poble. Ells, enviant contínuament gent del poble a les colònies del voltant, permeten que s’hi enriqueixi. Si els membres de les classes altes són espavilats i tenen seny, es distribueixen els pobres i els orienten per a la creació de llocs de treball. Seria bo també imitar la manera de procedir dels tarantins.[736] Ells, posant en comú les propietats amb els pobres per al seu ús, s’han guanyat la confiança del poble. A més, han dividit totes les magistratures en dues classes: unes elegibles i unes altres sortejables. Les que s’hi accedeix per sorteig tenen la finalitat que el poble hi pugui participar i les que s’hi arriba per elecció tenen l’objectiu que es governi de la millor manera. També es pot aconseguir el mateix resultat compartint una mateixa magistratura membres elegits per sorteig i membres elegits per votació.

Així, doncs, queda dita la manera com cal establir les democràcies.



6. Menes d’oligarquia

Potser a partir d’aquestes consideracions també resulta clar com han de ser organitzades les oligarquies. Cada forma d’oligarquia s’ha de modelar sobre els elements contraris, tot comparant-la amb la forma de democràcia contrària que està més ben combinada i és la primera de les formes d’oligarquia. Aquesta és la més propera a l’anomenada república, en la qual cal dividir les rendes en dos grups, establint-ne unes més modestes i altres més elevades. Les més reduïdes participaran en els càrrecs més indispensables i les més altes donaran accés als càrrecs més importants. Al qui té la renda exigida li és permès participar en el govern i és gràcies a la renda que s’incorpora a la vida pública un grup nombrós de persones procedents del poble, amb el recolzament de les quals els qui gaudeixen dels drets polítics seran més forts que els qui en són exclosos. I és que els qui participin de la vida política cal triar-los sempre del millor sector del poble.

1321a

D’una manera semblant, però intensificant-la una mica, cal organitzar la forma d’oligarquia que ve a continuació. La forma d’oligarquia que s’oposa a la forma de democràcia extrema, la més autoritària i més tirànica de les oligarquies, com més perversa és, requereix més vigilància. Tal com els cossos que gaudeixen de bona salut i les embarcacions ben equipades per a una bona navegació poden suportar molts errors dels seus tripulants sense ser destruïdes, mentre que els cossos malaltissos i les embarcacions deteriorades i confiades a mariners inexperts no poden suportar ni els incidents més insignificants, així també les pitjors formes de constitució requereixen la vigilància més gran. Per tant, les democràcies, generalment, les preserva l’alt nombre de ciutadans, ja que aquest factor és el contrari corresponent a allò que és just segons el mèrit. En canvi, l’oligarquia evidentment troba la seva salvaguarda en el bon ordenament.



7. L’exèrcit i l’oligarquia

Com que són quatre les parts d’una població, camperols, artesans, comerciants i assalariats, i quatre són les que són útils per a la guerra, cavalleria, infanteria pesada, infanteria lleugera i marina, on el país és apte per a la cavalleria allí és natural establir-hi una oligarquia forta. De fet, la seguretat dels habitants depèn d’aquesta força i la cria de cavalls és pròpia dels qui tenen grans fortunes. Un país adaptat per a la infanteria pesada és escaient per a la següent forma d’oligarquia, perquè el lloc d’un hoplita és més adient per als benestants que no pas per als mancats de recursos. En canvi, la força de la infanteria lleugera i la de la marina són totalment democràtiques. Així, doncs, actualment on aquests cossos són nombrosos, quan hi ha dissensions, sovint els oligarques ho tenen més magre. Per obviar aquest inconvenient cal emprar el remei que fan servir els estrategs experts en els afers militars, els quals afegeixen a les tropes de cavalleria i d’infanteria pesada un contingent adequat d’infanteria lleugera. I és mitjançant la força de la infanteria lleugera que la classe popular se sobreposa als rics en els conflictes interns. Com que tenen armadura lleugera poden combatre fàcilment contra la cavalleria i la infanteria pesada.

Per a les oligarquies el fet de formar una força militar integrada per elements de les classes populars és com si els oligarques constituïssin tropes contra ells mateixos. Amb tot, com que per l’edat hi ha dos grups diferenciats, els qui són més joves i els qui són més grans, cal que els oligarques ensenyin als fills, mentre són joves, els exercicis de la infanteria lleugera i sense equipament pesat. Així aquests, en sortir de l’adolescència, esdevindran mestres en aquesta mena de maniobres.

Pel que fa als que constitueixen la massa popular cal concedir de participar en el govern, com s’ha dit anteriorment,[737] als qui tenen certa renda, o bé, com a Tebes,[738] als qui han estat apartats durant un temps dels treballs mecànics. O bé, com a Massàlia,[739] fent una selecció de tots els qui en són dignes, tant si ja formen part del govern com si en són fora.

1321b

A més, les magistratures més importants, que cal que estiguin en mans dels qui controlen la constitució, s’han de fer càrrec dels impostos per tal que el poble voluntàriament no hi participi i no tingui ressentiment envers els qui ocupen els càrrecs amb la idea que han de desemborsar molts diners per poder accedir-hi. També és convenient que quan accedeixin al càrrec ofereixin sacrificis esplèndids i que construeixin alguna obra pública, perquè el poble, en participar en els banquets i en veure la ciutat guarnida amb ofrenes i monuments, es miri amb bons ulls la continuació del sistema de govern oligàrquic. D’altra banda, resultarà que tot això serà per als rics un record de la seva generositat. Tanmateix, actualment els qui constitueixen l’oligarquia no actuen així, sinó al contrari, perquè van a la recerca dels guanys no menys que del prestigi. Per això es pot ben dir que aquestes oligarquies són democràcies en petit. Així, doncs, quedi explicat d’aquest manera com cal establir les democràcies i les oligarquies.



8. Classes de magistratures

El que es deriva del que abans s’ha dit és precisar amb cura la qüestió de les magistratures, quantes n’hi ha d’haver, quines han de ser i per a quins serveis, com ja s’ha expressat abans.[740] Sense les magistratures indispensables, l’estat no pot subsistir i sense les que promouen el bon ordre i l’harmonia és impossible que s’hi visqui bé. És també convenient que en els estats petits hi hagi menys magistratures i que en els estats més grans n’hi hagi més, tal com oportunament ja s’ha indicat.[741] Per tant, cal que no passi per alt fixar quines cal que assumeixi una sola persona i quines cal confiar a persones diverses.

Primer de tot, doncs, entre els serveis imprescindibles és la vigilància dels mercats amb la finalitat de poder supervisar-hi els contractes i mantenir-hi el bon ordre. Efectivament, gairebé tots els estats tenen necessitat de comprar algunes coses i de vendre’n unes altres per poder satisfer les necessitats mútues indispensables. Aquest és el mitjà més ràpid per a assegurar l’autosuficiència, per la qual sembla que els éssers humans s’agrupen en una comunitat política.

Un altre servei que segueix a continuació i que hi està relacionat és el que s’encarrega dels edificis públics i privats de la ciutat, per tal de fomentar la bona harmonia, la conservació i el manteniment dels edificis deteriorats, de la via pública i dels límits entre les propietats per evitar litigis i per tenir cura d’altres qüestions similars que comporta el servei. Aquesta magistratura, la majoria dels ciutadans l’anomenen astinòmia[742] i comprèn diversos sectors, al capdavant de cadascun dels quals, en els estats més poblats posen diversos responsables, com els inspectors de les muralles, els vigilants de les fonts i els guàrdies dels ports. N’hi ha una altra indispensable i semblant a aquesta, la qual té les mateixes competències, però, en el camp i en les zones de fora de la ciutat, és anomenada magistratura dels agrònoms[743] i magistratura dels guardes forestals. Aquestes són, doncs, les tres àrees de competència d’aquests càrrecs, però hi ha una altra magistratura, a la qual remeten els ingressos públics, que són conservats pels seus funcionaris i són distribuïts entre les diverses necessitats de l’administració. Aquests darrers reben el nom de recaptadors i tresorers.

Una altra magistratura és aquella en la seu de la qual s’han de registrar els contractes i les sentències dels tribunals. Davant d’aquests mateixos funcionaris s’han de dipositar les acusacions judicials i les denúncies. En alguns llocs aquesta magistratura és dividida en diverses seccions, però en altres un sol magistrat es fa càrrec de tots els assumptes. Aquests magistrats són anomenats hieromnèmons,[744] superintendents, arxivers i altres noms semblants.

Després d’aquesta ve la que potser és la més indispensable i difícil d’exercir de les magistratures, la que s’encarrega de l’execució de les sentències contra els condemnats, del cobrament de les multes dels que han estat exposats en els registres públics, i de la vigilància dels detinguts. Aquesta magistratura és difícil d’exercir, perquè suscita molta impopularitat, de tal manera que, com que no permet guanyar-hi gran cosa, ningú no vol fer-se’n càrrec i qui se’n fa no vol actuar d’acord amb les lleis. No obstant això, és necessària, perquè no serveix de res celebrar judicis per decidir allò que és just i no dur a terme les decisions.[745] En conseqüència, si les relacions recíproques entre els humans són impossibles suprimint les decisions judicials, passarà el mateix que si no s’executen les sentències. Per això, és millor que aquesta magistratura no sigui ocupada per una única persona, sinó per diversos membres de tribunals diferents. I pel que fa a la publicació de la llista de deutors públics s’hauria d’intentar fer una distribució semblant. A més, algunes penes haurien de ser executades per magistratures diferents de les que les han sentenciat. Així les penes sentenciades per magistrats que deixen el càrrec haurien de ser dutes a terme per magistrats que hi accedeixen; i pel que fa a les dels magistrats en funcions que sigui un el qui imposa la pena i un altre que executi la sentència. Per exemple, els guàrdies urbans haurien d’exigir el compliment de les sentències dictades pels inspectors de mercats i altres funcionaris haurien de fer complir les sancions emeses per aquests darrers. I és que com menys odi suscitin els judicis contra els executors de les sentències, més fàcil en serà l’execució. El fet que siguin els mateixos els qui condemnen i els qui executen les penes comporta un odi doblat i el fet d’encarregar als mateixos ciutadans l’execució de totes les condemnes els converteix en enemics de tothom.

1322a

En molts llocs, l’ofici de carceller és diferent del de l’executor de les penes, com a Atenes, en el cas de la magistratura dels anomenats els onze.[746] Per això, és millor dividir també aquesta magistratura i buscar algun argument per fer-la menys impopular. En realitat, la custòdia dels presoners no és menys necessària que la dels executors, que ha estat esmentada anteriorment, però en la pràctica succeeix que, sobretot, els ciutadans respectables la defugen. D’altra banda, tampoc no és cap garantia de seguretat confiar aquest càrrec a persones deshonestes, perquè potser tenen necessitat que algú els vigili més que no pas poder vigilar els altres. Per tant, no hi ha d’haver una única magistratura i no ha de ser confiada ininterrompudament als mateixos individus. Al contrari, cal que s’encarreguin d’aquest servei els joves, on hi hagi un cos d’efebs[747] o de guàrdies, i els diversos magistrats per torn.

Aquestes magistratures, doncs, han de ser considerades les primeres perquè són absolutament necessàries; després d’aquestes en vénen d’altres no menys indispensables, però situades en un pla més elevat, perquè requereixen molta experiència i lleialtat. Aquestes serien les que es refereixen a la defensa de l’estat i a la preparació per a les necessitats militars. Tant en la pau com en la guerra cal que hi hagi igualment funcionaris encarregats de la vigilància de les portes i de les muralles, del control i de l’entrenament militars dels ciutadans En uns llocs, doncs, hi ha més magistratures que tenen assignades totes aquestes competències, i en altres n’hi ha menys, com en els estats petits, on una sola magistratura acumulava totes les competències. Les persones que se n’ocupen són anomenades estrategs[748] i polemarcs.[749] A més, si hi ha cavalleria, infanteria lleugera, arquers o marina, també de vegades són nomenats càrrecs per al comandament de cada unitat, els quals tenen el nom de navàrquia,[750] hipàrquia[751] i taxiàrquia,[752] sota els quals hi ha trieràrquies,[753] locàgies,[754] filàrquies[755] i altres subdivisions d’aquests comandaments. El complex de totes aquestes competències constitueix un únic sector que té cura dels afers de la guerra.

1322b

Així, doncs, pel que fa a aquesta autoritat, la situació està d’aquesta manera. Amb tot, com que algunes magistratures, encara que no totes, administren grans quantitats de diner públic, cal que n’hi hagi una altra que n’exerceixi el control, demani comptes i no s’ocupi de cap altre afer. Els components d’aquesta magistratura reben el nom d’auditors, contables, inspectors i advocats del fisc.[756]

A més de totes aquestes magistratures n’hi ha una que té la màxima autoritat sobre les altres. Sovint la mateixa magistratura té el poder de dur a terme una decisió i de proposar una mesura i és ella la que presideix l’assemblea popular en afers en els quals el poble és sobirà. I és que hi ha d’haver una autoritat que concentri el poder suprem de la constitució. En alguns llocs els membres d’aquesta magistratura són anomenats probuls, perquè deliberen prèviament sobre els afers, però on la massa popular té el poder preferentment rep el nom de bule.[757] Així, doncs, les magistratures polítiques són aquestes.

Una altra mena de càrrecs és la que s’ocupa dels assumptes dels déus, com els sacerdots i els encarregats de les coses sagrades[758] i dels temples, els quals vetllen per la conservació dels que hi ha, de la reparació dels que amenacen ruïna i de tots els assumptes al voltant del culte dels déus. En alguns llocs, totes aquestes competències es concentren en un sol càrrec, com en els estats no gaire grans; en altres llocs hi ha molts càrrecs diferents del sacerdoci, com el dels sacrificadors, els comissaris dels sacrificis,[759] els guardians dels temples i els administradors de les propietats sagrades. Al costat d’aquest càrrec hi ha el de l’encarregat de tots aquells sacrificis públics, que la llei no assigna als sacerdots, però tenen l’honor de ser celebrats a l’altar públic de l’estat.[760] Uns els anomenen arconts; altres, reis; i altres, prítanis.

Per dir-ho fent un resum, els càrrecs indispensables són: els encarregats del culte, de la guerra, dels ingressos, de les despeses, del mercat, de la ciutat, dels ports, del territori, a més dels qui s’ocupen dels tribunals, del registre dels contractes, de l’execució de les sentències, de la custòdia dels detinguts, del control, la inspecció i el rendiment de comptes dels magistrats i, finalment, tots aquells càrrecs corresponents al cos que delibera sobre els assumptes públics. Peculiars dels estats més tranquils i pròspers i que a més es preocupen del bon ordre són les magistratures encarregades del control de les dones, de la custòdia de les lleis, de la inspecció dels infants, de la direcció dels exercicis gimnàstics i, a més d’aquestes, les que supervisen els certàmens gímnics i dionisíacs i altres espectacles semblants que es puguin celebrar. Evidentment, algunes d’aquestes magistratures no són democràtiques, com les que controlen les dones i els infants, perquè els pobres tenen la necessitat de fer servir les dones i els infants com a servents per la manca d’esclaus.

1323a

Tres són les magistratures, sota de la directiva de les quals en alguns estats es fa l’elecció dels càrrecs suprems: els guardians de les lleis, els probuls[761] i la bule. La magistratura dels guardians de la llei és una institució aristocràtica; la dels probuls, oligàrquica; i la de la bule, democràtica.

Així, doncs, ja s’ha parlat esquemàticament de gairebé totes les magistratures.





Llibre VII


LA CONSTITUCIÓ IDEAL



1. La vida excel·lent basada en la virtut

1323a

Qui té la intenció de fer una recerca sobre la millor constitució cal[762] que determini en primer lloc la manera de viure més abellidora. Si això no està clar, necessàriament resta confús dir quina és la constitució més desitjable, perquè és natural que tinguin un sistema polític més perfecte els qui en circumstàncies normals es governen de la millor manera, sempre que no s’esdevingui qualsevol cosa imprevista. Per això cal acordar en primer lloc quina és la manera de viure que tothom més desitja, per dir-ho així, i tot seguit si és la mateixa o és diferent per a la comunitat o per als individus considerats separadament. Com que creiem que ja n’hem parlat a bastament en els escrits exotèrics[763] sobre la millor manera de viure, ara en farem una repetició.

Veritablement ningú no podria posar objeccions a la classificació dels béns en tres classes, els externs, els del cos i els de l’ànima. Tots aquests tres els hauran de tenir els qui siguin feliços. En efecte, ningú no diria que és feliç qui no té un bri de coratge, de temprança, de justícia i de prudència, sinó que tem les mosques que voleien al seu voltant, i no s’absté de les pitjors accions, si té ganes de beure o menjar, sinó que per la quarta part d’un òbol[764] traeix els amics més apreciats, i semblantment també, en les coses del pensament, és tan insensat i tan fàcil de deixar-se enganyar com un infant o un foll.

Amb tot, sobre tot això que s’ha dit, tothom hi està d’acord; en canvi, les diferències sorgeixen pel que fa a la quantitat dels béns que desitgen i a la seva importància. Quant a la virtut consideren que ja en tenen prou amb qualsevol quantitat; en canvi, de riquesa, de poder, de glòria, i de coses semblants, en cerquen exageradament fins a l’infinit. Tanmateix, nosaltres, als qui creuen això, els direm que pel que fa a aquestes qüestions és fàcil arribar a una convicció fonamentant-nos sobre la prova dels fets. I és que es veu que els humans adquireixen i mantenen no la virtut amb els béns externs, sinó al revés. I també s’observa que la vida feliç, tant si consisteix per als homes en l’alegria com en la virtut o bé en totes dues coses, pertany a aquells que estan en possessió d’intel·ligència i de caràcter de manera extraordinària, i són moderats en l’adquisició de béns externs molt més que no pas aquells que, trobant-se en possessió d’aquests darrers més del que poden ser-los útils, estan mancats dels primers. No solament això, sinó que és ben comprensible per als qui analitzin la qüestió a la llum de la raó.

1323b

Els béns externs tenen un límit, com un instrument, i qualsevol cosa útil serveix per a quelcom determinat; l’excés d’aquests béns necessàriament és perjudicial o inútil per als qui els posseeixen. En canvi, els béns de l’esperit, com més n’hi hagi, molt més útils són, si és que els hem d’atribuir no solament la bellesa, sinó també la utilitat.

En general direm, com és prou clar, que la millor forma de ser de cada realitat[765] en confrontació amb les altres està en relació amb la superioritat que li ha tocat a l’atzar a aquestes realitats, a les quals diem que pertanyen aquestes formes de ser. Així, doncs, si l’ànima és una realitat més valuosa que no pas els béns externs i el cos, tant d’una manera absoluta com pel que fa a nosaltres, necessàriament també la millor forma de ser de cadascuna d’aquestes realitats hi mantindrà una relació semblant. A més, a causa de l’ànima, aquestes coses naturalment són desitjables, i totes les persones assenyades les han de desitjar i no pas desitjar l’ànima a causa d’aquestes coses.

Així, doncs, quedi establert entre nosaltres que a cadascú li pertoca tanta felicitat com virtut i prudència, i capacitat d’actuar d’acord amb la virtut i la prudència. Posem la divinitat com a testimoni, que és feliç i benaurada, no a causa dels béns exteriors, sinó per ella mateixa i per tenir una naturalesa determinada. I és que la bona sort i la felicitat són diferents per això, perquè la causa dels béns externs de l’ànima pot ser la casualitat o la fortuna, mentre que ningú no és just ni assenyat per casualitat o per atzar. A continuació i sobre la base d’aquests raonaments ve que l’estat millor és el que és feliç i on s’està bé. És impossible que les coses vagin bé als qui no fan bones accions i no hi ha cap obra bona, ni d’una persona ni d’un estat, sense virtut ni prudència.

El coratge, la justícia, la prudència i la saviesa d’un estat tenen la mateixa força i la mateixa natura que aquelles virtuts que ha de tenir cadascun dels éssers humans per ser considerat coratjós, just, prudent i savi.

Fins aquí, doncs, que aquestes coses siguin el proemi de la nostra exposició. De fet, encara que no és possible no tocar aquests punts, tampoc no es poden valorar tots els arguments pertinents, perquè constitueixen el tema per a un altre estudi. Amb tot, ara que quedi establert que la vida millor, tant per a l’individu en particular com per a l’estat des del punt de vista col·lectiu, és la que està acompanyada de virtut i dotada amb recursos suficients, de manera que facin possible la participació en actes virtuosos. La resposta als qui presenten objeccions, deixant-la de banda en la recerca present, la considerarem més endavant, si de cas algú no queda convençut de les coses que hem dit.

1324a



2. La participació en la vida política activa i en la contemplativa

Ens resta aclarir si hem d’afirmar que és idèntica la felicitat de cada ésser humà i la de l’estat o no ho és. La resposta és evident, perquè tothom reconeix que és la mateixa. Els qui fan consistir la vida feliç d’un individu en les riqueses consideren feliç l’estat en la seva totalitat, si és ric. I els qui valoren per damunt de tot el sistema de vida tirànica haurien d’admetre que l’estat més feliç és el qui té el domini sobre més gent. I qui aprova un individu per la virtut, afirmarà que l’estat més feliç és el més moral.

Tanmateix, hi ha dos problemes que cal examinar. Un és si resulta preferible la vida que comporta la participació activa en els afers de la l’estat i en els càrrecs públics o més aviat la de l’estranger que es manté apartat de la vida pública. L’altre és quina constitució i quina disposició s’ha de considerar millor per a un estat, tant si tothom intenta participar en la vida política com si uns quants no hi volen intervenir i la majoria sí. Com que aquest problema forma part de l’especulació i de la doctrina política i no d’allò que és preferible per a cada individu i com que nosaltres de moment hem decidit limitar-nos a la recerca política, el primer problema resultaria secundari, i el segon, en canvi, serà l’objectiu d’aquesta recerca.

És ben palès que la millor constitució és necessàriament aquell ordenament segons el qual cadascú pot estar en les millors condicions i pot viure feliçment. Amb tot, es discuteix, entre els qui estan d’acord que la vida sobre la base de la virtut és preferible, si és desitjable la vida política activa o més aviat la que està deslligada de les coses externes, com qualsevol forma de vida contemplativa, que alguns diuen que és l’única que correspon al filòsof. I és que són dos, més o menys, els gèneres de vida que de manera clara han triat els humans, antics i moderns, que més valoren la virtut. Aquests dos gèneres de vida afirmo que són el de la política i el de la filosofia. No compta pas gaire saber en quin dels dos gèneres hi ha la veritat, perquè qui és assenyat necessàriament ordenarà la seva vida vers el millor objectiu, tant si es tracta dels éssers humans en particular com si es tracta de la comunitat política en el seu conjunt.

Uns[766] creuen que l’autoritat sobre els altres, si s’exerceix d’una manera despòtica, comporta una injustícia grandíssima; en canvi, si es fa d’una manera convenient per als ciutadans, no implica injustícia, però pot ser un impediment per al benestar personal. Altres[767] casualment troben raonable el punt de vista contrari d’aquests, que la vida política i pràctica és l’única digna d’un home, perquè en l’exercici de la virtut no hi contribueixen pas més les accions dels individus que viuen privadament que les de les persones que participen en la vida pública i s’ocupen de la política. Uns, doncs, pensen d’aquesta manera, mentre que altres asseguren que una política de caràcter despòtic i tirànic és l’únic règim feliç i, en alguns llocs, l’objectiu de les lleis i de la constitució és exercir el poder despòtic sobre els altres pobles veïns.

1324b

Per això, encara que la major part de lleis establertes gairebé arreu es troba, per dir-ho així, en un estat caòtic, tanmateix, si les lleis tenen la vista posada vers un objectiu unitari, totes tendeixen a dominar, com a Lacedemònia i a Creta,[768] on l’educació i el conjunt de les lleis s’han ordenat gairebé en funció de la guerra. També en tots els pobles capaços de sotmetre els altres s’honora la potència militar, com entre els escites,[769] els perses, els tracis i els celtes.[770] En alguns llocs, a més, hi ha lleis que fomenten el valor militar. Així, a Cartago diuen que els guerrers reben en qualitat d’ornament tants braçals com campanyes militars en les quals han pres part. També en altre temps, a Macedònia hi va haver una llei segons la qual qui no hagués occit cap enemic portés un cabestre per cinturó. Entre els escites, en una festa determinada no era permès a qui no hagués matat cap enemic beure en una copa que es feien passar dels uns als altres. També els ibers, un poble bel·licós, planten al voltant de la tomba d’un home tants venables[771] com enemics ha llevat la vida. I entre altres pobles hi ha molts altres costums semblants, uns sancionats per les lleis i altres per l’ús.

Als qui vulguin reflexionar els podria semblar ben estrany que la tasca d’un home d’estat sigui la de poder examinar la manera de sotmetre i dominar despòticament els altres, tant si ho volen com si no. ¿Com, doncs, podria ser una tasca digna d’un home d’estat o d’un legislador allò que no és legítim? I és que no és legítim no solament dominar d’una manera no justa, sinó fins i tot contra la justícia, i es pot exercitar la força fins i tot injustament. Veiem que en els altres camps això no passa. No és pas la funció d’un metge o d’un pilot fer servir el convenciment o la violència envers els pacients, en el primer cas, i els passatgers, en el segon. Tanmateix, sembla que molts considerin que el domini despòtic sigui una forma de govern i allò que tothom nega que sigui just o convenient per a ell mateix no s’avergonyeixen de posar-ho en pràctica envers els altres. I és que per a ells mateixos cerquen un govern just, mentre que per als altres, de la justícia, no se’n preocupen gens ni mica.

Això és absurd, si no és que hi hagués una distinció natural entre pobles disposats a ser dominats d’una manera despòtica i altres a no ser-ho.[772] En conseqüència, si les coses són així, no s’ha d’intentar dominar despòticament tothom, sinó els qui estan adaptats per a ser dominats, tal com per als banquets i sacrificis no s’han de caçar persones, sinó només animals feréstecs que siguin comestibles. A més, també podria ser feliç un estat separat que fos ben governat d’una manera manifesta, si és que s’admet que s’administri en l’aïllament fent servir bones lleis un estat, el sistema constitucional del qual no serà orientat vers la guerra ni vers la submissió dels enemics, perquè se suposa que no en té cap. És evident, doncs, que cal considerar correctes tots els esforços dedicats a la preparació de la guerra, però no com a objectiu últim, sinó com a mitjà per a aquest objectiu.

1325a

El bon legislador ha d’examinar com un estat, un grup d’éssers humans o qualsevol altra comunitat pot ser partícip d’una vida satisfactòria i d’una felicitat possible d’assolir. Sens dubte hi haurà diferències entre algunes de les lleis que s’hi estableixin. Això ho ha de tenir en compte l’activitat legislativa i, en el cas que hi hagi alguns pobles veïns, s’ha de mirar quines relacions s’han d’establir entre els diversos pobles, i de quina manera cal usar mesures per a cadascun d’aquests pobles.

Però això i la qüestió de quin ha de ser l’objectiu a què ha de tendir la millor constitució podrà rebre després la consideració adient.[773]



3. La felicitat en la vida activa i en la contemplativa

Abordem la qüestió dels qui admeten que la vida de la virtut és la més desitjable, però estan en desacord sobre la manera de dur-la a terme. I és que uns menystenen els càrrecs polítics creient que la vida de l’home lliure és diferent de la d’un home d’estat i és la més abellidora de totes i uns altres, en canvi, consideren que la vida política és la millor, perquè és impossible que faci bé les coses qui no fa res i que el fet de fer bé les coses i la felicitat siguin el mateix. Tant els uns com els altres, en part, tenen raó i, en part, van errats. Els primers diuen una cosa certa, quan afirmen que la vida d’un home lliure és millor que la d’un amo d’esclaus, perquè no té cap mèrit la utilització d’un esclau com a tal, ja que el fet de donar ordres pel que fa a les coses necessàries per a la vida no té res a veure amb la noblesa. Tanmateix, no és correcte creure que qualsevol forma de govern sigui semblant a la de l’amo d’esclaus, perquè la diferència que hi ha entre l’autoritat exercida sobre éssers lliures i l’exercida sobre esclaus no és pas menor que la naturalesa d’un ésser lliure i la d’un esclau. Però sobre aquests temes ja se n’ha fet esment en els primers capítols.[774] Amb tot, el fet de lloar l’acció més que no pas la inacció no respon a la veritat, perquè la felicitat és activitat i les accions dels homes justos i prudents tenen com a fita bons resultats tant en quantitat com en qualitat.

Ara bé, sobre la base d’aquestes distincions es podria suposar que el poder suprem és la millor cosa de totes, perquè, d’aquesta manera, qui el té podria dur a terme moltíssimes accions nobles. En conseqüència, qui té possibilitats d’exercir el poder no ha de cedir-lo al veí, sinó més aviat prendre-l’hi. En això, un pare no ha de tenir cap mirament envers el fill, ni tampoc el fill envers el pare, ni, en general, un amic amb un amic, perquè el millor és el que un més desitja i tenir èxit es el més preuat.

I tal vegada això ho dirien amb raó els qui mantenen aquestes idees, si el que tenen els lladres i els violents fos el més desitjable. Però no és possible que passi d’aquesta manera i, per tant, en això s’equivoquen. I és que no pot ser que siguin nobles les accions del qui no distingeix les coses, com l’home amb relació a la dona, el pare amb relació al fill i l’amo amb relació als esclaus. Així, doncs, si un s’equivoca en això, no podrà rectificar més endavant, en la mateixa mesura, la transgressió de la virtut que ha comès.

1325b

Persones iguals[775] han de tenir per torn allò que els honora i els pertoca en justícia,[776] perquè en això consisteix la igualtat i la paritat. En canvi, la relació de desigualtat entre iguals i de dissemblança entre semblants és contrària a la naturalesa, i no és bo res contrari a la naturalesa. Per això si hi ha algú que destaca per la virtut i per la capacitat en les accions més importants, serà bona cosa seguir-lo i serà just fer-li cas, però ha de tenir no solament virtut, sinó també aquella capacitat, gràcies a la qual serà eficaç.[777]

Amb tot, si el que s’ha dit és correcte i la felicitat consisteix en el fet d’estar bé, la vida pràctica seria la millor no solament per a l’estat en el seu conjunt, sinó també per a cadascú en particular. Però la vida activa no està orientada necessàriament amb relació als altres, com alguns creuen, ni només són exclusivament pràctics els pensaments que existeixen en funció dels resultats de l’acció, sinó més aviat amb relació a les consideracions i les reflexions que contenen en elles mateixes la finalitat i són dutes a terme per elles mateixes. I és que el fet d’estar bé és una finalitat i, per això, és una certa forma d’activitat.

Sobretot afirmem que actuen en el sentit ple, fins i tot en el cas de les accions externes, els qui dirigeixen les activitats amb els seus pensaments. A més ni els estats que viuen fonamentats en ells mateixos i que s’han estimat més una vida d’aquesta mena, no necessàriament són inactius, perquè és possible que les parts estableixin relacions entre elles, ja que les parts de l’estat tenen molts vincles entre elles. El mateix passa en cadascun dels éssers humans aïlladament, perquè difícilment podrien estar bé la divinitat i l’univers sencer, els quals no tenen activitats externes, tret de les que els pertanyen en exclusiva.

Així, doncs, és evident que la vida millor, forçosament és la mateixa per a cadascuna de les persones i, des d’un punt de vista col·lectiu, per als estats i per a la humanitat.



4. Dimensions de l’estat ideal

Com que les coses dites serveixen d’introducció[778] i anteriorment hem considerat les altres formes de constitució,[779] el punt de partida per a la resta del que s’ha de tractar és dir, en primer lloc, quines són les condicions fonamentals de l’estat que s’ha de constituir segons el nostre ideal. No és possible que es dugui a terme la millor constitució sense els mitjans adients.[780] Per això, com qui construeix el seu ideal, cal pressuposar moltes condicions favorables, sense que cap d’elles sigui impossible.[781] Em refereixo, per exemple, al nombre de ciutadans i al territori. En efecte, tal com el teixidor i el mestre d’aixa han de tenir el material adequat per a la seva feina (i com més ben preparat sigui, forçosament més perfecte resultarà el producte del seu treball), de la mateixa manera l’home d’estat i el legislador han de tenir la matèria apropiada i en les condicions adients.

1326a

Forma part del material per a la construcció de l’estat en primer lloc el nombre d’habitants, quants n’hi ha d’haver i quines qualitats naturals han de tenir; i pel que fa al territori, igualment, quina extensió ha d’ocupar i quines qualitats ha d’oferir.

Molts creuen que l’estat feliç cal que sigui gran. Si això és cert, ignoren quina mena d’estat és gran i quin és petit. De fet, consideren gran l’estat pel nombre elevat d’habitants, mentre que se n’hauria de tenir més aviat en compte no el nombre, sinó el potencial. En realitat, l’estat té una funció determinada i, en conseqüència, la que és més apta per a dur-la a terme de la millor manera ha de ser considerada com la més gran, tal com podem dir que Hipòcrates[782] és més gran, no com ésser humà, sinó com a metge, si algú el supera en la grandària pel que fa al físic. Tanmateix, si s’ha de jutjar la qüestió pel nombre d’habitants, no s’hauria de fer amb relació a qualsevol mena de població, perquè necessàriament en els estats hi ha un gran nombre d’esclaus, de metecs[783] i de forasters, sinó amb relació als qui formen part de l’estat i amb relació als elements dels quals veritablement l’estat està constituït. I és que un nombre elevat d’aquests elements és l’índex de la grandesa d’un estat, mentre que un estat del qual surten molts obrers i no gaires hoplites és impossible que sigui gran, perquè no és el mateix un gran estat pel que fa a la qualitat que un estat gran pel que fa a la quantitat.

D’altra banda, també a partir dels fets es demostra clarament que és difícil, i tal vegada impossible, que un estat massa populós es regeixi amb eficàcia. En realitat, entre tots els estats que tenen fama de ser ben governats, no en veiem cap que es mostri indiferent amb relació al problema de la població. Això es demostra per la via d’un raonament convincent. La llei és ordre i, necessàriament, la bona llei és bon ordre, i un nombre excessiu d’habitants no pot ser partícip de l’ordre, ja que això seria, sens dubte, obra d’una presència divina, la qual manté unit l’univers sencer. Com que la bellesa sol néixer en la grandesa i en la diversitat, per això cal que sigui bellíssim l’estat que té, conjuntament amb la grandesa, l’anomenat límit.[784] Però és que hi ha una mesura de grandesa fins i tot per a l’estat, com per a tots els altres éssers, animals, plantes i instruments. Cadascun d’ells, si és massa petit o massa desproporcionat per la grandària, no conservarà la capacitat que li escau, sinó que o bé perdrà del tot la seva naturalesa o bé serà defectuós, com una embarcació d’un pam no serà de cap manera una embarcació ni tampoc una de dos estadis,[785] sinó que, en arribar a tenir certa mesura, tant per la seva petitesa com per la seva grandària, serà inútil per a la navegació. De la mateixa manera un estat, quan no té gaires habitants, no és autosuficient (i l’estat és una entitat autosuficient), i quan en té en excés, serà autosuficient en les coses indispensables, com una nació, però no serà un estat, perquè no és fàcil que tingui una constitució. De fet, ¿qui serà l’estrateg capdavanter d’una massa de gent exageradament nombrosa? ¿O qui en serà l’herald si no és que té la veu d’Estèntor?[786] Per això és condició indispensable que la primera forma d’estat sigui la que tingui un nombre tal d’habitants que es basta a si mateixa per viure confortablement en una comunitat política.[787]

1326b

També és possible que un estat superior a aquest per la quantitat d’habitants sigui més gran, però aquesta possibilitat d’increment, com ja s’ha dit, no és il·limitada.[788] Quin és el límit d’aquest increment es veu fàcilment a partit de l’examen dels fets. Les activitats de l’estat són unes les dels qui governen i unes altres les dels qui són governats. La tasca del qui mana és donar ordres i jutjar processos. Per decidir qüestions de justícia i per distribuir els càrrecs segons el mèrit és imprescindible que els ciutadans es coneguin els uns als altres i que sàpiguen quines qualitats tenen, perquè, on això no passa, la distribució de les magistratures i la resolució dels judicis per força es faran malament. En aquestes dues coses no es de justícia que s’improvisi, com es veu que succeeix on la població és massa nombrosa. A més, als estrangers i als metecs els resulta bastant fàcil formar part de la ciutadania, perquè a causa del gran nombre de ciutadans no és difícil passar desapercebut

Es veu ben clar, doncs, que el límit de població d’un estat és el major nombre d’habitants compatible amb una vida autosuficient i abastable en un cop d’ull. Així, doncs, pel que fa a la magnitud de l’estat quedi definit d’aquesta manera.



5. L’organització del territori en l’estat ideal

D’una manera més o menys semblant estan les coses pel que fa al territori. Quant a la qualitat és evident que tothom faria elogis del que fos més autosuficient. I per ser així cal que produeixi de tot, perquè ser autosuficient consisteix a tenir de tot i no estar mancat de res. Pel que fa a l’extensió i a la magnitud del territori hauria de ser tan gran que s’hi pogués viure amb folgança, d’una manera digna d’éssers lliures, i alhora amb sobrietat. Si aquest límit el posem amb raó o no, caldrà examinar-ho més endavant amb major atenció,[789] quan, en parlar en general de la propietat i de la quantitat de béns, pertoqui fer esment de com i de quina manera se n’ha de fer ús. De fet, sobre aquest assumpte, les discussions són molt nombroses a causa dels qui tendeixen a un extrem o un altre en la manera d’entendre la vida. Unes persones tenen tendència cap a la gasiveria i altres cap al luxe.[790] La configuració del territori no és difícil de dir, malgrat que en certs aspectes convé fer cas als experts en temes militars. Ha de ser inaccessible als enemics i de fàcil sortida per als seus habitants. Tal com pel que fa a la població dèiem que havia de ser abastable d’un cop d’ull, semblantment ha de ser el territori.

1327a

Quant a la situació de la ciutat[791] principal, si es pot fer segons el nostre ideal direm que cal que estigui situada avantatjosament amb relació al mar i el rerepaís. Un primer criteri, que ja ha estat indicat, és que sigui accessible a tots els punts per tal de poder-los defensar; i l’altre és que permeti el transport fàcil dels productes agrícoles i de la fusta dels boscos i de qualsevol altre material elaborat que el territori eventualment pugui posseir i fàcilment es pugui traginar.



6. Relació entre el mar i l’estat ideal

Pel que fa a la proximitat del mar, si és útil per als estats ben governats o perjudicial, precisament resulta una qüestió molt discutida. Diuen que la presència d’estrangers, educats segons lleis diferents, és contraproduent per al bon ordre i també ho és l’augment de la població. De fet, l’afluència que es produeix per l’ús del mar en enviar i rebre una multitud de comerciants és contrària a la bona marxa política. Això és degut al fet que un gran nombre de comerciants fa servir el mar per a exportar i per a importar i també s’oposa al bon govern. Ara bé, no hi ha dubte que, si aquests inconvenients no es donen, és millor que la ciutat i el territori tinguin accés al mar, tant per a la seguretat com per a la disponibilitat de productes necessaris. En efecte, per poder suportar les agressions dels enemics, els ciutadans que intentin salvar-se fàcilment han de tenir l’ajut que els arribi per ambdós costats, per mar i per terra. Per enfrontar-se als possibles agressors, si no és possible fer-ho en ambdós fronts, preferentment la defensa es durà a terme almenys per un, si se’n tenen dos. A més, importar els productes que manquen al país i exportar els que es tenen en excés són coses indispensables, perquè l’estat ha de practicar el comerç en el seu benefici propi i no en el dels altres. Els qui tenen el mercat obert a tothom ho fan amb l’objectiu posat en els guanys, però l’estat, que no ha de participar en aquesta forma d’enriquiment, tampoc no ha de posseir un empori d’aquesta mena. Com que ara veiem que molts territoris i ciutats tenen molls i ports, correctament situats amb relació al nucli urbà, de manera que no ocupen el mateix territori ni se’n troben gaire lluny, l’estat els manté sota control amb les muralles i altres fortificacions semblants. És evident, doncs, que si hi ha algun avantatge en la comunicació entre la ciutat i el port, aquest avantatge beneficiarà a la ciutat; en canvi, si hi ha un perjudici, serà fàcil esquivar-lo mitjançant lleis que indiquin i especifiquin quins han de ser aquells amb els quals cal que s’estableixin relacions recíproques i quins no.

Pel que fa a la força naval no passa inadvertit que el millor és que l’estat en tingui amb certa entitat, perquè no cal que només intimidi els ciutadans interns, sinó també alguns dels veïns, i convé que es trobi en condicions d’assegurar la defensa tant per terra com per mar. Pel que fa al potencial i a la magnitud d’aquesta força s’ha de determinar segons les condicions de vida de l’estat. I és que si l’estat aspira a una vida hegemònica i política necessàriament disposarà de forces proporcionals a les seves activitats. D’altra banda, el contingent de persones destinades al servei marítim no necessàriament farà augmentar la població, perquè no ha de ser part de la ciutadania. En realitat, els soldats de marina són homes lliures, formen part de la infanteria i són ells els qui dominen i controlen la flota. Quan hi ha un bon nombre de periecs i dels qui conreen la terra, necessàriament hi ha abundància de mariners.[792] Veiem que això és així en diversos llocs, com a l’estat dels heracleotes,[793] on armen moltes trieres, encara que sigui un estat de dimensions inferiors a altres.

1327b

Pel que fa al territori de l’estat, als ports, a les ciutats, al mar i a les forces navals que quedi definit d’aquesta manera.



7. El clima i el tarannà dels ciutadans de l’estat ideal

De la quantitat de població indicant quins han de ser els límits, ja n’hem parlat abans.[794] Quin ha de ser el seu tarannà natural diguem-ho ara. Més o menys es podria entendre bé donant un cop d’ull als estats més famosos de l’Hèl·lada i a tota l’ecúmene[795] per veure com resulta diferent entre les diverses nacions. Els qui habiten en països freds i a Europa són plens d’ardiment, però estan més mancats d’intel·ligència i de perícia tècnica, fet pel qual gaudeixen de llibertat, però no tenen organismes polítics i no estan en condicions de dominar els seus veïns. Els pobles d’Àsia són intel·ligents i hàbils[796] en les arts, però estan mancats de coratge, per la qual cosa viuen contínuament sotmesos i subjectes a l’esclavitud. La raça dels hel·lens, com que geogràficament ocupa una posició central, d’aquesta manera participa de tots dos caràcters. És coratjosa i intel·ligent. Per això viu contínuament en llibertat i té institucions polítiques excel·lents i la possibilitat de dominar tots els pobles, si aconsegueix estar unida sota una única constitució.[797]

La mateixa diferència hi ha entre les poblacions hel·lèniques les unes amb relació a les altres. Algunes tenen un caràcter uniforme; en canvi, altres presenten una bona barreja de caràcters pertanyents a totes dues tendències. És evident, doncs, que cal que siguin de naturalesa intel·ligent i coratjosa els qui intenten ser ben guiats envers la virtut pel legislador. Alguns diuen que els guardians han de ser cordials amb els qui coneixen i esquerps amb els qui no coneixen.[798] De fet, és el cor el que ens fa afectuosos, perquè és aquesta la facultat de l’ànima amb la qual estimem. Heus-ne ací una prova: davant dels familiars i dels amics el nostre ànim s’enutja molt més que no pas davant dels desconeguts, quan creiem que som menystinguts. Per això, Arquíloc[799] lamentant-se dels seus companys diu al seu esperit:

1328a

«De veritat tu ets estrangulat pels amics».[800]

Tant el sentit de domini com el de llibertat deriven, en tots els humans, d’aquesta facultat, perquè el cor és dominador i invencible. Amb tot, no està bé dir que els guardians han de ser esquerps amb els qui no coneixen, perquè no s’ha de ser així amb ningú ni tampoc els valents són cruels per naturalesa, llevat de ser-ho amb els qui els han ofès. Tanmateix, aquest sentiment més aviat l’experimenten amb els familiars, tal com hem dit més amunt, si es consideren perjudicats. I és raonable que sigui així, perquè suposen que, a més del dany rebut, han estat privats del reconeixement de part d’aquells que els el deuen. Per això es diu: «són cruels les guerres entre germans» i «els qui massa han estimat, massa poden odiar».[801]

Així, doncs, pel que fa als qui són ciutadans, a quants n’han de ser, a quina ha de ser la seva naturalesa, i pel que fa a l’extensió i a les característiques del territori ha quedat més o menys determinat. I és que no s’ha de pretendre la mateixa exactitud en els raonaments i en les coses que percebem a través dels sentits.



8. Requisits de l’estat ideal

Tal com en els altres compostos naturals els elements, sense els quals el tot no existiria, no són parts de la composició total, és evident que les coses necessàries per a un estat no s’han de considerar parts de l’estat ni de qualsevol altra comunitat que constitueixi un gènere unitari. I és que tots els membres d’una comunitat han de participar, en parts iguals o bé desiguals, en quelcom que sigui comú i idèntic. Això tant pot ser l’aliment o un tros de terra o qualsevol cosa semblant. Però quan hi ha dues coses, de les quals una és el mitjà i l’altra la finalitat, no hi ha res en comú entre elles, sinó que una és la que actua i l’altra la que rep. Em refereixo, per exemple, a la relació que hi ha entre un instrument de la feina i un artesà, per una banda, i l’obra produïda per l’altra. Entre una casa i un constructor no hi ha res en comú, sinó que l’art del constructor té com a finalitat la casa. Per això, la propietat és necessària en els estats, però la propietat no és part de l’estat, encara que molts éssers vius formen part de la propietat.

L’estat és una comunitat de persones iguals, la finalitat de les quals és la millor vida possible. I com que el bé millor és la felicitat i la felicitat és l’exercici i l’ús continu de la virtut, i com que succeeix que alguns hi poden participar, altres no gaire o gens, és evident que és aquest el motiu pel qual hi ha formes i varietats d’estat i més tipus de constitució. En efecte, com que diversos pobles van a la recerca de la felicitat d’una manera diferent i amb mitjans diferents, es construeixen maneres de viure diverses i formes variades de constitució.

1328b

És convenient examinar quins són els elements sense els quals un estat no podria subsistir. Entre aquests hi hauria d’haver necessàriament els que anomenem parts de l’estat. Convé, doncs, determinar el nombre d’exigències d’un estat, a partir de les quals tot quedarà clar. Primer de tot cal que hi hagi aliments; després oficis, ja que la vida requereix molts instruments; en tercer lloc, armes, que els membres de la comunitat necessàriament han de tenir per al sosteniment de l’autoritat contra els qui es neguen a obeir i els qui des de l’exterior intenten cometre agressions; també certa abundància de recursos per a poder fer front a les necessitats internes i a les despeses de la guerra; en cinquè lloc, malgrat que és primordial, el culte diví, que anomenen sacerdoci; en sisè lloc en l’ordre de successió, l’exigència més necessària de totes, la possibilitat de decidir sobre els temes que interessen i són de justícia entre uns i altres ciutadans.

Aquestes són, doncs, les funcions que es poden exigir, per dir-ho així, a qualsevol estat. I és que l’estat no és una massa de ciutadans que es forma a l’atzar, sinó capaç d’una vida autosuficient, com solem dir.[802] I si falta alguna d’aquestes coses, és absolutament impossible que aquesta comunitat sigui autosuficient.

És imprescindible, doncs, que l’estat estigui organitzat sobre la base d’aquestes activitats. Hi ha d’haver un nombre de camperols que proveeixin els aliments, els artesans, els guerrers, els comerciants, els sacerdots i els jutges que determinen el que és just i convenient.



9. La funció pública dels ciutadans

Un cop precisades aquestes activitats, queda per examinar si tots els ciutadans han de prendre-hi part, perquè és possible que tots siguin camperols, artesans, consellers i jutges, o bé cal analitzar si cada tasca de les esmentades ha de ser encomanada a persones diferents o bé si necessàriament algunes han de ser privades i altres públiques.

A aquest problema no se li pot donar una solució que sigui comuna per a qualsevol estat. Com ja hem dit, és possible que tots els ciutadans participin en totes les activitats, o que, en totes, no tothom hi prengui part, sinó alguns en algunes. De fet, això provoca la diversitat de constitucions. En les democràcies tothom participa en totes les funcions, mentre que en les oligarquies succeeix el contrari. Com que encara estem cercant la millor constitució i aquesta és aquella sota la qual l’estat és feliç al màxim, i com que la felicitat, tal com ja hem dit abans, és impossible sense la virtut, és ben clar que en l’estat governat de la millor manera i format per homes justos d’una manera absoluta i no segons un model limitat, els ciutadans no han de viure la vida que correspon a un treballador o a la d’un comerciant, perquè aquesta forma de viure és innoble i contrària a la virtut. Tampoc han de ser camperols els qui vulguin esdevenir ciutadans, perquè necessiten lleure per al desenvolupament de la virtut i per a les activitats polítiques.

1329a

Ja que també hi ha la classe militar i la que s’encarrega de deliberar sobre els interessos públics i de decidir sobre temes de justícia i sembla que aquestes classes són parts molt importants de l’estat, ¿tal vegada aquestes funcions s’han de considerar diferents o s’han de confiar totes dues a les mateixes persones? També és evident això, que en certa manera s’han d’assignar a les mateixes persones i en certa manera a persones diverses. En efecte, en la mesura en què cadascuna d’aquestes funcions correspon a un grau diferent de maduresa[803] i l’una requereix prudència i l’altra vigor, s’han de confiar a persones diferents. Tanmateix, com que és impossible que els qui empren la violència o s’hi enfronten se sotmetin sempre a ser governats, en aquest sentit s’han d’assignar a les mateixes persones. I és que els qui controlen les armes són també els qui garanteixen que la constitució estigui en vigor o no hi estigui. No queda altra solució que la constitució atribueixi aquestes dues funcions a les mateixes persones, però no al mateix temps, sinó de manera que, segons l’ordre natural de les coses, la vigoria es troba en els joves i la prudència en els ancians. Així, doncs, convé i és just que siguin assignades a ambdós grups, perquè aquesta distribució es farà segons el mèrit.

A més, també les propietats han d’estar a les seves mans, perquè cal que els ciutadans tinguin abundància de recursos i els propietaris siguin ciutadans. De fet, el sector dels obrers no forma part de l’estat ni cap altra classe social que no dugui a terme accions virtuoses. Això resulta evident a partir del principi fonamental consistent en el fet que la felicitat ha d’existir conjuntament amb la virtut i que s’ha de considerar feliç l’estat que té present no només una part dels ciutadans, sinó tots. És evident que les propietats han de ser d’aquests darrers, si és necessari que els camperols siguin esclaus i que els bàrbars siguin periecs.

De totes les funcions que hem enumerat ens resta parlar dels sacerdots, la posició dels quals és òbvia. Ni els camperols ni els de la classe obrera han de ser nomenats sacerdots, perquè és convenient que els déus rebin culte de part dels ciutadans. Com que la ciutadania ha estat dividida en dues classes, la militar i la deliberativa, convé que donin culte als déus els qui han renunciat a aquestes tasques a causa de l’edat i trobin repòs en l’exercici d’aquest servei. Per tant, a ells cal confiar-los les funcions sacerdotals.[804]

Hem dit quins són els elements, sense els quals no es constitueix un estat, i quines són les parts que conformen l’estructura estatal. Els camperols, els artesans i tot el conjunt dels tets[805] són imprescindibles per a l’existència d’un estat. Amb tot, les parts de l’estat són la classe encarregada de les armes i la dels consells deliberatius.



10. Els àpats comunitaris i la distribució del territori

Sembla que no és un descobriment nou ni recent dels qui fan estudis sobre les constitucions que l’estat s’ha de dividir en classes separadament i que la classe dels militars és diferent de la dels camperols. A Egipte[806] encara avui dia hi ha un ordenament d’aquesta mena i també a Creta.[807] A Egipte, segons conten, la legislació fou establerta per Sesostris,[808] i a Creta per Minos.[809] Sembla que en aquests països és antiga la institució dels àpats comunitaris.[810] A Creta n’hi va haver sota el regnat de Minos i a Itàlia se n’hi instituïren molt abans. Els cronistes[811] diuen que un dels habitants d’aquest país, un tal Ítal, va arribar a ser rei d’Enòtria,[812] a partir del nom del qual foren anomenats ítals[813] en comptes d’enotris. També afirmen que va rebre aquest nom la part d’Europa que hi ha entre el golf Escil·latí i el Lamètic,[814] els quals disten entre ells una mitja jornada de viatge. Asseguren que aquest Ítal va fer convertir els enotris, que eren nòmades, en camperols, els donà altres lleis i instituí entre ells per primera vegada els àpats comunitaris. Per això, encara actualment els seus descendents conserven aquestes lleis així com algunes altres promulgades per ell. Habitaven la regió cap a la mar Tirrena els òpics, els quals abans i encara actualment són anomenats ausonis,[815] mentre que a la Japígia[816] i la mar Jònica, en l’anomenada Siritis,[817] hi vivien els cons, que eren enotris pel que fa a la raça. Aquí fou, doncs, el lloc on s’originà la institució dels àpats comunitaris, però la divisió del cos cívic en estaments procedeix d’Egipte. De fet, el regne de Sesostris precedeix de molt en el temps al de Minos.[818]

1329b

Així, doncs, gairebé cal creure també que les altres institucions polítiques han estat descobertes diverses vegades en el pas del temps, o fins i tot infinitat de vegades.[819] I és que les coses indispensables, és natural que les ensenyi la mateixa necessitat, però, quan aquestes coses ja hi són, és lògic que es desenvolupi tot el que porta cap al refinament i a l’opulència. En conseqüència, cal suposar el mateix pel que fa a les institucions polítiques. El fet que totes siguin antigues ho demostren les d’Egipte, ja que sembla que els egipcis són els més antics i han tingut sempre lleis i una organització política.[820] Per això cal aprofitar adequadament les coses que han estat descobertes i intentar fer recerca en camps fins ara deixats de banda.

S’ha dit anteriorment que la terra ha de ser dels qui posseeixen les armes i participen en el sistema polític, perquè aquests han de ser diferents dels camperols, i quina ha de ser l’extensió i la naturalesa del territori. Ara cal parlar, en primer lloc, de la distribució de la terra i de quines qualitats han de tenir els camperols. De fet, nosaltres afirmem que la propietat no ha de ser comuna, com han dit alguns,[821] sinó que ha d’esdevenir comuna en l’ús que se’n fa per relacions d’amistat, i que cap ciutadà no ha d’estar mancat d’aliment.

1330a

Quant als àpats comunitaris, tothom està d’acord que és una cosa útil en els estats ben organitzats. La raó per la qual nosaltres hi coincidim la direm mes endavant.[822] Cal que en aquests àpats hi participin tots els ciutadans, però no és fàcil que els pobres hi puguin aportar la quota fixada amb els seus propis recursos i mantenir la resta de la família. També les despeses del culte als déus han de ser a càrrec de tot l’estat.

Per tant, cal dividir el territori en dues parts, de les quals una constitueix la propietat pública i l’altra la dels particulars. A més, cadascuna d’elles se subdividirà en dues parts més, una de les quals servirà per al culte i l’altra per a les despeses dels àpats comunitaris. També una part del territori privat ha de ser prop de les fronteres i l’altra no gaire lluny del nucli urbà. D’aquesta manera, pel fet d’haver assignat dos lots a cada ciutadà, tothom tindrà propietats en tots dos llocs. Així s’aconsegueix igualtat, justícia i més concòrdia quan es tracta d’afrontar les guerres amb els pobles veïns. On aquest sistema no és vigent uns infravaloren l’hostilitat dels pobles veïns i altres se’n preocupen massa, fins i tot més enllà del que cal. Per això, en alguns llocs hi ha una llei, segons la qual els habitants de la frontera no poden participar en les deliberacions sempre que es tracta d’una guerra contra pobles limítrofs, perquè, a causa dels seus interessos privats, no podrien prendre les decisions convenients.

Així, doncs, cal que el territori sigui dividit d’aquesta manera per les raons que hem esmentat. Si ha de ser segons el nostre ideal, els qui conreïn la terra cal que siguin preferentment esclaus i no d’una mateixa raça tots ni de caràcter irascible, perquè així seran útils per a la feina i no propensos a les insurreccions, i, en segon lloc, més val que siguin bàrbars periecs, molt semblants pel que fa al tarannà als qui acabem de descriure. D’aquests, els qui treballin en finques particulars seran de propietat privada i els que ho facin en terrenys comunitaris seran públics. De quina manera cal tractar els esclaus i per quin motiu és millor prometre’ls a tots la llibertat, en parlarem més endavant.[823]



11. La salubritat i la seguretat

Ja hem dit abans[824] que la ciutat, sempre que ho permetin les circumstàncies, ha d’estar comunicada amb el rerepaís, amb el mar i amb tot el territori. Pel que fa a la situació de la ciutat caldria que tingués una posició ideal, en un lloc enlairat, mirant que complís quatre condicions. En primer lloc, com a cosa indispensable, la salubritat, perquè les ciutats que estan exposades cap a orient i cap als vents que bufen de llevant són més salubres i a continuació vénen les que estan protegides del vent del nord, perquè, en general, tenen els hiverns més suaus. A més d’això cal que la posició afavoreixi les activitats polítiques i les de la guerra. Quant a les operacions bèl·liques, la ciutat ha de ser de fàcil sortida per als habitants, però per als enemics de difícil accés i setge.[825]

1330b

Sobretot també hi ha d’haver fonts i deus d’aigua pròpies amb un nombre suficient i, si no, s’hi ha de trobar remei amb la construcció de dipòsits nombrosos i de gran capacitat per a la recollida de les aigües pluvials, de manera que mai no en falti, ni quan els habitants es trobin aïllats de la resta del territori per culpa de la guerra. Com que cal pensar en la salut dels habitants i aquesta depèn de la situació i de la localització en una zona saludable i, en segon lloc, del fet que pugui fer servir aigües salubres, d’això cal tenir-ne cura no d’una manera qualsevol. Les coses que fem servir en abundància per a les necessitats físiques afecten molt a la nostra salut, i la influència de l’aigua i de l’aire tenen aquesta naturalesa. Per això, en els estats administrats amb seny, si totes les fonts no tenen la mateixa qualitat i les deus no són abundants, cal mantenir separada l’aigua potable de la que es fa servir per a altres usos.

Pel que fa a les fortificacions no convé el mateix a totes les formes de constitució. Una acròpolis serveix per als règims monàrquics i oligàrquics, mentre que una terra plana és bona per a la democràcia, i per a l’aristocràcia, en canvi, no ho és ni l’una ni l’altra, sinó un lloc amb un bon nombre de punts fortificats. La disposició de les cases privades és considerada més agradable i més útil per a les diverses activitats si és de planta regular i segons la concepció moderna d’Hipòdam,[826] mentre que per a la seguretat en època de guerra és molt més eficaç la modalitat contrària, posada en pràctica en temps antics. Aquesta dificulta l’entrada de tropes enemigues i l’orientació dels atacants. Per això, cal combinar ambdós sistemes, cosa que és possible de dur a terme si disposem les cases de la mateixa manera com ho fan els vinyataires, que alguns anomenen plantada de ceps a portell,[827] i no construir tota la ciutat segons una planta regular, sinó només en alguns sectors i barris. D’aquesta manera, anirà bé per a les exigències de la seguretat i de l’estètica urbanística.

Sobre les muralles, els qui asseguren que no n’han de tenir[828] les ciutats que presumeixen del seu valor pensen d’una manera massa antiquada, per no tenir en compte que, en aquest aspecte, aquelles que es vantaven de no haver-ne construït han estat refutades pels fets.[829] Certament no és honorable, davant d’un enemic d’un nivell similar i que no es diferencia gaire en nombre, cercar la salvació darrere la protecció de les muralles. Però, com que pot passar, i de fet passa, que la superioritat dels atacants sigui superior al valor humà o d’uns quants defensors, si una ciutat es vol protegir i no està disposada a suportar danys i violència, cal reconèixer que la fortificació de les muralles constitueix la protecció militar més segura, i sobretot ara gràcies a la precisió dels nous invents en l’ús dels projectils i de les màquines per dur a terme els setges.

1331a

El fet de creure que no cal encerclar les ciutats amb muralles és el mateix que facilitar la invasió del territori eliminant els llocs muntanyosos o com deixar sense murs les cases particulars amb la idea que els seus habitants esdevindran poc virils. No s’ha d’oblidar que els qui han construït les muralles al voltant de la ciutat poden fer-ne un doble ús, un com si en disposessin i un altre com si no en disposessin, la qual cosa no és a l’abast d’aquells que no en tenen. Si les coses són d’aquesta manera, no s’han de construir només les muralles, sinó que se n’ha de tenir cura per tal que siguin un ornament per a la ciutat i satisfacin les exigències bèl·liques del passat i especialment les creades per les descobertes d’ara. I és que, tal com és preocupació dels atacants tenir mitjans, gràcies als quals podran guanyar, també els defensors n’han descobert alguns, i altres han d’investigar-los i estudiar-los, perquè, per principi, no s’intenta atacar una ciutat ben fortificada.



12. La planificació de la ciutat

Com que cal distribuir el conjunt dels ciutadans en sissícies[830] i dividir les muralles en punts de guàrdia i en torres en els llocs adients, és clar que aquestes circumstàncies inviten a instal·lar algunes d’aquestes sissícies en els punts de guàrdia.

I aquesta és una manera com es podrien disposar les coses. Els edificis consagrats als déus i els locals per als àpats comunitaris dels magistrats més importants és pertinent que tinguin un lloc adequat i, si pot ser, que sigui el mateix llevat d’aquells temples que la llei o algun oracle pític obliga a mantenir allunyats. Un lloc idoni seria el que tingués una visibilitat adient a la categoria del seu emplaçament i el que estigués més protegit per comparació als barris propers de la ciutat.

Cal que sota d’aquest lloc s’hi situï una àgora tal com a Tessàlia[831] anomenen àgora lliure,[832] un lloc alliberat de tota mena de mercaderies i on no entraran ni artesans ni camperols ni gent d’aquesta mena, tret del cas que siguin cridats pels magistrats. El lloc resultaria més agradable si s’hi instal·lessin els gimnasos d’adults. També és convenient que aquesta noble institució estigui dividida tenint en compte l’edat i que alguns magistrats passin l’estona amb els més joves i que les persones adultes facin el mateix amb els magistrats. I és que la presència visible de les autoritats és allò que fomenta el veritable respecte i la consideració que correspon als homes lliures.

1331b

L’àgora del mercat ha de ser diferent d’aquesta i separada, i ha de tenir un emplaçament que permeti aplegar fàcilment tots els productes enviats per mar i els que provenen de l’interior del país.

Com que la classe dirigent de la ciutat es divideix en sacerdots i magistrats, convé que els àpats comunitaris dels sacerdots tinguin la seu al voltant dels edificis sagrats. Totes les magistratures que tenen cura dels contractes, de l’enregistrament de les acusacions judicials, de les citacions i d’altres qüestions administratives d’aquesta mena, a més de les que s’ocupen de la vigilància del mercat i de l’anomenada astinòmia,[833] han de situar-se prop de l’àgora o en un edifici públic molt concorregut. Aquest lloc seria proper a l’àgora del mercat, ja que hem destinat l’àgora de dalt a l’oci, i aquesta a les activitats necessàries.

Aquest ordenament que hem esmentat ha de ser aplicat en el territori que envolta la ciutat. També aquí per als magistrats, que uns anomenen guardians de bosc i altres inspectors dels camps, hi ha d’haver llocs de guàrdia i menjadors destinats als àpats comunitaris per al compliment de les seves obligacions. També es disposarà de temples repartits per tot el territori dedicats els uns als déus i els altres als herois.

Amb tot, és inútil ara entretenir-se precisant altres detalls o discutir sobre aquestes qüestions, perquè no és difícil comprendre-les, sinó més aviat dur-les a terme. Efectivament, les paraules són obra del desig, però el fet de dur-les a la pràctica és qüestió de sort. Per això, sobre aquests assumptes cal deixar de banda, per ara, el que és superflu.



13. L’organització i la formació del ciutadà

Pel que fa a la constitució en ella mateixa és el moment de discutir amb quins elements s’ha de constituir l’estat que es proposa ser feliç i ben administrat i de quina mena han de ser.

Dos són els factors que determinen el benestar per a tothom. D’aquests dos, l’un és proposar adequadament l’objectiu i la finalitat de les accions, i l’altre trobar el comportament que porti a aquesta finalitat. És possible que entre l’objectiu i les accions hi hagi desacord o acord recíproc. De vegades, l’objectiu està ben triat, però es cometen errors en el comportament per tal d’assolir-lo; de vegades, s’endevinen tots els mitjans que porten a la finalitat, però la finalitat proposada no és encertada; o bé altres vegades es falla en totes dues coses alhora, com en la medicina. En efecte, algunes vegades els metges no determinen bé la qualitat que ha de tenir un cos sa ni encerten els mitjans per a la finalitat que s’han proposat. Per això, tant en les arts com en les ciències cal que es dominin tots dos factors: la finalitat i les accions que condueixen a la seva realització. El fet que tothom aspira a viure i a ser feliç és evident. Amb tot, la possibilitat d’aconseguir aquestes coses, uns la tenen i altres no, ja sigui per circumstàncies fortuïtes o naturals. I és que el fet de viure bé requereix poder disposar de recursos, en menys quantitat per als qui estan en una situació millor i en més quantitat per als qui es troben en una situació pitjor. Amb tot, n’hi ha uns quants que des de bon començament no cerquen la felicitat tal com cal, malgrat que tenen la possibilitat d’aconseguir-la.

1332a

Com que l’objectiu que ens proposem és la recerca de la millor constitució, aquella segons la qual un estat pot ser governat de la millor manera, i com que un estat serà governat de la millor manera per mitjà de la constitució que garanteixi ser feliç al màxim, és evident que cal no negligir en què consisteix la felicitat.

Diem, i també ho hem precisat en l’Ètica, si és que tenen alguna utilitat aquells arguments, que la felicitat consisteix en l’exercici i l’ús continu de l’excel·lència en la virtut,[834] no en sentit relatiu, sinó absolut. Quan dic «en sentit relatiu» em refereixo a les coses necessàries i quan dic «en sentit absolut» faig referència a la perfecció. Per exemple, considerem les accions justes. Les correccions i les punicions justes procedeixen de la virtut. Malgrat tot, són necessàries, i la seva perfecció rau en la seva necessitat, perquè seria preferible que ni els homes ni els estats necessitessin res de tot això. En canvi, la recerca dels honors i la del benestar són òptimes en sentit absolut. En efecte, mentre les accions de la primera classe consisteixen en l’eliminació d’un mal, les de la segona són el contrari, ja que són la realització i la generació de béns. L’home assenyat pot fer bon ús de la pobresa i de la malaltia i dels altres casos de la mala sort, però la felicitat consisteix en el contrari de tot això. També això ha estat definit segons els tractats sobre Ètica[835] en el sentit que l’home excel·lent és aquell, per al qual, a causa de la virtut, els béns ho són en sentit absolut. És evident que l’ús que en faci serà, necessàriament, bo i noble en sentit absolut. Per això, els humans creuen que els béns externs són causa de la felicitat, com si el fet de tocar la lira bé i amb destresa l’atribuïssin a l’instrument més que no pas a l’art del citarede.

D’això que s’ha dit, per tant, se’n deriva necessàriament que uns béns ja existiran des d’abans i que altres els haurà de procurar el legislador. Per això desitgem fermament que l’organització de l’estat disposi d’aquells béns, dels quals la fortuna és senyora, que nosaltres reconeixem que certament ho és. Amb tot, l’excel·lència d’un estat ja no és obra de l’atzar, sinó producte de la ciència i de l’elecció deliberada. Un estat és excel·lent en la mesura que ho són els ciutadans que participen en el govern, i per a nosaltres són tots els ciutadans els qui participen en el govern. Per tant, caldrà examinar de quina manera un home esdevé excel·lent. En efecte, si és possible que els ciutadans siguin honrats col·lectivament, sense ser-ho individualment, seria preferible que ho fossin a títol individual, perquè, si cadascú és honrat, també ho són tots els ciutadans en el seu conjunt.

Els éssers humans esdevenen honrats i excel·lents a causa de tres factors, i aquests tres factors són la naturalesa, l’habitud i la raó. En primer lloc, cal ser un ésser humà per naturalesa i no qualsevol altre ésser viu i, per tant, tenir una certa qualitat en el cos i en l’ànima. Tanmateix, hi ha algunes qualitats que el fet de posseir-les per naturalesa no serveix per a res, perquè les habituds les fan modificar. De fet, hi ha algunes qualitats que per naturalesa tendeixen a canviar en un sentit o en un altre i, gràcies a les habituds, s’inclinen cap a allò que és pitjor o cap a allò que és millor. Els altres éssers animats viuen essencialment guiats per la naturalesa,[836] i no són gaires els qui fan servir les habituds; en canvi, l’ésser humà és l’únic que fa ús de la raó, que només ell posseeix. En conseqüència cal que aquests tres factors convisquin harmònicament els uns amb els altres. I és que sovint els humans es comporten contra les habituds i contra la natura a causa de la raó, si estan convençuts que és preferible actuar d’una altra manera.

1332b

Anteriorment[837] ja hem precisat com han de ser per naturalesa els qui es deixin guiar dòcilment pel legislador. La resta és obra de l’educació, ja que unes coses les aprenem mitjançant les habituds i unes altres mitjançant els ensenyaments que hem sentit per l’oïda.



14. L’educació del ciutadà

Com que la comunitat política consta de governants i de governats cal examinar això, si els qui manen i els qui són manats han de ser persones diferents o les mateixes tota la vida, perquè és evident que també l’educació haurà de dependre d’aquesta divisió de funcions.[838] Si els uns fossin tan diferents dels altres, tal com considerem que els déus i els herois són diferents dels éssers humans, per tenir una superioritat en el cos i també en l’ànima, de manera que la preeminència del qui governa sobre el qui és governat fos indiscutible i manifesta, seria millor, sense cap mena de dubte, que d’una vegada per sempre fossin els mateixos, els uns per a manar i els altres per a obeir.

Tanmateix, com que no és fàcil d’imaginar que els reis siguin tan diferents dels súbdits, tal com ho són a l’Índia segons Escílax,[839] evidentment, per moltes raons, tothom ha de participar en la mateixa mesura en el comandament i en l’obediència per torns. I és que la igualtat exigeix que individus iguals tinguin el mateix i difícilment es manté una constitució fonamentada en la violació de la justícia. En efecte, juntament amb els ciutadans governats estaran desitjosos de revoltar-se tots els qui habiten el país. I és impossible que aquells que estan en el poder siguin tan nombrosos que puguin dominar-los tots junts.

Amb tot, no hi ha dubte que els governants són diferents dels governats. Per això, el legislador ha d’estudiar de quina manera això es realitzi i de quina manera han de participar en la vida política. De tot això, ja se n’ha parlat abans.[840] De fet, la naturalesa ja ha proporcionat una distinció fent, dins una mateixa espècie, uns individus més joves i uns altres més vells; i, entre ells, als primers els correspon ser manats i manar als segons. I a ningú no li sap greu si obeeix perquè és jove ni tampoc no es considera superior, sobretot perquè també ell haurà d’assumir aquesta responsabilitat quan arribi a l’edat corresponent.

Per tant, cal dir que governants i governats, en un sentit, són els mateixos, i que, en un altre, són diferents, de tal forma que necessàriament l’educació és idèntica en una certa manera i distinta en una altra. Qui vol manar com cal, diuen que primer ha d’obeir. El comandament, com s’ha dit en els llibres anteriors,[841] pot ser exercitat tant en interès del qui mana com del qui obeeix. El primer tipus l’anomenem despòtic i el segon, govern adequat a homes lliures. I les ordres difereixen entre elles no pel seu contingut, sinó per la seva finalitat. Per això, moltes ordres que semblen servils és bo que també les compleixin els joves nascuts lliures, perquè amb relació a l’honor i el deshonor les accions no difereixen tant entre elles com per la finalitat i la intenció. D’altra banda, com que l’excel·lència del ciutadà i la del governant és la mateixa que la de l’home honest i com que la mateixa persona de primer ha d’obeir i després manar, al legislador correspon esbrinar com i amb quins mitjans es formen els éssers humans que són tal com cal i quina és la finalitat de la millor forma de vida.

1333a

L’ànima es divideix en dues parts,[842] de les quals una posseeix la raó per ella mateixa, mentre que l’altra no la té,[843] però pot obeir-la. Les virtuts pertanyents a aquestes parts són aquelles amb relació a les quals diem que, d’una manera o altra, un ésser humà és excel·lent. En quina d’aquestes dues parts de l’ànima es troba preferiblement la finalitat, no serà gens difícil decidir-ho per als qui facin la mateixa divisió que fem nosaltres. I és que sempre allò que és pitjor existeix en interès d’allò que és millor, i això és igualment evident tant en les coses artificials com en les naturals. La part millor de l’ànima és la racional, i aquesta es divideix, segons la manera que solem fer-ho,[844] en raó pràctica i raó teorètica.[845] I així, doncs, és evident que caldrà dividir d’aquesta manera la part racional de l’ànima.

També pel que fa als actes de l’ànima direm que estan en una relació semblant i que han de ser preferibles els que corresponen a la part millor per naturalesa per als qui són capaços de dur-los a terme tots o bé només dos.[846] De fet, cadascú sempre ha d’aspirar preferentment a l’objectiu que és més costós d’aconseguir.

La vida, en la seva totalitat, es divideix en activitat i en oci, en guerra i pau, i, entre les accions, unes són necessàries i útils, i altres són nobles. En aquest aspecte, l’elecció ha de ser igual com pel que fa a les parts de l’ànima i als seus actes, és a dir, la guerra en vistes a la pau, l’activitat en vistes a l’oci, les coses necessàries i útils en vista a les coses nobles. Aleshores, l’home d’estat haurà de legislar tenint en compte tot això, tant les parts de l’ànima com els seus actes i, sobretot, els béns més grans i les seves finalitats. De la mateixa manera procedirà pel que fa als modes de vida i a l’elecció de la conducta, perquè un home ha de ser capaç de dur a terme una activitat i combatre, però molt més de gaudir de la pau i de l’oci i de fer les coses necessàries i útils, però, per damunt de tot, les nobles. En conseqüència, tenint en compte aquests objectius cal educar els qui encara són infants i els de les altres edats que necessiten educació.

1333b

Entre els hel·lens, els qui actualment tenen fama de governar-se de la millor manera i els legisladors que han promulgat la seva constitució no sembla que hagin organitzat el sistema constitucional en vistes al millor objectiu, ni les lleis ni l’educació amb relació a totes les competències, sinó que, d’una manera maldestra, s’han inclinat pels continguts que els semblaven més útils i més avantatjosos. D’una manera semblant a aquests, també alguns escriptors[847] més recents han manifestat la mateixa opinió. I és que, en lloar la constitució dels lacedemonis, se senten fascinats per la intenció del legislador, perquè ordenà tota la legislació en vistes a l’hegemonia i a la guerra. Amb tot, aquests punts de vista, que es poden refutar mitjançant arguments raonats, ho han estat ara pels fets.[848] De fet, tal com la majoria dels humans desitgen senyorejar sobre molts súbdits, ja que això constitueix una font abundant de recursos materials, així Tibró[849] i tots els qui han escrit sobre aquesta constitució es mostren admirats per la constitució dels lacedemonis, ja que després d’haver-se ensinistrat contra els perills arribaren a exercir el domini sobre molta gent. Tanmateix, com que ara els lacedemonis ja no tenen l’hegemonia, és evident que no són feliços ni tampoc el seu legislador fou bo. I és ridícul que, mantenint-se fidels a les seves lleis i sense que res els impedís fer-ne ús, hagin perdut la capacitat de viure feliçment.

Tampoc els escriptors no tenen raó pel que fa a la mena de govern del qual el legislador s’ha de mostrar partidari, ja que el govern exercit sobre ciutadans lliures és millor i té més mèrit que no pas el domini despòtic. A més, tampoc no s’ha de considerar feliç ni lloar el legislador pel fet d’haver ensinistrat els ciutadans a exercir el poder mitjançant el domini dels veïns. Això suposa un gran perill, perquè és evident que, entre els ciutadans, ha d’intentar aconseguir el poder qui en tingui la possibilitat, per tal que pugui dominar el seu propi estat, fet que retreuen els lacedemonis al rei Pausànias,[850] tot i que ocupava un càrrec tan important.

1334a

Cap d’aquests raonaments i principis legislatius no és adient per a l’estat ni útil ni veritable. De fet, les mateixes coses són les millors per a l’individu en particular i per a la comunitat en general, i precisament són aquestes coses les que el legislador ha d’infondre en l’ànim dels ciutadans. Pel que fa a l’ensinistrament en els exercicis bèl·lics no convé que se’n tingui cura per tal de sotmetre a l’esclavitud els qui no s’ho mereixen, sinó per tal d’evitar ser esclaus d’altres; en segon lloc, per tal de cercar una hegemonia en benefici dels governats i no pas per dominar tothom indiscriminadament; i en tercer lloc, per tal d’exercitar el poder sobre els qui es mereixen ser esclaus. Juntament amb els raonaments, els fets avalen que el legislador ha de vetllar sobretot per ordenar els afers bèl·lics i la legislació en vistes a poder gaudir de l’oci i de la pau. De fet, la gran majoria dels estats militaristes es mantenen mentre combaten, però, un cop han aconseguit la preeminència, decauen. Com el ferro, perden el tremp en temps de pau. I el responsable de tot plegat és el legislador, que no ha sabut educar per a administrar l’oci.



15. El treball i l’oci. L’educació dels infants

Com que és manifest i notori que els humans tenen la mateixa finalitat tant col·lectivament com individualment, i com que persegueixen el mateix objectiu tant el millor dels homes com la millor de les constitucions, és evident que hauran de promoure les virtuts relacionades amb l’oci. De fet, com ja hem dit diverses vegades,[851] la pau és l’objectiu de la guerra i el lleure ho és del treball. De les virtuts útils per a l’oci i per a la vida agradable n’hi ha que es practiquen en el lleure i n’hi ha que s’exerceixen amb el treball. I és que calen moltes coses imprescindibles per a poder practicar el lleure. Per aquesta raó és bo que l’estat sigui prudent, valerós i fort, perquè, segons la dita, «no hi ha repòs per als esclaus», i aquells que no són capaços d’afrontar els perills amb valentia estan a mercè dels qui volen atacar-los.

Cal, doncs, coratge i força per a les ocupacions, amor a la saviesa per al lleure, i temprança i justícia per a ambdues situacions, sobretot quan es viu en pau i es gaudeix de l’oci. La guerra obliga els humans a ser justos i assenyats, mentre que el gaudi de la bona sort i del lleure acompanyat de la pau els fa tornar més insolents. Els cal, doncs, molta justícia i molta moderació als qui sembla que les coses els van molt bé i frueixen de tots els béns de la fortuna, tal com els habitants, si és que existeixen, dels quals parlen els poetes, de les illes dels benaurats.[852] Aquests són precisament els qui més que ningú estaran necessitats de l’amor a la saviesa, la prudència i la justícia en la mesura en què gaudeixen de l’oci enmig de l’abundància d’aquests béns.

Així, doncs, l’estat que tingui la intenció de ser feliç i dreturer evidentment ha de tenir aquestes virtuts. En efecte, si és ignominiós el fet de no poder fer ús dels béns, encara ho és més el fet de no poder-los fer servir en temps d’oci i el fet d’aparentar ser nobles en el treball i en la guerra i, en canvi, mostrar-se servils en temps de pau i de lleure. Per això no s’ha de practicar la virtut com ho fa l’estat dels lacedemonis, perquè ells no es diferencien dels altres, perquè dels béns més grans no en tenen la mateixa idea que els altres, sinó perquè creuen que s’aconsegueixen gràcies a una virtut particular. Com que aquests béns i el seu gaudi més gran que les virtuts...[853] i per ella mateixa és evident a partir d’aquestes coses. Tanmateix ara cal cercar de quina manera i amb quins mitjans es podrà aconseguir això.

1334b

Precisament abans[854] ja hem determinat que són imprescindibles naturalesa, hàbit i raó. També s’ha precisat anteriorment[855] quines qualitats naturals s’han de tenir. Ara queda per considerar si en la tasca educativa s’ha de començar amb la raó abans que amb els hàbits. Aquests dos factors han de sintonitzar en l’harmonia més perfecta, perquè pot passar que la raó s’equivoqui en la determinació d’allò que és el millor i que semblantment siguem induïts a un error a causa dels hàbits.

En primer lloc resulta evident que, com en les altres coses, la generació procedeix d’un principi i que la finalitat que prové d’un principi tendeix cap a una altra finalitat. En el nostre cas, la raó i la intel·ligència són la finalitat de la naturalesa, de manera que cal orientar-hi la generació i el manteniment dels hàbits. D’altra banda, de la mateixa manera com l’ànima i el cos són dues entitats diferents, així també distingim en l’ànima dues parts, la racional i la irracional i així mateix veiem que els estats corresponents a aquestes parts són dos pel que fa al nombre: l’un és el desig i l’altre és la intel·ligència. Tal com el cos és anterior al naixement de l’ànima, així també la part irracional de l’ànima precedeix la part racional. Això és evident, ja que la passió i la voluntat i també els desigs els tenen els infants i fins i tot els nadons, però la raó i la intel·ligència apareixen d’una manera natural amb el pas del temps. Per això, en primer lloc és necessari que la cura del cos sigui anterior a la cura de l’ànima i que tot seguit es tingui cura del desig. I és que la cura del desig es fa en funció de la intel·ligència i la del cos en funció de l’ànima.



16. El matrimoni i les relacions conjugals

Si el legislador ha de mirar des d’un principi que els infants siguin criats en les millors condicions físiques possibles, primer de tot ha de tenir cura de la unió conjugal, quan i quines persones han de mantenir entre elles relacions matrimonials. Pel que fa a aquestes unions cal prestar atenció en els dos cònjuges en ells mateixos i en la durada de la vida per tal que, en les edats respectives, coincideixin en el moment adient i no hi hagi discordança en la capacitat de poder generar l’home i la dona no, o ella sí i, en canvi, ell no, perquè això és causa de discòrdies i de divergències entre la parella. Després s’ha de pensar en els fills que han de venir, perquè no hi ha d’haver molta diferència d’edat entre els fills i els progenitors, pel fet que uns pares ancians no tenen cap satisfacció provinent dels fills, ni tampoc els poden prestar ajut. Tampoc la desigualtat d’edat ha de ser molt escassa, perquè comporta molts inconvenients pel fet que els fills no tindrien tant de respecte envers els pares, com passa entre els qui tenen una edat semblant. A més, la proximitat en l’edat produeix friccions en l’administració dels afers familiars. Finalment, retornant al lloc des d’on hem començat, cal tenir cura que la constitució física dels qui vénen al món correspongui a la voluntat del legislador.

1335a

Tanmateix, tots aquests objectius es poden aconseguir tenint cura d’una sola cosa. Així, doncs, com que, en general, el final de la capacitat de procreació per als homes s’ha fixat en els setanta anys com a durada màxima, i en els cinquanta per a les dones,[856] l’inici de les unions conjugals, pel que fa a l’edat, ha de coincidir de forma que arribin a aquests períodes de temps conjuntament. La unió de parelles joves és inadequada per a la procreació, perquè en tots els animals els cadells de progenitors joves són imperfectes i generalment són femelles i també són esquifits pel que fa a la grandària. En conseqüència ha de passar això mateix en els éssers humans. I heus-ne ací una prova: en tots els estats, en els quals hi ha el costum de contraure matrimoni parelles joves, els habitants tenen mancances i són baixets d’estatura. A més, en els infantaments, les noies joves pateixen més i moren en un nombre més elevat. Per això afirmen alguns que la causa de la resposta que donà l’oracle als trezens fou aquesta, que moltes dones morien perquè esdevenien esposes massa joves i no tenia res a veure amb la collita dels productes de la terra.[857] A més, per a la pràctica de la temprança convé que les noces tinguin lloc quan les dones arribin a certa edat, perquè sembla que són més libidinoses les que des de joves han mantingut relacions sexuals. I pel que fa al físic dels homes sembla que és perjudicial per al creixement, si els acoblaments tenen lloc quan la producció d’esperma està encara en fase de creixement, perquè també hi ha cert límit de temps, més enllà del qual no creix més [o gaire]. Per aquest motiu és convenient que les dones es casin als divuit anys, i els homes als trenta-set o una mica menys. D’aquesta manera, les relacions conjugals tindran lloc quan els cossos estiguin a la plenitud física dels cònjuges i, pel que fa al final de l’activitat generativa coincidirà molt oportunament per a tots dos alhora. D’altra banda, la successió dels fills, si neixen com és lògic no gaire temps després de les noces, es produirà quan comencin a estar en la plenitud de les forces i quan els pares en la davallada de la vida s’acostin a l’edat de setanta anys.

S’ha parlat, doncs, de l’edat adient per a les unions conjugals. Quant al temps, amb relació a l’estació de l’any, cal acceptar el que acostumen a fer molts, els quals encara ara practiquen encertadament la cohabitació matrimonial a l’hivern.[858] Pel que fa a la procreació cal que els esposos tinguin en compte el que diuen els metges i els naturistes. Els metges indiquen adequadament el moment adient per al cos, mentre que els naturistes ho fan amb relació als vents, entre els quals recomanen més aviat els vents del nord que no pas els del sud.

1335b

Sobre quines condicions físiques dels progenitors seran més avantatjoses per als fills que naixeran, s’estudiarà més detalladament en parlar de l’educació dels infants, però ara per ara ja n’hi ha prou amb unes breus referències. La constitució física dels atletes no és adient per a la robustesa necessària per a un ciutadà, ni per a la salut, ni per a la procreació, ni tampoc ho és una constitució malaltissa i no gaire adaptada a les fatigues, sinó que ho és la que es troba en un punt mitjà entre totes dues. Cal tenir, doncs, un físic acostumat a exercicis, però no avesat a exercicis violents ni dirigits a un sol objectiu, com en el cas dels atletes, sinó a les activitats pròpies dels homes lliures. I això ha ser igual per als homes com per a les dones.

Les dones embarassades han de tenir cura del cos sense romandre inactives ni fer una dieta insuficient. Això el legislador ho pot aconseguir fàcilment recomanant que cada dia facin una caminada per tal d’honorar les dees a les quals ha correspost l’honor de presidir els naixements.[859] La ment, al contrari del cos, convé que romangui ben relaxada, perquè les criatures reben la influència de la mare que els porta, com les plantes de la terra. Pel que fa a l’exposició o la criança dels nadons hi hauria d’haver una llei segons la qual no es criessin les criatures esguerrades, mentre la disposició consagrada pels costums imposa que no s’exposi cap nadó a causa del nombre excessiu de fills. Tanmateix, cal fixar un límit a la procreació i si algunes parelles ultrapassen aquest límit, cal practicar l’avortament abans que el fetus tingui sensibilitat i vida, ja que la licitud o la prohibició d’aquest acte seran determinades per les condicions de sensibilitat i de vida.[860]

Com que s’ha determinat l’inici de l’edat per a les relacions conjugals per a l’home i la dona, convé fixar quina ha de ser la durada per tal que serveixin a l’estat en l’activitat de procrear.[861] Tant els fills dels progenitors d’edat avançada com dels qui són massa joves són imperfectes de ment i de cos, i els de pares ancians són febles. Per això, la procreació està amb relació a la plenitud de la ment, i aquesta és per a la major part dels homes, tal com han dit alguns poetes[862] que mesuren la vida en septenaris, al voltant dels cinquanta anys. En conseqüència, qui ultrapassa quatre o cinc anys aquesta edat cal que s’abstingui de posar fills al món. Per la resta de la seva vida només ha de mantenir relacions sexuals per motius de salut o per alguna raó semblant.

1336a

Pel que fa a la convivència íntima amb una altra dona o amb un altre home que sigui condemnat de la manera més absoluta qui mantingui obertament relacions mentre s’és cònjuge i es faci servir aquest nom. I si durant el temps de la procreació dels fills algú és descobert en un acte d’aquesta mena que sigui castigat amb la privació dels drets de ciutadania[863] proporcionada a la culpa.



17. L’educació dels infants fins als set anys

Un cop nascuts els infants[864] cal tenir present que té una gran importància per al vigor corporal saber quina ha de ser la classe d’alimentació que cal adoptar. De l’observació d’altres éssers vius i d’aquells pobles que tenen cura de promoure hàbits amb finalitats bèl·liques, l’alimentació més adient per al cos és la que és abundosa en llet i la que és molt escassa en vi, ja que provoca malalties. A més, també convé que practiquin tots els moviments que poden fer les criatures d’aquesta edat. I per no deformar els seus membres encara tendres, alguns pobles ara també fan servir aparells mecànics que mantenen els cossos tan delicats en posició rígida. També cal acostumar-los ben aviat al fred des de petits, perquè això és molt útil per a la salut i per a les activitats bèl·liques. Per això, molts pobles bàrbars tenen el costum d’immergir els nadons en les aigües fredes d’un riu; i altres el de posar-los poca roba, com els celtes. Per a tots els hàbits que es puguin adquirir és millor acostumar-los ben aviat des del començament, però fent-ho d’una manera progressiva. D’altra banda, la constitució física de les criatures, a causa de la calentor natural del cos, està preparada per tolerar el fred.

Durant la primera etapa de la vida convé donar-los aquest tractament o un de semblant. En el període següent, fins als cinc anys, en què encara no és oportú introduir-los en cap aprenentatge ni a les fatigues de treball, per tal de no perjudicar el seu creixement, han de ser ocupats en activitats, de tal manera que evitin la inèrcia del cos. Això s’ha d’aconseguir per diversos mitjans i sobretot amb els jocs. Aquests jocs no han de ser indignes d’un home lliure ni fatigosos ni enervants. De la mena de relats i de contes que han de sentir els infants d’aquesta edat, en tindran cura els magistrats anomenats pedònoms.[865] De fet, totes aquestes narracions han de preparar el camí a les activitats futures. Per això, els jocs han de ser, en la seva major part, imitacions de les ocupacions de l’esdevenidor. Pel que fa a les rebequeries i als plors dels infants, no aconsellen adequadament els qui les prohibeixen en les Lleis,[866] perquè són útils per al creixement, ja que en certa manera constitueixen una gimnàstica per al cos. I és que la retenció de l’alè produeix força als qui fan esforços, com passa amb els infants quan estan en tensió.

Pertoca als pedònoms vigilar el desenvolupament dels infants i, d’una manera especial, que passin com menys temps millor amb els esclaus, ja que en aquesta edat, i fins als set anys, necessàriament seran criats a casa. És ben raonable que, essent tan menuts, aprenguin del que senten i veuen les vulgaritats indignes d’un ésser lliure. Així, doncs, el llenguatge obscè, el legislador l’ha d’eliminar de l’estat més que no pas qualsevol altre vici, perquè de parlar malament amb lleugeresa a actuar-hi només hi ha un pas. Sobretot cal mantenir-ne allunyats els joves per tal que no puguin ni dir ni sentir res semblant. I en el cas que hi ha algú que obertament diu o fa alguna d’aquestes coses prohibides, si és lliure i encara no té el privilegi de seure en els àpats comunitaris, cal castigar-lo amb la privació dels drets[867] i amb penes corporals i, si ha passat aquesta edat, cal fer-ho amb la privació del drets dignes d’un ésser lliure pel seu comportament propi d’un esclau.

1336b

Com que prohibim qualsevol discurs inoportú, evidentment també el privarem de veure pintures i representacions indecents. Que tingui cura, per tant, el legislador que no hi hagi estàtues ni pintures que imitin accions d’aquesta mena, si no és que es tracta dels temples de certes deïtats, en els quals la llei permet la procacitat,[868] i a més la llei autoritza als qui tenen l’edat adient a honorar els déus en nom d’ells mateixos o dels seus fills o de les seves esposes. D’altra banda, s’ha d’establir que els joves no assisteixin ni als iambes ni a les comèdies,[869] abans que arribin a l’edat en què tenen el dret de participar en els banquets i en els simposis comunitaris i l’educació els hagi fet tornar immunes al dany que es deriva d’aquestes representacions.

Ara, doncs, hem fet esment d’aquestes qüestions de passada, però més endavant[870] cal que ens hi aturem i precisem millor la qüestió discutint primerament si aquests espectacles no són adients o sí que ho són i de quina manera. Tal vegada l’actor tràgic Teodor[871] no parlava desencertadament quan deia que no havia deixat sortir ningú a l’escenari abans que ell ho fes, ni als actors secundaris, perquè, segons ell, els espectadors es deixen seduir pel que senten en primer lloc. I això també passa en les relacions amb les persones i amb les coses, perquè valorem més el que ens impacta en un principi. Per tant, cal mantenir apartats els joves de tot allò que no és gaire edificant, sobretot, d’allò que conté depravació i malignitat.

Passats els cinc anys, durant els dos següents fins als set, cal que assisteixin com a espectadors als ensenyaments que han d’aprendre. Hi ha dos períodes amb relació als quals cal dividir l’educació: dels set anys fins a la pubertat i des de la pubertat fins als vint-i-un anys. Els qui divideixen les edats en setmanes, en general, no s’equivoquen, però cal adoptar la divisió de la naturalesa, perquè qualsevol art i educació intenta suplir les mancances de la natura.

1337a

Així, doncs, primer de tot cal examinar si s’ha d’establir una regulació en l’educació dels infants i, en segon lloc, si és avantatjós que en tingui cura la comunitat o cadascú en particular, com es fa avui en molts estats, i, en tercer lloc, com ha de ser aquesta educació.





Llibre VIII


L’EDUCACIÓ DELS JOVES



1. Principis de l’educació dirigida per l’estat

Naturalment ningú no posaria en dubte que correspon sobretot al legislador la preocupació per l’educació dels joves. Precisament és això el que perjudica la constitució, si així no succeeix en un estat. Cal que l’educació s’adapti a cadascuna de les constitucions. I és que el conjunt de costums peculiars de cada constitució sol preservar-la tal com fou establerta des d’un principi. Així sobre costums democràtics se sosté la democràcia, i sobre costums oligàrquics, l’oligarquia; i sempre els costums millors constitueixen els fonaments de la constitució millor. A més, en totes les activitats i habilitats hi ha nocions que cal aprendre prèviament i fer habituals en les tasques de cadascuna, i és evident que això també és vàlid per a la pràctica de la virtut.

1337a

Com que l’estat en la seva totalitat té una finalitat única, és comprensible que calgui que també l’educació sigui única i idèntica per a tothom i que la direcció d’aquesta ha de ser competència de la comunitat i no un assumpte particular, de la manera com ara fa cadascú tenint cura en privat dels seus fills propis i ensenyant-los allò que els sembla adient.[872] L’ensinistrament de les coses que són comunes s’ha de fer en comú. Al mateix temps cap dels ciutadans ha de creure que pertany a ell mateix, sinó que tots formen part de l’estat, perquè cadascú és un membre de l’estat i la cura de cada part naturalment ha de mirar per la cura de tot el conjunt. En aquest aspecte es podria lloar els lacedemonis, perquè dediquen la major atenció als nois i els eduquen públicament.



2. El sistema educatiu en un estat ideal

És evident, doncs, que cal que hi hagi una legislació sobre l’educació, i que aquesta ha de fer-se en comú. Amb tot, no s’ha de deixar de banda quina ha de ser l’educació i com s’ha d’impartir. En efecte, actualment es discuteix sobre els seus continguts, perquè, en realitat, no tothom està d’acord que els joves hagin d’aprendre les mateixes coses, ja sigui per a aconseguir l’excel·lència ja sigui per a assolir una vida millor,[873] ni tampoc queda clar si convé que els ensenyaments tinguin com a punt de mira la intel·ligència o bé el caràcter moral. Si partim de l’educació que tenim al davant, les nostres observacions produeixen perplexitat i no resulta clar si cal ensenyar les coses útils per a la vida o les que promouen l’excel·lència o bé les coses més rebuscades, ja que cadascuna d’aquestes alternatives ha trobat alguns defensors.

1337b

Pel que fa als mitjans que condueixen a l’excel·lència en la virtut no hi ha unanimitat, perquè tots no tenen la mateixa idea de virtut, de tal manera que lògicament difereixen pel que fa a la manera que ha de ser practicada. Quant a les matèries útils no hi ha dubte que cal aprendre aquelles que són indispensables,[874] però no totes, perquè algunes són dignes d’un ésser lliure i, en canvi, altres no. Per això, entre les coses útils cal aprendre només les que no degraden qui les aprèn. Cal considerar innobles els treballs, els oficis i els ensenyaments que incapaciten el cos, l’ànima i la ment dels éssers lliures per a la pràctica i per a les activitats de la virtut. Per això anomenem innobles tots els oficis que deformen el cos i les ocupacions que s’exerciten amb recompenses pecuniàries, perquè priven d’oci la ment i la degraden. Hi ha també algunes ciències pròpies dels éssers lliures de les quals no és indigne d’un home lliure ocupar-se’n fins a cert punt. Amb tot, el fet de dedicar-s’hi massa fins al mínim detall implica els riscos que abans han estat esmentats. Hi ha una gran diferència en la finalitat per la qual s’actua o s’aprèn. El fet d’actuar per a un mateix o en benefici dels amics o per practicar la virtut no és indigne d’éssers lliures, però si sovint es fa això mateix per subordinació a altres persones podria semblar que un actua com un treballador vulgar o com un esclau. Les disciplines actualment reconegudes, com ja s’ha dit, contemplen aquests dos aspectes.



3. Les matèries ensenyades en un estat ideal: lectura i escriptura, gimnàstica i disseny

Quatre són, més o menys, les matèries que solen ser impartides: la gramàtica,[875] la gimnàstica, la música i en quart lloc, a parer d’alguns, el disseny. La gramàtica i el disseny s’ensenyen, perquè són útils per a la vida i perquè tenen moltes aplicacions; la gimnàstica, perquè fomenta el coratge. Pel que fa a la música algú podria posar-hi objeccions, perquè ara la majoria l’aprenen per plaer. Tanmateix, des d’un principi ha estat inclosa en els programes educatius perquè la mateixa naturalesa cerca, com ja s’ha dit moltes vegades,[876] no solament poder actuar tal com cal, sinó també gaudir de l’oci d’una manera noble, ja que, per repetir-ho una altra vegada,[877] aquest és el principi únic de totes les accions. I si ambdues coses són necessàries i més aviat és preferible l’oci a l’acció i també n’és la seva finalitat, aleshores s’ha de mirar de romandre en oci fent el que cal. No pas jugant, certament, perquè aleshores per necessitat la finalitat de la vida per a nosaltres seria el joc. Però això és impossible i s’ha de recórrer al joc en les nostres ocupacions, perquè qui treballa té necessitat de relaxació i el joc es fa en vistes a la relaxació, mentre que les ocupacions van acompanyades de fatiga i tensió. Per aquesta raó cal introduir els jocs vigilant el moment oportú del seu ús, com si s’administrés una medicina. I és que el moviment anímic que produeixen és una relaxació i mitjançant el seu gaudi s’aconsegueix el repòs.

1338a

D’altra banda, l’oci conté en ell mateix el plaer, la joia i un estat de vida feliç. Això no és a l’abast dels qui treballen, sinó dels qui gaudeixen del lleure, ja que el qui trisca ho fa pel fet de voler aconseguir alguna finalitat que actualment no és a les seves mans. En canvi, la felicitat és una finalitat, que tothom pensa que existeix acompanyada no de dolor, sinó de plaer. Ara bé, aquest plaer no el concep tothom de la mateixa manera, sinó cadascú segons el seu punt de vista i segons el seu tarannà. De fet, el millor cerca el plaer més selecte, que deriva de les fonts més nobles.

D’aquesta manera és evident que cal aprendre a ser educats en algunes coses que hi ha en l’esbargiment noble, i que aquestes disciplines i aquestes nocions són en funció d’elles mateixes, mentre que aquelles que serveixen per a una activitat pràctica són necessàries i estan subordinades a altres finalitats. Per això, els antics també van incloure la música en l’educació sense considerar-la necessària (perquè no té res de necessari) ni útil (com la lectura ho és per als negocis, per a l’administració domèstica, per a l’aprenentatge i per a moltes activitats polítiques i sembla que també el disseny és útil per a emetre un judici més acurat sobre les obres dels artesans) ni tampoc com la gimnàstica de cara a la salut i al coratge en la batalla (coses que no veiem derivades de la música). Així, doncs, ens resta considerar que serveix per a aconseguir l’esbargiment noble que hi ha en l’oci i per això sembla que hagi estat introduïda. De fet fou inclosa en aquella forma de recreació que consideren digna dels éssers lliures. Per això Homer en el seu poema ha dit:

però a ell [a l’aede] només cal invitar-lo al banquet fastuós[878]

i així, després d’haver esmentat alguns altres, continua:

criden l’aede que complau tothom quan canta.[879]

I en altres versos Odisseu diu que és el millor entreteniment quan els humans estan contents:

els convidats al palau escolten l’aede asseguts en renglera.[880]

És evident que hi ha una forma d’educació que ha de ser impartida als fills no perquè és útil i necessària, sinó perquè és adient per als éssers lliures i és noble. Si comprèn una sola disciplina o més pel que fa al nombre i quines són o com són, se’n parlarà més endavant.

De moment hem avançat tot això del camí, perquè entre els antics tenim un testimoni en els programes educatius tradicionals, i la música palesa aquest fet. D’altra banda, cal ensenyar algunes coses útils per als fills, no solament perquè són útils, com per exemple l’estudi de la gramàtica, sinó perquè poden servir per a l’aprenentatge de moltes matèries. De la mateixa manera aprenen el disseny no per tal d’evitar errors en les compres privades i per no ser enganyats en l’adquisició o en la venda d’objectes, sinó més aviat perquè capacita per a la contemplació la bellesa dels cossos. El fet de cercar arreu la utilitat no és propi de les persones magnànimes i lliures.

1338b

I com que és evident que cal educar els joves amb els hàbits més que no pas amb la raó, i en el cos primer que en la ment, d’això resulta ben clar que s’ha de confiar els nois als exercicis gimnàstics i esportius, perquè d’aquests els uns proporcionen certa qualitat a la constitució del cos i els altres un entrenament en els exercicis físics.



4. L’ensenyament de la gimnàstica en l’estat ideal

Els estats[881] que actualment tenen més fama de preocupar-se dels joves miren de fomentar entre ells una predisposició atlètica en detriment de l’aspecte i del desenvolupament corporal. En canvi, els espartans no han caigut en aquest error, però els embruteixen amb exercicis fatigosos amb creença que això és el més adient per al coratge. Tanmateix, com ja s’ha dit moltes vegades,[882] no s’ha de tenir cura d’una única virtut i aquesta en particular. Si els espartans s’han proposat la realització d’aquesta virtut, tampoc ho han aconseguit. En efecte, ni entre els altres éssers vius ni entre els pobles veiem que el coratge acompanya els més salvatges, sinó més aviat els de caràcter més pacífic i els qui tenen un comportament semblant al d’un lleó. Hi ha moltes poblacions que tenen tendència a l’assassinat i a l’antropofàgia, com els qui habiten el Pont, els aqueus i els heníocs,[883] i entre els continentals, alguns semblants als esmentats o molt pitjors, els quals es dediquen al bandidatge, però no tenen coratge. A més, sabem que els mateixos espartans, mentre persistiren en la pràctica dels exercicis fatigosos, superaren els seus rivals, però ara són inferiors en les competicions gímniques i en les conteses militars.[884] En efecte, no es distingien pel fet que exercitessin els nois d’aquesta manera, sinó únicament perquè ells entrenaven els joves i els adversaris no.

Així, doncs, és la noblesa i no la brutalitat qui ha de ser el protagonista, perquè ni el llop ni cap altra fera s’exposaria a un risc honorable,[885] sinó només un home generós. Els qui empenyen excessivament els fills a aquests exercicis de força, oblidant del tot instruir-los en les coses necessàries, en realitat els ensinistren a ser treballadors manuals, ja que els fan tornar útils per a una sola funció en la vida de l’estat, i encara inferiors a altres, tal com hem demostrat raonadament.[886] Cal jutjar els espartans, no per les gestes del passat, sinó per les d’ara, perquè ara tenen rivals en l’educació i abans no en tenien.

Així, doncs, s’està d’acord que cal contemplar la gimnàstica en l’educació i de quina manera ha de ser ensenyada. Fins a la pubertat[887] han de ser practicats exercicis amb moderació i evitar una dieta alimentària rigorosa i esforços violents, per tal que no siguin un impediment per al creixement. Una prova no menyspreable que pot impedir-ho és el fet que entre els vencedors olímpics s’hi pot trobar només dos o tres individus, homes adults i nois, que hagin aconseguit la victòria, ja que s’han entrenat des de molt jovenets i han exhaurit les seves forces en els exercicis violents.

1339a

Quan després de la pubertat s’hagin dedicat tres anys[888] a altres ensenyaments, aleshores és el moment adient d’ensinistrar-se en exercicis exigents i sotmetre’s a dietes rigoroses. I és que no s’ha d’esforçar al mateix temps el cos i la intel·ligència, perquè cadascun d’aquests dos esforços produeix, per la seva mateixa naturalesa, efectes oposats i l’esforç del cos és un obstacle per a la intel·ligència, i l’esforç d’aquesta ho és per al cos.



5. L’ensenyament de la música en l’estat ideal

Sobre la música ja hem plantejat algunes qüestions abans,[889] però ara és oportú reprendre-les i mirar d’avançar, per tal que siguin com una introducció a les argumentacions sobre aquest tema. No és fàcil precisar el seu potencial ni amb quina finalitat s’ha de practicar, si per divertiment o per repòs, com en la son o en la beguda, perquè aquestes coses, per elles mateixes, no són serioses, sinó plaents i al mateix temps apaivaguen les penes, com diu Eurípides.[890] Per això posen la música en el mateix pla que la son i la beguda i de totes juntes en fan el mateix ús. Però també hi afegeixen la dansa. O bé més aviat cal pensar que la música en certa manera incita a la virtut, en la mesura que és possible, perquè, de la mateixa manera com la gimnàstica desenvolupa en el cos una certa qualitat, també la música confereix una certa qualitat al caràcter i l’habitua a poder gaudir els plaers veritables. O bé —i aquesta seria la tercera alternativa— contribueix, en certa manera, a l’esbargiment intel·lectual i a l’enriquiment espiritual.

Que no s’ha d’educar els joves en vistes al divertiment és inqüestionable, ja que les persones no es diverteixen mentre aprenen, perquè l’aprenentatge és company de la sofrença. Tanmateix, tampoc l’esbargiment intel·lectual no és adient per a oferir-lo als nois d’aquesta edat, perquè allò que és la finalitat no és adient per a aquell que no està plenament desenvolupat.[891] Però tal vegada podria semblar que l’estudi de la música que fan els nois té com a finalitat l’esbargiment que podran tenir quan esdevindran homes adults.

Tanmateix, si això és així, ¿per què l’haurien d’aprendre ells mateixos en lloc de participar en el goig i en la instrucció mitjançant altres que s’hi dediquen per professió, com fan els reis dels perses i dels medes? Els qui han fet de la música la seva professió i el seu art la componen necessàriament millor que els qui s’hi dediquen només tant de temps com cal per a aprendre-la. Però si s’hi han d’esforçar personalment, aleshores també caldria que es dediquessin a la preparació dels menjars, la qual cosa és absurda. La mateixa dificultat sorgeix si la música pot millorar el caràcter: ¿per què caldria aprendre’n un mateix en lloc de gaudir-ne adequadament tot escoltant altres i donar-ne una opinió, com fan els espartans? En efecte, aquests, sense haver-ne après, són capaços de distingir correctament, segons diuen ells, les melodies bones de les que no ho són.

1339b

El raonament és el mateix si calgués fer servir la música per a un gaudi asserenat i un esbargiment propi d’un ésser lliure. ¿Per què caldria aprendre’n un mateix en lloc de gaudir-ne a través dels qui s’hi dediquen per ofici? Es pot considerar la idea que tenim dels déus. Segons els poetes, el mateix Zeus no canta ni toca la cítara i, en canvi, anomenem obrers manuals els qui s’hi dediquen i el fet de tenir aquest ofici no és propi d’un home que no sigui embriac o faceciós. Però tal vegada aquestes qüestions caldrà examinar-les més endavant.[892]

La primera indagació és si hem d’incloure o no la música en l’educació, i quin és el seu valor entre els tres que s’han discutit abans, si és educació, divertiment o esbargiment intel·lectual. Hi ha bones raons per a associar-la a tots tres. Efectivament, el joc té com a finalitat el repòs i el repòs ha de ser necessàriament plaent, perquè és una medicina contra el dolor provocat per la fatiga. D’altra banda, l’esbargiment intel·lectual, segons admet tothom, ha de contenir no solament bellesa sinó també delectança, perquè el fet de ser feliç deriva d’aquests dos elements. També tothom reconeix que la música és una de les coses més agradoses, ja sigui tota sola, ja sigui acompanyada del cant. Així almenys Museu afirma:

per als mortals el cant és la cosa més agradable.[893]

I és per això que amb raó la introdueixen en les reunions i en els entreteniments com a promotor dinamitzador de l’alegria.

Així, doncs, a partir d’això es podria suposar que els més joves l’han d’aprendre. En efecte, tots els plaers inofensius no solament són convenients per a seva la finalitat, sinó també per al descans. I com que poques vegades succeeix que els humans assoleixin la seva finalitat, mentre sovint descansen i es lliuren als jocs no en vistes a un objectiu posterior, sinó simplement per plaer, seria útil aconseguir el descans en els plaers derivats de la música.

Succeeix també que els humans fan dels divertiments el fi de la seva vida, perquè tal vegada el fi implica cert plaer, però no un de qualsevol, i cercant aquest darrer es queden amb l’altre com si fos aquest, per certa semblança que aquest té amb la finalitat de les nostres accions. En efecte, el fi no és desitjable pensant en el que en resultarà, sinó només en allò que ja ha passat, com les fatigues i el patiment. I es podria suposar amb raó que aquesta és la causa per la qual els humans cerquen d’aconseguir la felicitat mitjançant aquests plaers.

Pel que fa a la pràctica de la música no es pot explicar per aquesta causa, sinó perquè, com sembla, és útil per al repòs. Tanmateix, es podria indagar si això no és accidental, si la naturalesa de la música no és més valuosa que l’ús que hem esmentat, i si és possible no solament participar del plaer comú, del qual tothom té percepció, ja que la música implica un plaer natural, en virtut del qual la seva execució complau a persones de totes les edats i de tots els caràcters, sinó també si és possible veure si d’alguna manera influeix sobre el caràcter i sobre l’ànima.[894] Això seria evident si nosaltres fóssim afectats qualitativament en el caràcter per la seva influència. Tanmateix, que en som afectats és ben palès per moltes i altres músiques i no menys pels cants d’Olimp,[895] que, segons el parer unànime, fa tornar les ànimes entusiàstiques, i l’entusiasme[896] és una emoció que afecta el comportament moral de l’ànima. A més a més, tothom, en sentir sons imitatius, per simpatia experimenta sentiments semblants, encara que no estiguin acompanyats de ritmes ni de melodies.[897]

1340a

I com que resulta que la música és una de les coses plaents i la virtut està relacionada amb el fet de fruir, estimar i odiar d’una manera correcta, evidentment res no resulta tan necessari com acostumar-se i aprendre a jutjar amb rectitud i a gaudir mitjançant costums virtuosos i accions honorables. En els ritmes i en les melodies hi ha les representacions més properes a la naturalesa veritable, de la còlera i de la docilitat, del coratge i de la temprança i de tots els seus contraris i de les altres qualitats morals. I està comprovat pels fets que canviem el nostre estat d’ànim quan sentim una determinada música. I la tendència a entristir-nos o a alegrar-nos davant de les representacions semblants és propera a la nostra mateixa reacció enfront de la realitat. Per exemple, si un s’alegra pel fet de contemplar la imatge d’algú no per cap altre motiu que per l’aspecte, és necessari que la vista d’aquell del qual contempla la imatge li resulti plaent. També succeeix que en els altres objectes de sensacions, com en els del tacte i en els del gust, no hi ha imitació de qualitats morals com sí que hi és, d’una manera feble, en els objectes de la vista. De fet, hi ha formes d’aquesta mena, encara que de manera limitada, i no tothom participa d’aquesta percepció. A més, no són imitacions dels caràcters, sinó que les figures i colors que hi ha són més aviat signes d’aquests caràcters, i aquestes apareixen en el cos en les emocions. Tanmateix, en la mesura que hi ha una diferència en la contemplació d’aquestes imatges, cal que els joves admirin no les obres de Pausó, sinó les de Polignot[898] i les de qualsevol altre pintor o escultor que representi qualitats morals.

Les melodies, en canvi, en elles mateixes tenen la possibilitat d’imitar els caràcters. I això és evident, perquè, per començar, la natura de les modalitats és diversa, de manera que qui les escolta es disposa d’una manera diferent i no té la mateixa actitud davant de cadascuna d’elles. Davant d’algunes un se sent trist i més aviat aclaparat, com davant de la modalitat anomenada mixolídia; davant d’altres un mostra la ment alleugerida, com davant de la modalitat relaxada; i altres modalitats ens fan tornar mesurats i tranquils, com el comportament que sembla que provoca la modalitat dòrica, l’única entre totes les harmonies; mentre que la frígia ens produeix un estat entusiàstic.[899]

1340b

Tot això ho diuen justament els qui han estudiat aquests aspectes de l’educació. I és que addueixen com a proves de les seves teories la mateixa realitat. De la mateixa manera estan les coses pel que fa als ritmes: uns tenen un caràcter més reposat, altres més agitat, i d’aquests darrers, uns tenen moviments més vulgars, altres més nobles. D’aquestes consideracions resulta clar que la música pot influir en el caràcter de l’ànima i, si pot fer això, és evident que caldrà acostar-la als joves i educar-los-hi.

L’ensenyament de la música connecta amb el tarannà jovenívol. I és que per la seva edat no accepten res de bon grat que no hagi estat endolcit, i la música és, per naturalesa, dolça. I sembla que hi ha certa afinitat entre les modalitats d’harmonia i els ritmes. Per això, pel que fa a l’harmonia uns savis afirmen que l’ànima és harmonia i uns altres que en conté.[900]



6. L’aprenentatge de la música per part dels joves

Cal examinar ara si els joves han d’aprendre la música cantant i tocant ells mateixos o no, tal com s’ha plantejat abans.[901] No hi ha dubte que per tal d’adquirir cert criteri qualitatiu té molta importància si un sap participar personalment en l’execució d’un art. De fet és impossible o molt difícil esdevenir jutge competent d’activitats si no s’ha participat mai en la seva execució. Alhora també convé que els infants tinguin alguna ocupació i es considera que fou una bona troballa el sonall d’Arquitas,[902] que es dóna a la canalla per tal que entretenint-s’hi no trenqui res del que hi sol haver en una casa. I és que les criatures no poden estar mai quietes. El sonall, doncs, és adient per als petits, i l’educació és un sonall per als nois més grans. D’aquestes consideracions, per tant, resulta evident que la música ha de ser ensenyada de manera que un la sàpiga executar. D’altra banda, el que convé i el que no convé a cada edat no és difícil de precisar ni tampoc ho és el fet de refutar els qui diuen que la música és una ocupació vulgar. Abans de res, com que per poder jutjar cal tenir pràctica, per això, quan un és jove, ha de practicar l’art i abstenir-se’n quan un es fa gran. Així ja se sabrà jutjar les belles melodies i gaudir-ne com cal, gràcies a l’aprenentatge adquirit en la joventut.

Quant a l’objecció que alguns fan a la música pel fet que fa tornar vulgars els qui s’hi dediquen, no és difícil refutar-la si es considera fins a quins límits n’han de tenir pràctica els qui són educats en la virtut política i quines melodies i quins ritmes han de conèixer i amb quins instruments s’hi han d’ensinistrar, perquè això naturalment té la seva importància. En aquestes precisions hi ha la solució de la crítica. Tanmateix, res no impedeix que algunes formes de música produeixin el resultat esmentat pels crítics.

1341a

Per tant, és ben evident que l’aprenentatge de la música no ha de ser un impediment per a activitats futures ni ha de convertir el cos en un instrument mecànic fent-lo inútil per a les activitats pròpies d’un guerrer i d’un polític, ja sigui pel que fa a l’estudi en primer lloc i pel que fa a la pràctica més endavant. Això es podria aconseguir pel que fa a l’aprenentatge, si els joves no s’estressessin en els exercicis preparatoris per a les competicions professionals ni en tots els virtuosismes i tecnicismes que ara han fet irrupció en les competicions i també són presents en el camp de l’educació. N’hi hauria prou si s’hi dediquessin per tal de poder gaudir de les belles melodies i dels bons ritmes, i no solament de l’encant comú de la música, com ho fan fins i tot alguns dels altres éssers vius i el conjunt dels esclaus i dels infants.

A partir d’aquestes consideracions queda clar quins són els instruments que cal fer servir. En l’educació no s’ha d’emprar la doble flauta[903] ni cap altre instrument professional, com la cítara o algun altre semblant, sinó aquells que fan intel·ligent el públic oient ja sigui en el camp de la cultura musical ja sigui en altres camps. A més la doble flauta no serveix per a expressar les qualitats morals d’una persona sinó que és més aviat un instrument de caràcter orgiàstic, de manera que s’ha d’emprar en aquelles ocasions en què l’espectacle produeix catarsi més que no pas instrucció. Afegim-hi a més contra l’ús de la doble flauta com a element per a l’educació el fet d’impedir servir-se de la paraula mentre es fa sonar.

Per això, amb bon criteri els antics en prohibiren l’ús als joves i als homes lliures, encara que en èpoques precedents l’haguessin fet servir. I és que havent-se tornat més proclius a l’oci a causa de la bonança econòmica i havent esdevingut més magnànims en la pràctica de la virtut, orgullosos de les seves gestes tant abans com després de les guerres contra els perses, es dedicaven a tota mena d’aprenentatges, sense fer distincions, sinó per afany de recerca. Per això, introduïren l’estudi de la doble flauta en els ensenyaments. A Lacedemònia cert coreg[904] tocava la doble flauta acompanyant el cor, i a Atenes es va difondre l’ús d’aquest instrument de tal manera que gairebé la majoria dels homes lliures sabia tocar-lo. N’és una mostra el quadre dedicat per Trasip, que havia sufragat les despeses com a coreg per a l’espectacle del poeta Ecfàntides.[905] Més endavant, l’ús de la doble flauta fou abandonat com a resultat de la mateixa experiència i es va poder distingir millor allò que promociona la virtut i allò que no ho fa. Igualment també va passar amb altres instruments antics, com les pèctides i els bàrbits i els que estimulen el plaer a qui els senten tocar, com l’heptagó, el trigó, les sàmbiques[906] i tots els que requereixen molta perícia manual.

1341b

És ben raonable el mite que expliquen els antics a propòsit de la doble flauta. Conten que Atena, havent-se-la trobat, la llençà a terra. No sense fonament s’afirma que la dea va fer aquest gest enutjada per la deformació del rostre en fer-la sonar.[907] No obstant això, és més versemblant que fos perquè el fet de saber tocar la doble flauta no aporta res a la intel·ligència, i a Atena li atribuïm la ciència i l’art.

De fet refusem l’educació professional tant pel que fa al coneixement dels instruments com pel que fa al seu ús, entenent per educació professional aquella que té com objectiu les competicions. En aquesta forma d’educació l’alumne no practica l’art en vistes a la pròpia excel·lència, sinó pel plaer dels oients, i aquest plaer és vulgar. Precisament per això considerem que aquesta activitat no és pròpia d’homes lliures, sinó d’assalariats. Així resulta que esdevenen persones innobles, perquè l’objectiu que persegueixen és degradant. En efecte, l’espectador vulgar sol fer empitjorar[908] la música de tal manera que no solament fa tornar grollers els professionals de la música que el volen complaure, sinó que també perjudica fins i tot els seus cossos a causa dels moviments que fan.[909]



7. L’aprenentatge de la modalitat dòrica. Les melodies pròpies de les representacions dramàtiques

Pel que fa a les modalitats musicals i els ritmes encara cal examinar si en l’educació convé emprar totes les modalitats i tots els ritmes o bé fer distincions; en segon lloc, si establirem la mateixa distinció que els qui practiquen la música amb finalitat pedagògica, o, en tercer lloc, si cal establir-ne una altra. Com que veiem que la música està composta de melodia i de ritme no hem d’oblidar quina influència de cadascun d’aquests elements en l’educació i si és preferible una música basada en la bona melodia o més aviat en el bon ritme. Considerant que sobre aquest tema han dit moltes coses encertades alguns músics actuals i entre els filòsofs els qui tenen experiència en educació musical, els qui desitgin aprofundir cadascun d’aquests punts, els els remetrem. De moment nosaltres actuarem tal com fan els legisladors i només en traçarem les línies generals.

Acceptem la distinció de les melodies, tal com fan alguns filòsofs, els quals admeten melodies que tenen un contingut moral, les que estimulen l’acció i les que susciten l’entusiasme. També afegeixen que les modalitats musicals són per naturalesa apropiades per a cadascuna d’elles, una modalitat per a una forma de melodia, una altra modalitat per a una altra forma. Nosaltres afirmem que no s’ha d’emprar la música en vistes a una única mena de beneficis, sinó per a molts, perquè pot servir per a l’educació i per a la catarsi. El que entenem per catarsi, terme que ara simplement emprem, ho direm amb més claredat més endavant en la Poètica.[910] En tercer lloc s’ha de fer servir per a l’esbargiment, per al relaxament i per al repòs després de la tensió del treball. És evident que cal fer ús de totes les modalitats d’harmonies, però no totes de la mateixa manera. Per a l’educació són aconsellables les que tenen un contingut moral, mentre que per a l’audició d’altres que toquen ho són les que estimulen l’acció i les que susciten entusiasme.

1342a

De fet, les emocions que colpeixen amb força algunes ànimes es manifesten en totes, però difereixen per la major o menor intensitat, com en la pietat, en la temença i fins i tot en l’entusiasme. De fet, hi ha alguns individus que es commouen per aquesta emoció i, com efecte de les melodies sacres, veiem que ells, quan senten melodies que trasbalsen l’ànima, es calmen com si haguessin rebut una cura o una purificació. Aquest mateix efecte, necessàriament l’experimenten els compassius, els temorencs, els emotius en general, i també els altres, en la mesura en què aquestes emocions afecten cadascun d’ells. En tots ells es produeix una certa purificació i un alleugeriment acompanyat de plaer.

Igualment les melodies que estimulen l’acció produeixen en els éssers humans una alegria innocent. Per això s’ha de permetre que aquestes modalitats harmòniques i aquestes melodies les facin servir els professionals del teatre que s’enfronten en competicions musicals. Com que els espectadors són de dos tipus, els uns lliures i educats, i els altres incultes, pertanyents a la classe dels obrers manuals, a la dels jornalers i a la de la gent d’aquesta mena, cal oferir-los competicions i espectacles que els puguin servir d’esbargiment. I com que les seves ànimes s’han allunyat de la seva disposició natural, de la mateixa manera hi ha desviacions en les modalitats musicals i en les melodies de sons aguts i acolorits. Ja que cadascú troba plaer en allò que li és familiar segons la seva naturalesa, s’ha de donar als qui concursen la possibilitat de fer ús d’aquesta classe de música per als espectadors d’aquesta mena.

Per a l’educació, com s’ha dit abans,[911] cal fer servir melodies que tenen un contingut moral i les modalitats musicals de la mateixa naturalesa. D’aquesta mena és la modalitat dòrica, com ja hem dit anteriorment.[912] Tanmateix, també cal que n’admetem algunes altres que hagin estat aprovades pels qui s’interessen pels estudis filosòfics i per l’educació musical. Sòcrates en la República[913] no fa bé d’admetre només la modalitat dòrica juntament amb la frígia, tot i que va rebutjar la doble flauta entre els instruments. Efectivament, entre les modalitats musicals, la frígia té el mateix efecte que la doble flauta entre els instruments, ja que totes dues susciten entusiasme i passions, tal com ho demostra la poesia. Tot el deliri dionisíac i tota l’agitació d’aquesta mena troba expressió entre els instruments, sobretot en la doble flauta, i entre les modalitats musicals es decanta per la frígia. De fet, la poesia ho demostra, perquè el ditirambe[914] sembla que és frigi segons el parer comú dels entesos. Això, els experts en la matèria en donen molts exemples, entre ells el fet que Filoxen,[915] havent intentat compondre Els misis[916] en la modalitat dòrica, no se’n sortí, però per la naturalesa mateixa de la composició va anar a parar a la modalitat frígia, com aquella que més se li adaptava.

1342b

Quant a la modalitat dòrica, tothom està d’acord a reconèixer que aquesta és la més greu i té sobretot caràcter viril. I a més, com que elogiem el punt mitjà entre els extrems i diem que cal seguir-lo[917] i, ja que la modalitat dòrica té aquesta naturalesa amb relació a les altres, és evident que sobretot els joves han de ser educats en els cants dòrics.

Hi ha dos objectius: allò que és possible i allò que és convenient. Cal que cadascú tingui al seu abast preferentment les coses possibles i les convenients. Tanmateix, aquestes coses són diferents amb relació a l’edat. Per exemple, als qui han perdut les forces a causa dels anys no els és fàcil cantar harmonies agudes, però la mateixa naturalesa els suggereix les que són relaxades. Per això, alguns entesos en la música retreuen amb raó a Sòcrates[918] el fet d’haver exclòs de l’educació les harmonies relaxades pel fet de haver-les considerat embriagadores no en el sentit recte del mot, perquè l’embriaguesa més aviat produeix deliri bàquic, sinó mancades de vigor. En conseqüència, tenint la vista posada en l’edat futura, la de la vellesa, cal exercitar-se també en aquestes modalitats musicals i en aquestes melodies relaxades i també si hi ha una altra modalitat musical que per la seva naturalesa escau a l’edat tendra dels infants per la seva eficàcia educativa, com sembla que passa en la modalitat lídia entre totes les altres. És evident, doncs, que tres són els principis que cal tenir en compte en l’educació: el punt mitjà, allò que és just i allò que és convenient.[919]





ARISTÒTIL (Estagira, 384 aC - Eubea, 322 aC) va ser un filòsof de l’antiga Grècia. És un dels grans pensadors de la humanitat. La seva lògica, naturalisme i ètica dominaren en el pensament europeu durant gairebé 2.000 anys, fins ben entrat el segle XVI.





Notes


[1] Les fonts que conservem de la vida d’Aristòtil són d’origen divers, d’època bastant posterior i molt sovint parlen d’anècdotes intranscendents. Amb tot, com que són les úniques de què disposem, cal espigolar les informacions més rellevants. Conservem la biografia de Diògenes Laerci (Recull de les vides i de les doctrines dels filòsofs V 1), del segle III aC. Aquest recopilador s’inspirà en una biografia perduda d’Hermip del segle III aC i de la Crònica d’Apol·lodor d’Atenes, estudiós del segle II aC que treballà a la biblioteca d’Alexandria. A més es poden extreure dades de la Vita Menagiana, publicada per Gilles Ménage, que és una epítome de l’Onomatòlogon o nomenclàtor perdut sobre notícies d’autors antics atribuït a Hesiqui de Milet del segle VI dC. D’altra banda conservem les anomenades vides neoplatòniques, que són resums d’una biografia perduda d’un tal Ptolemeu d’Alexandria del segle IV dC. En aquest conjunt de vides, dues estan escrites en grec (Vita Marciana i Vita uulgata), una en llatí (Vita Latina), i altres en àrab, la més important de les quals és la Vita d’Ibn Abi Usabia del segle XIII. Finalment tenim la informació, segons la qual la vida d’Aristòtil s’escurça deu anys, extreta del Marbre de Paros (JACOBY, FrGrHist 239 B11), una inscripció escrita entre el 264 i el 246 aC i trobada el 1628 amb dades molt valuoses de la història de Grècia, una part de la qual es conserva a la Universitat d’Oxford. [Torna]



[2] Escrivim anagnosta i no anagnost, com sol aparèixer als diccionaris, perquè és la transcripció catalana regular del mot grec anagnóstes, tal com passa en altres substantius com baptista, poeta, pirata, etc. [Torna]



[3] Fragment 658 de Rose (Fragmenta, Leipzig, 1886). [Torna]



[4] Aquest peà sencer ens ha estat transmès per Diògenes Laerci (Recull de les vides i de les doctrines dels filòsofs V 9). [Torna]



[5] Plini el Vell (Història natural VIII 144) ens n’informa amb certa exageració quan diu que milers d’homes al seu servei li proporcionaven informació sobre els animals que habitaven en les terres que s’acabaven de conquerir. [Torna]



[6] Vegeu en Vita Marciana 41 i Vita Latina 43. [Torna]



[7] La primera vegada que en la literatura grega trobem emprat l’adjectiu «esotèric» és en un diàleg (Subhasta de vides XXVI) de Llucià de Samòsata (120?-180 dC), en el qual se subhasten esclaus filòsofs. En subhastar un esclau de l’escola aristotèlica, el venedor diu en un to burleta que és un peripatètic que per fora és un i per dintre un altre, ja que té una part exotèrica i un altra esotèrica. [Torna]



[8] Entre les diverses fonts coneixem el nom de gairebé dues-centes obres d’Aristòtil. [Torna]



[9] Geografia XIII 1,54. [Torna]



[10] Vida de Sul·la XXVI. [Torna]



[11] Vegeu en ATENEU DE NÀUCRATIS, Dipnosofistes 1 4. [Torna]



[12] Estrabó i Plutarc. [Torna]



[13] Vegeu en PLUTARC, Vida de Lucul XLII 1. [Torna]



[14] Acadèmiques II 38, 119. [Torna]



[15] Institució oratòria X 1, 83. [Torna]



[16] «Aristoteles» en Realencyclopädie der klassischen Altertumswissenschaft, cd. Pauli-Wissowa, supl 11, Stuttgart, 1968. [Torna]



[17] Aristóteles. Bases para la historia de su desarrollo intelectual, Mèxic, 2002. [Torna]



[18] Obra citada en l’anterior nota 17. [Torna]



[19] «Der Gesamtbau der aristotelischen Politik», en Entretiens sur l’Antiquité classique, vol. XI, dedicats a La Politique d’Aristote, Vandoeuvre-Ginebra, 1965. [Torna]



[20] Obra esmentada, p. 304. [Torna]



[21] Aristóteles, Política, Madrid, 1970. [Torna]



[22] Ocupa els vuit primers capítols del llibre II. [Torna]



[23] Aquesta és la temàtica dels llibres V i VI. [Torna]



[24] Temes que són tractats en els llibres VII i VIII. [Torna]



[25] El terme estat és la traducció del mot grec pólis. Per als grecs de l’època clàssica i per a Aristòtil, la polis o ciutat estat era la forma suprema i més comuna d’organització estatal, la qual es dotava de lleis pròpies. Les ciutats estats eren bastant nombroses i organitzades de manera diferent. Només cal recordar les diferències pregones entre Atenes i Esparta tant pel que fa al territori com pel que fa a l’organització social. Tanmateix, com a característica comuna podem assenyalar que la polis estava formada per la ciutat i el territori limítrof o khóra, que normalment constituïa l’espai dedicat al conreu i a la ramaderia, en el qual hi podia haver assentaments petits o kômai, és a dir, poblets o municipis, mancats d’autonomia i integrats en la ciutat estat. [Torna]



[26] La comunitat o koinonía ha de ser entesa com una reunió de persones lliures unides per una relació amistosa, expressada o tàcita, en la repartició de béns. [Torna]



[27] És bastant probable que l’autor, en fer esment dels qui estableixen una diferència simplement quantitativa, es refereix a Xenofont (Records socràtics III 4,12 i III 6,14) i a Plató (Polític 258e-259c; Lleis III 680d-682a; 683a). [Torna]



[28] Aristòtil s’inclina per seguir el procediment emprat en els estudis de les diverses espècies d’animals consistents a començar a tenir en compte les parts més simples i després les compostes. [Torna]



[29] La idea que el més dotat intel·lectualment ha de manar i que el qui ho és menys ha d’obeir, la trobem formulada en PLATÓ, Lleis 690b. [Torna]



[30] Segons l’erudit Ateneu de Nàucratis (Dipnosofistes 173c), al santuari de Delfos es feien o es venien ganivets que es podien fer servir tant per a sacrificar les víctimes en els sacrificis religiosos com per a tallar-les a trossos. [Torna]



[31] EURÍPIDES, Ifigenia a l’Àulida 1400. La mateixa idea és expressada pel dramaturg a Hèlena 276 quan la protagonista afirma que tots els bàrbars són esclaus. [Torna]



[32] HESÍODE, Els treballs i els dies 405. [Torna]



[33] Carondas de Catània, que visqué entre els segles VII i VI aC, fou un legislador llegendari que a Sicília i al sud d’Itàlia desenvolupà una activitat semblant a la de Licurg a Esparta i a la de Dracont a Atenes. [Torna]



[34] Epimènides és un personatge semimític i semihistòric que per alguns fou considerat un dels Set Savis de Grècia. Nascut probablement a Cnosos, hauria arribat a Atenes per purificar la ciutat el 596 aC, perquè l’Alcmeònida Mègacles i els seus no respectaren la protecció sagrada de l’altar d’Atena quan els partidaris de Ciló s’hi refugiaren en fracassar en l’intent d’establir la tirania, segons la informació que ens proporciona el mateix Aristòtil (Constitució d’Atenes I). Segurament l’actuació d’Epimènides va deixar el camí lliure a les futures reformes polítiques de Soló. [Torna]



[35] En el text grec, Aristòtil juga amb l’etimologia dels mots oikía «família» i apoikía «colònia», fet que no es pot recollir en la traducció. [Torna]



[36] L’expressió «fills i fills dels fills», ja emprada per Plató (Lleis 681b), prové d’Homer (Ilíada XX 308). [Torna]



[37] Homer (Odissea IX 114) es refereix a la vida primitiva dels ciclops. Altres fragments del passatge homèric dels ciclops també serveixen com a exemple d’organització política primitiva a Plató (Lleis 680a-d). [Torna]



[38] El fet de poder tenir una vida feliç és un dels temes preferits en la política i l’ètica d’Aristòtil. [Torna]



[39] Es tracta del famós politikón zóon, és a dir, que l’ésser humà ha de viure i participar activament en els afers públics en el marc de la polis o ciutat estat. A causa dels canvis polítics impulsats per Alexandre el Magne, els estoics, no gaires dècades més tard, substituiran la polis per l’ecúmene, i la societat serà allò que és comú a tots els qui tenen participació en la cultura. [Torna]



[40] HOMER, Ilíada IX 63. [Torna]



[41] Segons Xenofont (Records de Sòcrates IV 3,12), Sòcrates afirmava que la paraula ens permet fer-nos partícips de tots els béns gràcies a la instrucció recíproca dels humans i al fet d’establir lleis i governs en els estats. [Torna]



[42] Per Aristòtil l’estat, és a dir la polis, és un tot format per diverses parts o individus. [Torna]



[43] En aquest punt, Aristòtil afina molt els termes d’acord amb els conceptes. La dikaiosýne o «justícia» és el fonament de l’estat que només es pot regir per la virtut i que es concreta en actes de justícia, és a dir, lleis i sentències d’allò que és just. La díke o «dret» és la justícia normativa o l’ordre de la comunitat social en la mesura que discerneix allò que és just. Finalment, tò díkaion o «allò que és just» és el principi de la justícia aplicat a cada cas d’acord amb el pronunciament de la comunitat. [Torna]



[44] A Aristòtil, els termes gamiké «matrimonial» i teknopoietiké «relacionat amb la procreació» no li resulten satisfactoris com despotiké «possessional», potser perquè els dos primers termes no impliquen el principi autoritari inherent a la relació matrimonial i a la relació paterna. [Torna]



[45] En 1252a, al principi d’aquesta obra. [Torna]



[46] Diversos sofistes s’havien pronunciat contra l’esclavitud, com Alcidamant d’Elea, a l’Eòlida, deixeble de Gòrgias, i Antifont d’Atenes, que posà en relleu la contraposició entre convenció i natura. El caràcter antinatural de l’esclavitud és present en passatges de l’obra que ens ha arribat d’Eurípides (Hèlena 728-731 i Ió 854-856). L’esclavitud també devia ser tema de conversa en els cercles platònics, com ho testimonien la República (V 471a) i les Lleis (776b). En temps d’Aristòtil, els abanderats de les teories antiesclavistes devien ser sobretot els cínics. [Torna]



[47] Dèdal fou un arquitecte i escultor mític, al qual s’atribueix la construcció del laberint de Minos per tancar-hi el Minotaure i d’obres escultòriques, com les estàtues animades de les quals parla Plató (Eutífron 11b i Menó 97d). En el tractat Sobre l’ànima (406b), Aristòtil fa referència al comediògraf Filip, que afirmava que Dèdal havia construït una estàtua de fusta d’Afrodita dotada de moviment perquè hi havia abocat argent viu. [Torna]



[48] Citació adaptada d’Homer (Ilíada XVIII 378). [Torna]



[49] En diverses ocasions, Aristòtil fa una distinció nítida entre prâxis «acció» i póiesis «producció». La primera constitueix un fi en ella mateixa, mentre que la segona té una finalitat fora d’ella. Emprant una terminologia d’origen llatí seria equivalent a la distinció entre un acte i un fet. [Torna]



[50] Pronunciaments semblants sobre la relació entre amo i esclau els podem trobar en Ètica nicomaquea V 10, 1134b i en Ètica eudemea VII 8, 1241b. [Torna]



[51] Aquest argument, tractat aquí d’una manera sumària, serà reprès en el capítol 6. [Torna]



[52] «Que més aviat no escau al nostre raonament» és la traducció de l’adjectiu grec en grau comparatiu exoterikós, usat sovint per Aristòtil amb diverses accepcions. Aquí sembla que fa referència a un argument que no ve a tomb en aquest moment, és a dir, tangencial. Altres significats podrien ser arguments «més populars» en comparació amb els més filosòfics o aprofundits, o bé arguments «publicats» en contraposició als que eren reservats als alumnes que assistien a les lliçons impartides a l’escola peripatètica. [Torna]



[53] Segons Aristòtil (Ètica nicomaquea 1139a), en l’ànima hi ha tres facultats orientades a l’acció: la sensibilitat (aísthesis), l’intel·lecte (noûs) i el desig (órexis). La sensibilitat no té cap poder pràctic ni moral, mentre que el desig és l’equivalent pràctic de l’afirmació i de la negació, és a dir, indica allò que cal cercar i allò que cal evitar. L’intel·lecte i la pensa determinen el fi al qual tendeix l’acció. La presència intel·lectual en el desig en determina la correcció. [Torna]



[54] La divisió de l’ànima en una part racional i una altra d’irracional apareix diverses vegades a l’Ètica nicomaquea (I 6,1098a; I 12, 1102a; I 13, 1102b; I 13, 1103a, V 15, 1138b i VI 2, 1139a). Entre la part racional i la part irracional de l’ànima, Aristòtil estableix una relació d’obediència semblant a la que subordina els fills al pare o els esclaus a l’amo. [Torna]



[55] El poeta Teognis de Mègara (segles VI-V aC) també posa en relleu que l’home lliure es distingeix físicament de l’esclau per tenir el cos i el cap drets quan afirma: Mai no està dret el cap d’un esclau, sinó sempre inclinat i amb el coll girat cap a un costat. Ni una rosa ni un jacint neixen d’una escil·la, ni tampoc un fill amb qualitats d’home lliure neix d’una esclava. [Torna]



[56] Aristòtil no explica ni demostra d’una manera convincent els principis en què es fonamenta l’esclavitud, tal com va observar encertadament Montesquieu (Esperit de les lleis XV 17). [Torna]



[57] És a dir, que no existeixen esclaus per naturalesa. [Torna]



[58] La traducció «polític que parlés a l’assemblea» s’acosta al significat del mot del text grec rhétor en època en què van viure tant Aristòtil com Demòstenes. [Torna]



[59] Adoptem la lliçó eunoía «benevolència» malgrat que alguns editors prefereixen anoía «estupidesa». [Torna]



[60] Vegeu el començament del capítol 5. [Torna]



[61] Teodectes de Faselis és un poeta tràgic del segle IV aC, que fou deixeble d’Isòcrates, de Plató i del mateix Aristòtil. El fragment correspon al número 3 de l’edició de Nauck. [Torna]



[62] Aristòtil s’oposa al fet que la ciència de l’amo i de l’esclau tingués la mateixa categoria que la ciència del rei, del polític i la de l’administrador domèstic, com acceptaven Sòcrates (XENOFONT, Records de Sòcrates III 4,12 i L’Economia XIII 5 i XXI 10), i Plató (Polític 259b). [Torna]



[63] Es tracta d’un vers que segons el lèxic Suda (IV 197 Adler) prové d’una obra perduda, el Pancraciasta, del comediògraf Filèmon (360?-263? aC), que és el poeta més antic de la comèdia nova i que fou imitat per Plaute. [Torna]



[64] És a dir, la ciència de l’amo i la de l’esclau. [Torna]



[65] L’art legítima d’adquirir esclaus, segons Aristòtil, és la que s’exerceix amb la guerra i amb la caça. També es refereix a les guerres que s’emprenen contra els bàrbars o a la cacera en territori bàrbar per tal que siguin esclaus «naturals». [Torna]



[66] Sembla que a l’antiguitat la pirateria era una activitat molt estesa i gens mal vista des del punt de vista moral. Per això, Aristòtil la considera com una manera de viure igual com les altres. De fet, l’historiador Tucídides (Història de la guerra del Peloponnès V 1) ens informa que tant els grecs com els bàrbars, així que s’incrementaren les relacions marítimes entre ells, es donaren a la pirateria cercant el seu profit particular i l’aliment dels seus seguidors. [Torna]



[67] Aristòtil justifica la guerra per tal de poder aconseguir mitjans de vida en contraposició a la postura de Plató (República II 373d-e), que creu que les guerres s’originen pel desig insaciable de posseir cada vegada més. [Torna]



[68] La idea que la riquesa manual ha de tenir un límit també fou defensada per Epicur (vegeu DIÒGENES LAERCI, Recull de les vides i de les doctrines dels filòsofs X 144). [Torna]



[69] SOLÓ, fragment 1 Diehl, 71. També manifesta la mateixa idea el poeta Teognis (versos 595-596). [Torna]



[70] Es tracta d’un passatge difícil d’interpretar. Segurament Aristòtil vol dir que el petit comerç no forma part de la crematística natural, és a dir, lícita i no lucrativa. Més endavant Aristòtil posarà en relleu que l’aparició de la moneda provocarà un canvi en el desenvolupament de la vida econòmica a partir de formes de vida més rudimentàries. [Torna]



[71] La moneda (nómisma) és fruit de l’evolució de formes d’intercanvi, en les quals la unitat de valor estava constituïda per animals. En època homèrica (Ilíada II 448-459), la base monetària estava relacionada amb els bous i a Roma amb el bestiar (pecus). Per això, d’aquest mot deriva pecunia «diner». L’ús de peces de metall s’originà a Lídia cap al segle VII aC segons Heròdot (I 94). Plató (República 371b) ja s’ocupà de la seva importància social i Aristòtil, en aquesta obra, tracta el tema a bastament en uns moments de canvi vertiginós derivat de la gran expansió comercial arran de l’obertura de nous mercats a partir de les conquestes d’Alexandre el Magne. [Torna]



[72] La relació etimològica que un grec establiria immediatament entre els noms nómisma «diner o allò que és reconegut per costum» i nómos «convenció, llei, costum» no pot ser plasmada en la traducció. [Torna]



[73] Aquesta postura de menystenir les riqueses coincidia amb la que sostenien Plató i els cínics. [Torna]



[74] Midas, rei mític de Frígia, va aconseguir del déu Dionís que tot el que toqués es transformés en or. La seva joia aviat es va convertir en horror quan s’adonà que els aliments i les begudes també s’hi transformaven. [Torna]



[75] Aristòtil (Ètica nicomaquea 1095b) remarca que la gent grollera i que s’adelita en la vida voluptuosa satisfà els plaers corporals mitjançant el diner. [Torna]



[76] Vegeu 1256a o bé l’inici del capítol 8 i s. [Torna]



[77] Aristòtil (Ètica nicomaquea IV 3, 1121b) blasma els usurers i els qualifica d’avars compulsius perquè s’excedeixen a l’hora d’obtenir guanys d’on sigui i com sigui. [Torna]



[78] Alguns estudiosos han dubtat de l’autenticitat d’aquest capítol, perquè hi ha diferències en comparació amb els altres d’aquest llibre I pel que fa al fons i la forma. [Torna]



[79] L’única notícia de Carètides de Paros és aquesta que ens ofereix Aristòtil en aquest passatge. En canvi Apol·lodor de Lemnos, a més de ser citat per Aristòtil és esmentat pels autors llatins Varró, Columel·la i Plini el Vell. [Torna]



[80] Tales (segles VII-VI aC), considerat el primer dels Set Savis de Grècia, adquirí un gran prestigi per l’acompliment de la predicció d’un eclipsi solar, per la seva cosmologia, amb l’aigua com a element primordial i, sobretot, pels seus coneixements d’aritmètica i de geometria, un exponent dels quals és el teorema que porta el seu nom. [Torna]



[81] La inutilitat de la filosofia ja era un tòpic molt estès a l’antiguitat com ho palesen diversos autors: Plató (Gòrgias 484c), Isòcrates (Contra els sofistes 7-8) i el mateix Aristòtil (Ètica eudemea 12471). [Torna]



[82] Milet, ciutat de l’Àsia Menor situada a la desembocadura del Meandre, fou el centre d’una escola filosòfica, en la qual destaquen Tales, Anaximandre i Anaxímenes. [Torna]



[83] Quios, illa de la Mar Egea prop de la costa de l’Àsia Menor, formà part de la Confederació Jònia amb altres ciutats, com Milet. [Torna]



[84] Es refereix a Dionisi I el Vell, tirà que implantà a Siracusa un règim autoritari entre el 405 i el 367 aC. [Torna]



[85] Vegeu en 3, 1253b. [Torna]



[86] La concepció misògina d’Aristòtil en l’Ètica nicomaquea (1160b) també s’expressa d’una manera semblant afirmant que: «La comunitat entre marit i muller sembla que és aristocràtica, perquè el marit governa per mereixement i perquè el fet de comandar és propi de l’home». [Torna]



[87] Aristòtil fa referència als sistemes de govern no monàrquics ni tirànics i als no aristocràtics ni oligàrquics, en els quals ningú no es pot mantenir en el poder indefinidament. [Torna]



[88] Segons l’historiador Heròdot (Història II 172), Àmasis, faraó (570-526 aC) de la dinastia XXVI, com que no procedia de cap llinatge noble, s’imposà al seu poble gràcies a la seva intel·ligència. Posseïa un ribell d’or, en el qual tant ell com els seus convidats es rentaven els peus. Manà que el fonguessin i amb l’or en féu una estàtua d’una divinitat, que els egipcis veneraven. Convocà els seus súbdits i els digué la veritat i els va fer veure que a ell li havia passat el mateix que aquell ribell, perquè abans només era un més del poble, i ara era el seu monarca. [Torna]



[89] HOMER, Ilíada I 544. [Torna]



[90] Entre els grecs, l’ideal d’educació humanística abraçava tant la perfecció de l’ànima com la del cos. [Torna]



[91] Vegeu en PLATÓ, Menó 71d-74a i en XENOFONT, Convit de Càl·lias II 9. [Torna]



[92] La definició de la virtut fou un dels temes preferits de Sòcrates i dels cercles socràtics durant els segles V i IV aC. En l’obra platònica la preocupació per aquest tema queda reflectida en la República (444d) i en els diàlegs Càrmides (172a) i Menó (97a-e). [Torna]



[93] Gòrgias de Leontinos (483-380 aC) fou un sofista i retòric que obtingué un gran acolliment a Atenes. Una enumeració de les virtuts de Gòrgias és recordada per Menó a Sòcrates en el diàleg platònic Menó (71d-72e). [Torna]



[94] SÒFOCLES, Aiant 293. [Torna]



[95] L’autor vol remetre’s al contingut del llibre II d’aquesta mateixa obra. [Torna]



[96] La paraula grega politeía pot tenir diverses accepcions: «règim», en el sentit de drets cívics i polítics de la ciutadania, com en aquest passatge, o bé com a organització jeràrquica de totes les magistratures d’un estat; «cos cívic», referit al conjunt de ciutadans; i «república», que segons el pensament aristotèlic, significa constitució moderada o bon govern popular, en la qual la voluntat del poble és disciplinada per les lleis i per la presència d’una oligarquia censatària. Per l’estagirita, el mot «democràcia» té connotacions negatives, ja que la considera com una forma desviada de la república, en la qual el govern del poble, és a dir, dels pobres està enfrontat amb els rics. Salvant les distàncies de temps, d’espai i de mentalitat ens pot ajudar a comprendre aquesta diferenciació la que hi ha als EUA entre els republicans i els demòcrates [Torna]



[97] Un individu és ciutadà d’un lloc determinat que forma part de l’estat amb el qual s’identifica i també és identificat pels altres. [Torna]



[98] Pel que fa a la possessió en comú de les propietats vegeu PLATÓ, República 416d-417b i pel que fa a la possessió en comú de les dones i dels fills ibid. 457a-d. [Torna]



[99] PLATÓ, República 462a-d. [Torna]



[100] Els arcadis ocupaven una regió del centre del Peloponnès. Aquest poble vivia independent i isolat fins que a partir del segle VI aC va patir les conseqüències de la política expansiva d’Esparta. Les ciutats més importants foren Orcòmenos, Tègea, Mantinea i Megalòpolis. Aquesta darrera fou fundada el 370 aC amb l’ajut dels tebans quan els arcadis, que aspiraven a la pròpia autonomia, l’escolliren com a capital de la lliga o aliança militar creada de bell nou, la qual fou dissolta per Alexandre el Magne. [Torna]



[101] Ètica eudemea VII 10, 1243b i Ètica nicomaquea V 8, 1132b. [Torna]



[102] En la República (462c), Plató posa en boca de Sòcrates: «L’estat en el qual hi hagi el major nombre de persones que de manera unívoca i referida a les mateixes coses digui les expressions «és meu» i «no és meu», aquest serà el més ben governat». [Torna]



[103] Vegeu PLATÓ, República 462c. [Torna]



[104] Un paralogisme és un raonament formalment fals en oposició al sil·logisme o argumentació deductiva consistent en l’afirmació a partir de dues proposicions relacionades entre elles. [Torna]



[105] Els mots tothom i ambdós poden ser interpretats en sentit global «tots conjuntament» i «tots dos» o en sentit individual o fraccionat «cadascú» i «cadascú de tots dos». També en el cas dels nombres, el cinc és senar considerat globalment, però si el fraccionem o dividim en la suma de dos més tres podem dir que cinc és un nombre parell, perquè conté el dos, i també senar, perquè conté el tres. [Torna]



[106] Un sil·logisme erístic és un sil·logisme aparent que indueix a la controvèrsia. Vegeu Tòpics I 1, 100b i 23, 101a. [Torna]



[107] Per fer més entenedor aquest passatge suposem que diem «Tothom diu la mateixa cosa». Aquesta frase pot ser interpretada: 1. «Cadascú en particular diu la mateixa cosa de qualsevol altre» i 2. «Tothom conjuntament diu la mateixa cosa». Si apliquem el significat 1 a «és meu», cadascú no podria dir «em pertany» de la mateixa cosa, com de la mateixa dona o del mateix fill. Si apliquem el significat 2, tots haurien de dir «ens pertany» de la mateixa cosa, de la mateixa dona o del mateix fill. En el cas 1, cadascú hauria de ser propietari total, és a dir, marit o pare, fet que és impossible. En el cas 2, tothom seria parcialment propietari, marit o pare, la qual cosa provocaria desavinences i discòrdies. [Torna]



[108] Una fratria era una associació, els membres de la qual es consideraven descendents d’un fundador comú amb la finalitat de la prestació de socors en situacions difícils. Amb el pas del temps, a mesura que l’estat assumia més responsabilitats i exercia la tutela dels ciutadans, la fratria esdevingué un component de la tribu o phylé. La tribu era una unitat social amb una homogeneïtat cultural i lingüística. A Atenes, a partir de les reformes de Clístenes, la tribu esdevingué un organisme territorial de tipus administratiu. L’Àtica fou dividida en deu tribus, en les quals eren inscrits els ciutadans segons la seva residència i servien per a l’elecció dels principals magistrats i per a les lleves militars. [Torna]



[109] Es creu que Aristòtil es refereix al passatge d’Heròdot (Història IV 180) en el qual descriu els costums dels auseus, un poble, en realitat, de la baixa Líbia, en el qual al tercer mes del naixement d’una criatura en bones condicions els homes s’aplegaven per decidir que el nadó era fill de l’home a qui s’assemblava més. [Torna]



[110] En Història dels animals (VII 6, 586a), Aristòtil també cita la mateixa euga Dicea o Justa, la qual tenia pollins semblants al semental. A la part meridional de la regió de Tessàlia es troba Fàrsal, ciutat que sembla que deriva de la Ftia homèrica, lloc on naixé l’heroi Aquil·leu. [Torna]



[111] En la República (403b) de Plató, s’estableix que en les relacions entre un adult i un jovenet hi pugui haver besos i carícies innocents, com entre un pare i un fill, per tal que l’amant faci sorgir en l’ànima del seu estimat pensaments nobles i aspiracions desinteressades. [Torna]



[112] Per a Aristòtil, els sentiments d’afecte o amistat (philía) constitueixen l’objectiu de l’art política (vegeu en Ètica eudemea VII 1,1234b). En contra del que creu Plató (República 416-4179), Aristòtil manté que la comunitat de dones entre els guardians de l’estat ideal platònic podria ser molt problemàtica; en canvi, creu que entre els camperols evitaria les reivindicacions i les insurreccions. [Torna]



[113] Es tracta del poeta còmic, que és un del comensals del banquet platònic. Vegeu PLATÓ, Simposi 191a-192d. [Torna]



[114] Aquesta idea de la fusió de dos éssers en un ja la trobem en Heròdot (Història IV 104). Plató (Simposi 192a) també la fa servir i així mateix Aristòtil (Física IV 5, 213a) la repeteix en un altre context. Més endavant apareixerà en l’estoic Zenó de Cícion (vegeu en DIÒGENES LAERCI, Recull de les vides i de les doctrines dels filòsofs VII 131) i en una carta de sant Pau (Efesis 2,14). [Torna]



[115] Vegeu PLATÓ, República 415b s. i 423c. [Torna]



[116] Aquests pobles organitzats tribalment que no eren hel·lens mereixeren l’interès d’Aristòtil, com es pot deduir dels fragments conservats de la seva obra Costums bàrbars. [Torna]



[117] L’autor creu que és més rendible i fàcil de dirigir la propietat privada treballada per esclaus. [Torna]



[118] Segons Aristòtil (Ètica nicomaquea I 13, 1103a), els bons costums o reiteració d’accions bones permeten que els savis siguin reconeguts i elogiats. [Torna]



[119] Aquesta dita es remunta a Pitàgoras segons la informació que ens proporciona Diògenes Laerci (Recull de les vides i de les doctrines dels filòsofs VIII 10). Amb tot, són molts els estudiosos que dubten del comunisme dels pitagòrics. Plató (República 424a) aplica aquest proverbi per començar a argumentar la comunitat absoluta de la propietat. [Torna]



[120] L’autor deu voler fer referència a la ciutat estat de Tarant, o Tarent en la denominació llatina, a la de Cartago (VI 5, 1320b), a la de Lacedemònia i a la de Creta (II 8,1263b). [Torna]



[121] Lacedemònia o Lacònia és la regió sud-oriental de la península del Peloponnès. De vegades es fa servir per a anomenar aquesta polis el nom d’Esparta, que en sentit estricte correspon al nom de la capital. [Torna]



[122] Probablement l’autor es refereix als qui divulgaven les idees dels cínics que amb la seva crítica envers les institucions i els poderosos devien acollir entusiàsticament certes idees de Plató que reforçaven les seves postures. [Torna]



[123] Alguns creuen que en aquest passatge Aristòtil podria fer al·lusió a les sectes pitagòriques o als grups que vivien plegats posant en comú tots els seus pocs o molts recursos. [Torna]



[124] Segons Heròdot (I 65), el legislador espartà Licurg instituí els àpats comunitaris juntament amb l’organització de la defensa militar. A la República (418e) i a les Lleis (842b), Plató també adopta els àpats comunitaris. [Torna]



[125] A Lacedemònia, els iguals o els esparciates, que devien ser l’equivalent dels guardians de la república platònica, eren els amos dels terrenys que feien conrear als hilotes. [Torna]



[126] Plató (República 416a s.) no manifesta clarament que la comunitat de béns, de fills i de dones, que s’ha de practicar entre els guardians, s’hagi aplicat a tots els membres de la república ideal. [Torna]



[127] Aquesta informació d’Aristòtil sobre els esclaus coincideix amb el contingut de les lleis de la ciutat de Gortina, de la Creta meridional, que foren gravades en un mur de l’odèon d’aquesta ciutat. Aquest codi, escrit en escriptura arcaica bustrofèdica i descobert el 1884, constitueix la principal font per a conèixer la mentalitat jurídica grega de l’època arcaica. [Torna]



[128] És a dir, entre els camperols i els artesans que constitueixen els ciutadans ordinaris de l’estat ideal, ja que els guardians formen un estament militar sotmès a una disciplina tan rígida que evita que entre ells sorgeixin conflictes. [Torna]



[129] Vegeu PLATÓ, República 425c-d. [Torna]



[130] Plató (República 464c) esmenta una «paga de la guàrdia» (misthòs tês phylakês) que satisfaran els altres ciutadans als guardians. Aristòtil fa servir el mot «tribut» (apophorá) que han d’aportar els qui tenen una condició servil, com els hilotes de Lacedemònia. Tanmateix, en els textos platònics mai no es contempla que els camperols siguin considerats amos de la propietat. [Torna]



[131] Els penestes constituïen la població de condició servil a Tessàlia, semblant als qui eren hilotes a Lacedemònia. [Torna]



[132] Vegeu PLATÓ, República 451 d-e. [Torna]



[133] Segons el mite platònic de la distribució dels metalls entre les ànimes dels humans (República 415a-c), l’ànima d’or és la del rei filòsof, la de plata correspon als guardians, i la de bronze i la de ferro es distribueix entre els camperols i els artesans. [Torna]



[134] Plató diu que no es funda un estat amb la finalitat que hi hagi una sola classe extraordinàriament feliç, sinó perquè es vol que ho sigui al màxim l’estat sencer (República 419a s.). Per a Aristòtil, la felicitat global de l’estat implica un nivell acceptable de felicitat per a cadascun dels grups. [Torna]



[135] Un nombre parell com el quatre pot ser descompost en dos nombres imparells, la suma dels quals sigui equivalent, com, per exemple, el tres i l’u. [Torna]



[136] La darrera obra de Plató, les Lleis, representa una revisió, probablement relacionada amb les experiències adquirides en els viatges a Siracusa, de les seves teories polítiques i educatives. En aquesta obra, Plató també fa coincidir la filosofia i el poder en els governants. A més a més hi afegeix nous aspectes morals, socials, polítics i econòmics. [Torna]



[137] És a dir, els filòsofs. Vegeu PLATÓ, República 412d-e. [Torna]



[138] Vegeu PLATÓ, República 451e s. [Torna]



[139] Vegeu PLATÓ, Lleis 741e s. i VII 806d s. [Torna]



[140] Vegeu PLATÓ, Lleis 780d i 806e. [Torna]



[141] Vegeu PLATÓ, República 423a. [Torna]



[142] En les Lleis (737e i 740c, Plató parla exactament de cinc mil quaranta. [Torna]



[143] S’ha calculat que en la ciutat de Magnèsia de Creta, que és la polis de les Lleis, hi devia haver 80.000 habitants, dels quals 5.040 eren els caps de família que romanien inactius. Podem fer una comparació aproximada amb l’estat d’Atenes, format per la ciutat i tota la regió de l’Àtica, durant la major part del segle V aC. Es calcula que el cos cívic o dêmos estava constituït per 30.000 homes que tenien el dret de ciutadania, és a dir, majors de disset anys, fills de pare i mare atenesos. Quedaven exclosos d’aquest conjunt les dones i els menors d’edat, que devien ser unes 110.000 persones, tots els metecs, és a dir, uns 40.000 estrangers que residien d’una manera estable a Atenes i molt sovint disposaven de grans recursos econòmics, i la massa d’esclaus públics i privats, formada per unes 120.000 persones. [Torna]



[144] De la mateixa manera que un ciutadà pot optar per una vida participativa en els afers de l’estat o bé comportar-se com un apolític, així també un estat pot optar entre una postura aïllacionista i a la defensiva i una postura intervencionista i, si cal, bel·licista per satisfer les seves necessitats, com podria ser la captura d’esclaus entre individus que, segons Aristòtil, tenen aquesta condició per naturalesa. [Torna]



[145] Vegeu PLATÓ, Lleis 737d. [Torna]



[146] Plató (Lleis 740b-e) per tal de fixar exactament el nombre de 5040 llars aconsella no dividir els lots assignats a cada família, els quals han de passar íntegres al fill que es designi com a hereu. Els fills que sobrin poden ser adoptats per famílies sense descendència o bé poden ser enviats a fundar colònies noves. En canvi, Aristòtil (Política VII 16,1335b) és partidari de l’avortament. [Torna]



[147] Fidó de Corint és un legislador del qual sabem poca cosa. S’ha pensat que tal vegada Aristòtil volgués referir-se a Fidó d’Argos (segle VII aC), esmentat en V 10, 1310b, al qual la tradició atribueix la invenció de les mesures de capacitat i de pes. [Torna]



[148] Aquest propòsit expressat per l’autor només es manté en part quan descriu l’estat ideal en aquesta mateixa obra (VII 5, 1326b). [Torna]



[149] En realitat, Plató (Lleis 745b) parla de lots familiars i no de cases o habitatges. Cadascun dels cinc mil quaranta lots té dues parts, un situat en un lloc cèntric del nucli urbà, i un altre lluny de la població. [Torna]



[150] Pel que fa als sistemes polítics, Aristòtil distingeix un grup format per tres modalitats (monarquia. aristocràcia i república), considerades justes, perquè cadascuna persegueix el bé comú, i un segon grup integrat per tres modalitats paral·leles (tirania, oligarquia i democràcia), tingudes per degenerades, desviades o injustes, perquè cadascuna només mira pels interessos dels qui les governen. El criteri d’ordenació de cadascuna de les modalitats consisteix en el nombre d’individus que exerceixen el poder, si es tracta d’una sola persona, d’unes quantes o de la majoria. [Torna]



[151] Quant al significat del terme grec politeía, aquí traduït per «república», vegeu la nota 1 d’aquest mateix llibre. [Torna]



[152] En les Lleis (753b i s.), Plató divideix la població en dues parts: la formada pels guerrers, que són els electes per als càrrecs i controlen el poder, i els camperols i artesans. Els guerrers eren els soldats hoplites, que portaven casc, cuirassa, escut, llança, punyal i gamberes, conjunt que pesava més de trenta quilograms. [Torna]



[153] Aquesta opinió d’Aristòtil no es troba expressada al peu de la lletra en les Lleis de Plató, encara que es pugui deduir a partir del contingut de certs passatges platònics. [Torna]



[154] És a dir, entre els representants del consell, elegits segons el procediment descrit. [Torna]



[155] Plató exposa l’ordenament de les magistratures i el sistema d’elecció dels òrgans de govern en la primera part del llibre VI de les Lleis (751a-766d). [Torna]



[156] Vegeu en el llibre IV 9, 1294a-1294b i IV 11, 1295a-IV 13, 1297b. [Torna]



[157] De Fàleas de Calcedònia només tenim la informació que Aristòtil ens proporciona en aquest passatge. Es creu que va viure en època de Plató. Les idees igualitàries que sostenia potser van ser ridiculitzades pel comediògraf Aristòfanes en les Assembleistes (667 i s.). [Torna]



[158] Plató suprimeix l’aportació del dot en les Lleis (V 742c i VI 774a). [Torna]



[159] Vegeu en aquest mateix llibre 6, 1265b. [Torna]



[160] Segons la opinió d’alguns estudiosos, Aristòtil es refereix probablement a la sisactia o l’abolició de deutes. Amb aquesta mesura, Soló va intentar restablir l’equilibri desitjable pel que fa a la propietat, el qual s’havia desnivellat per motius diversos, com els deutes dels petits propietaris, la guerra i altres factors econòmics i socials. [Torna]



[161] Locros Epizefirs fou una colònia grega de la Magna Grècia, situada a tres quilòmetres i mig de l’actual Locri, a la costa de la punta sud-occidental d’Itàlia que mira a la mar Jònica. Segons la tradició fou fundada el 673 aC per colons procedents de la Lòcrida Opúncia, a l’Hèl·lada continental. Gràcies al llegendari legislador Zaleuc va ser la polis que va tenir el codi escrit més antic. [Torna]



[162] Lèucada és una illa de la mar Jònica, situada davant de la costa d’Acarnània. Fou colonitzada a mitjans del segle VI aC pels corintis, ja que els venia de pas en la ruta marítima cap a l’illa més septentrional de Corcira (actualment Corfú), dominada també pels corintis. [Torna]



[163] Vers d’HOMER, Ilíada IX 319. [Torna]



[164] Per a Aristòtil, un plaer no precedit de dolor ni d’apetència pot ser el que es produeix en l’activitat contemplativa, com el goig d’aprendre o els que satisfan la vista, l’oïda i l’olfacte. Un plaer precedit de dolor pot ser el que satisfà la gana o la set. Vegeu en Ètica nicomaquea VII 12, 1152b. [Torna]



[165] Segurament Aristòtil deu pensar en Harmodi i Aristogíton, que dugueren a terme l’atemptat contra el tirà Hiparc, fill de Pisístrat, el 514 aC, a Atenes. No gaire temps més tard foren considerats els primers reivindicadors de la llibertat i herois tiranicides. Del conjunt escultòric que els fou erigit a l’àgora d’Atenes se’n conserva una còpia al Museu Arqueològic Nacional de Nàpols. [Torna]



[166] Autofràdates fou un general persa que cap al 359 aC va combatre Artabazos, sàtrapa de Lídia, Frígia i Paflagònia, perquè s’havia revoltat contra el rei dels perses. [Torna]



[167] Atarneu és un petit territori i ciutat del sud de la Tròada, davant de l’illa de Lesbos, que conegué un període d’esplendor en temps del tirà Hermeas, del qual Aristòtil fou hoste no gaire temps després de la temptativa d’ocupació planejada per Autofràdates. [Torna]



[168] Eubul fou un banquer de Bitínia, senyor d’Atarneu i d’Assos, a la Tròada. El seu successor fou Hermeas, un antic servent seu, que després d’haver aconseguit la llibertat anà a Atenes, on freqüentà l’Acadèmia de Plató. Un cop retornà a la pàtria cap al 352 aC, compartí el poder amb Eubul fins que va aconseguir ser tirà amb l’ajut dels perses. Durant el seu govern moderat associà a la direcció de l’estat diversos filòsofs. El 347 aC, ell mateix va permetre que Aristòtil i els platònics Erast i Corisc fundessin una escola filosòfica a Assos. [Torna]



[169] L’historiador Tucídides (Història de la guerra del Peloponnès VIII 89, 3) ja assenyalà que un seguit de principis igualitaris d’aparença democràtica poden constituir un tapabruts que amaga un conjunt d’ambicions personals pròpies de l’oligarquia més ferotge. [Torna]



[170] Possiblement Aristòtil es refereix a les indemnitzacions i distribucions de diners que es feien en la democràcia atenesa. Gràcies a Aristòtil (Constitució d’Atenes 43), sabem que hi havia els administradors dels fons de les festes o theorikón. La quantitat assignada per a aquests fons, en part o en la seva totalitat, podia servir per a subvencionar l’assistència als espectacles públics dels ciutadans sense recursos que ho demanessin. [Torna]



[171] Pel que fa als artesans, la consideració de Fàleas de Calcedònia contrasta amb la d’Hipòdam de Milet, tal com veurem més avall, potser perquè Hipòdam era un artesà que com a ciutadà volia participar en els projectes d’estat. [Torna]



[172] Epidamne, situada a la mar Adriàtica davant de la ciutat itàlica de Brundísium, fou una colònia fundada el 626 aC per Corint i Corcira. Esdevingué un important centre d’intercanvi amb les tribus de l’interior d’Il·líria. En aquesta mateixa obra (III 16, 1287a i V 1, 1301a), Aristòtil ens informa d’alguns detalls del sistema polític d’aquesta polis. [Torna]



[173] No sabem si Aristòtil es refereix a Diofant d’Esfetos, localitat de l’interior de l’Àtica, el qual fou un orador polític antimacedoni esmentat per Demòstenes (XIX 86, 198, 297). [Torna]



[174] Hipòdam, nascut la darrera dècada del segle VI aC, fou un arquitecte i urbanista que després d’haver dirigit la urbanització del barri del Pireu, participà el 444 aC en la fundació de la colònia panhel·lènica de Túrios sobre l’antiga Síbaris per voler de Pèricles. La tradició li atribueix la concepció de la ciutat traçada amb eixos ortogonals amb tres àrees ben diferenciades. S’ha observat que el traçat regular de la seva ciutat natal, reconstruïda el 480 aC després de la destrucció a mans dels perses, l’influí d’una manera decisiva. De fet, la planificació urbana sobre eixos ortogonals ja era coneguda en el món oriental. Tanmateix, Hipòdam va saber donar-li un seguit de normes i li va infondre un nou esperit basat en un disseny que tenia en compte la perspectiva i els efectes escenogràfics. L’erudit Estobeu, que visqué al segle V dC, l’anomena pitagòric. Tal vegada el predomini de la tricotomia i del tres, nombre perfecte per als pitagòrics, pot ser una influència de Ió de Quios, que sabem que fou urbanista i pitagòric. [Torna]



[175] En els tribunals de l’antiga Hèl·lada, els jurats en una primera votació havien d’emetre una sentència condemnatòria o absolutòria i en una segona votació assignaven eventualment la pena. Hipòdam segurament pretenia establir un sistema gradual d’emetre sentències per tal de no obligar els jutges a prendre partit per una postura que no compartien del tot. [Torna]



[176] Segons l’historiador Tucídides (Història de la guerra del Peloponnès II 46,1) Pèricles, en la seva oració fúnebre en honor dels primers caiguts, diu que a partir d’aquell moment Atenes mantindrà els fills dels morts en acte de servei. [Torna]



[177] La mina era una unitat monetària i de pes equivalent a 436,6 grams. El seu valor monetari era de cent dracmes. De fet era una unitat de compte i mai no va ser encunyada. [Torna]



[178] El fet que les lleis de la política i les normes de la ciència i de la tècnica milloren amb el pas del temps perquè s’hi van incorporant nous avenços era bastant compartit a l’època clàssica. Plató (Polític 293d-c), Tucídides (Història de la guerra del Peloponnès I 71, 3) i Isòcrates (Evàgoras 7). Tanmateix veurem una mica més avall que Aristòtil és reticent als canvis pel que fa a les lleis. [Torna]



[179] Una descripció semblant també la fa Tucídides (Història de la guerra del Peloponnès I 5, 3 i 6, 2). [Torna]



[180] El costum de comprar les dones es donava entre els tracis, segons Heròdot (Història V 6). També en parla Plató (Lleis 841d). [Torna]



[181] No se sap a quina de les ciutats que porten aquest nom es refereix Aristòtil. [Torna]



[182] Aristòtil recull dues opinions pel que fa a l’origen dels éssers humans: la de considerar la terra com la mare dels éssers vivents, formulada per Hesíode (Els treballs i els dies 108), Píndar (Nemea VI 1-2) i Plató (Menexen 237d) i la de creure que els humans són uns supervivents de catàstrofes naturals, exposada per Plató (Timeu 22c s. i Lleis 677a s.) i Aristòtil (Sobre Filosofia frag. 8 Ross i Meteorològics I 14). Amb tot, Aristòtil (La generació dels animals II 1, 732b, III 11, 762b i III 11, 764b) va mantenir una variant de la primera opinió, basada en les teories naturalistes d’Anaxàgoras, en el sentit que el món i els humans han existit des de sempre. [Torna]



[183] La dificultat que les lleis escrites siguin massa precises també és compartida per Plató (Polític 294a i s.). Aristòtil tornarà a expressar-se en aquest mateix sentit en III 11, 1282b. [Torna]



[184] Segons Aristòtil (Retòrica I 15, 1375b), un error d’un metge no perjudica tant com el costum de desobeir el qui mana. També Tucídides (Guerra del Peloponnès III 37, 3) posa en boca de Cleó que un estat amb lleis més dolentes però inamovibles és més fort que els que tenen bones lleis però sense autoritat. [Torna]



[185] Aquest problema no és tractat en cap altre lloc de la Política. [Torna]



[186] Pel que fa als penestes vegeu la nota 36 d’aquest mateix llibre. [Torna]



[187] Els hilotes d’Esparta eren servents de la gleva descendents segurament dels habitants predòrics a Esparta o Lacedemònia. Els de Messènia foren asservits per Esparta durant les dues guerres messènies entre els segles VIII i VII aC. Tant els uns com els altres eren propietat de l’estat espartà. Els hilotes conreaven els lots de terra assignats als espartans i no tenien cap mena de dret polític, per la qual cosa eren reprimits violentament si es rebel·laven. Després de la derrota dels espartans a Leuctra el 371 aC, infligida pel tebà Epaminondas, els messenis foren alliberats i el 369 aC fou construïda la capital Messene, de la qual encara queden unes muralles imponents i restes de la ciutat exhumades els darrers decennis del segle XX. [Torna]



[188] Lacònia, dita també Lacedemònia o Esparta, estava envoltada, a l’oest, per Messènia, al nord-oest, per Arcàdia i, al nord-est, per l’Argòlida. [Torna]



[189] En el segle VI aC, Tessàlia era una confederació de ciutats governada per una aristocràcia dividida en quatre districtes. A la primera meitat del segle IV aC, Jàson, tirà de Feres, aconseguí dominar tot Tessàlia fins que caigué a mans de Macedònia. Les regions interiors sotmeses per la Tessàlia central i centralista foren Parrèbia, al nord; Magnèsia, a l’est; i Acaia Ftiòtida, al sud. [Torna]



[190] Plató (Lleis 287a-b) també considerava que a Esparta el sexe femení havia quedat lliurat al desordre per negligència del legislador. [Torna]



[191] Aristòtil (Política VII 7, 1327b i Ètica nicomaquea III 10, 1115b) atribuïa als celtes una gran fogositat que no els feia témer res, i els situava (Metereològics I 13, 350a) entre el Danubi i el Guadalquivir, rius que, segons ell, naixien als Pirineus. Diodor (Biblioteca històrica V 32,7) i Ateneu (Dipnosofistes XIII 603a) deien que els celtes preferien els jovenets a les dones. [Torna]



[192] Homer (Odissea VIII 266-366) posa en boca de l’aede Demòdoc els amors d’Ares i Afrodita. [Torna]



[193] L’hegemonia exercida per Esparta sobre l’Hèl·lada comprèn el període que va de la desfeta de la flota atenesa a Egospòtamos i l’ocupació espartana d’Atenes el 404 aC fins a la batalla de Leuctra el 371 aC, en la qual els tebans derrotaren els lacedemonis. [Torna]



[194] Aristòtil es refereix a la invasió tebana dirigida per Epaminondas, que ocupà el territori espartà el 369 aC. Segons Xenofont (Hel·lèniques VI 5,28), en aquella ocasió el pànic s’apoderà de les dones d’Esparta en veure la destrossa i la fumarada dels incendis provocats pels tebans, perquè mai no havien vist el seu país envaït ni incendiat. [Torna]



[195] Des del segle VIII aC, Lacedemònia per garantir la seva primacia en el Peloponnès havia de combatre els seus veïns o bé havia d’estar preparada per fer-ho en qualsevol moment. [Torna]



[196] Licurg fou el llegendari legislador d’Esparta al qual s’atribuïa la paternitat de la constitució espartana. Potser va viure entre els segles VIII i VII aC. [Torna]



[197] L’excessiva llibertat de les dones espartanes era un tòpic de les obres dedicades a les institucions dels lacedemonis. Segons Plató (Lleis 780b-781a), el desordre entre les dones s’explica en gran part pel fet que la legislació no pogué obligar-les a participar en els àpats comunitaris i pel fet que són inferiors als homes pel que fa a l’excel·lència en la virtut. [Torna]



[198] Sovint es retreia als espartans la seva avidesa de riqueses a expenses de tot l’Hèl·lada, tal com ho posa en relleu Eurípides (Andròmaca 446). [Torna]



[199] La terra originària era la que havia estat assignada en lots des dels temps immemorials de la fixació de la constitució dels lacedemonis. A més, sembla que també hi havia propietat privada, que pel fet d’anar a parar a mans de pocs obligà a la reducció del nombre dels iguals o esparciates que es poguessin costejar els àpats comunitaris amb la consegüent pèrdua dels drets de ciutadania. [Torna]



[200] Les guerres freqüents en les quals Esparta va prendre part provocaren la mort de molts ciutadans que haurien estat els hereus en lloc de les seves germanes. Segons l’historiador Xenofont (Hel·lèniques VI 4, 15), a la batalla de Leuctra del 371 aC moriren mil del conjunt dels lacedemonis i quatre-cents esparciates dels set-cents que hi participaven. [Torna]



[201] Aristòtil, sense expressar-ho, contraposa la manera de fer dels lacedemonis amb la dels atenesos. A Atenes, la dona que heretava per manca de descendència masculina era anomenada epiclèrica i estava obligada a casar-se amb el parent més proper de la banda del pare i així el patrimoni passava de l’avi al fill de l’hereva. A Esparta, en canvi, la dona tenia dret a l’herència fins i tot havent-hi possibles hereus masculins. També podia casar-se fora de la parentela, si el tutor li ho autoritzava. [Torna]



[202] Aristòtil es refereix a la situació d’Esparta anterior a la batalla de Leuctra del 371, en la qual els espartans foren vençuts pels tebans. [Torna]



[203] Els esparciates eren els únics habitants d’Esparta que tenien tots els drets polítics i es consideraven descendents dels heraclides que subjugaren la població predòrica. [Torna]



[204] Els cinc èfors, que eren elegits pels esparciates per aclamació, representaven l’organització territorial i militar de l’estat. Controlaven la disciplina dels ciutadans, tenien competències exclusives en assumptes exteriors i acompanyaven i controlaven els reis en les campanyes militars. També tenien el control de la gerúsia o consell de vint-i-vuit ancians majors de seixanta anys que ostentaven el càrrec amb caràcter vitalici. [Torna]



[205] No se sap amb precisió a quins afers es refereix Aristòtil. Amb tot, un estudiós proposa que es tracta d’unes negociacions del 333 aC entre Esparta i la flota persa comandada per Farnabazos i Autofràdates per tal de posar obstacles a l’expedició d’Alexandre, que en aquells moments es trobava a Cilícia. Si això fos cert seria un dels fets de data més baixa recollida per la Política. [Torna]



[206] Cal recordar que per Aristòtil la democràcia és un sistema desviat i degenerat del que ell anomena república. Vegeu en aquest mateix llibre la nota 1. [Torna]



[207] Aquest tema serà tractat més endavant en III 14, 1284b i s. [Torna]



[208] A la cúspide de l’estat espartà hi havia una diarquia, nascuda de la unió de dues dinasties diferents, els Agíades i els Euripòntides, que en un principi governaven sobre quatre aldees. Els reis, que tenien el poder civil i militar, governaven amb el consell de la gerúsia. Entre els segles VIII i VII aC foren creats els èfors o supervisors, que finalment limitaren l’autonomia de la monarquia. El general Lisandre, que morí el 395 aC, projectà, sense èxit, transformar la monarquia espartana, hereditària, en electiva, segons la informació de Plutarc (Vida de Lisandre 30). [Torna]



[209] Els àpats comunitaris, anomenats sissícies o fidícies, se celebraven cada dia cap al tard, a la posta de sol. [Torna]



[210] Els navarcs eren els qui comandaven les operacions militars per mar, com ara els almiralls. [Torna]



[211] Com el cas de Lisandre, un navarc i diplomàtic brillant, però mancat d’escrúpols, que a causa del seu personalisme va intentar abolir la monarquia espartana, tal com diu Aristòtil més endavant en V 1, 1301b. [Torna]



[212] Vegeu PLATÓ, Lleis 625c-638b; 660 s.; 666c; 688a; i 705d. [Torna]



[213] Segons Tucídides (Història de la guerra del Peloponnès I 80, 4) el rei espartà Arquidam manifesta que els laconis no tenen tresor públic ni tampoc estan disposats a contribuir dels seus fons privats. Igualment Pèricles diu que els esparciates no tenen ni riquesa privada ni pública (ibid. I 141, 3). [Torna]



[214] Aquest fet ja el posa en relleu Heròdot (Història I 65). La procedència cretenca de les lleis establertes per Licurg no és esmentada ni per Plató ni per Xenofont. Plató (República 544c; 547a i s. i Lleis 631b i s., 634 i s., 780e i s.) les descriu i les considera de caràcter timocràtic. [Torna]



[215] Segons el passatge d’Heròdot esmentat a la nota anterior, va ser la Pítia de Delfos qui suggerí la legislació espartana a Licurg. En canvi, Aristòtil relaciona Licurg amb el rei mític Minos, segurament pel seu prestigi com a legislador just. [Torna]



[216] Caril·los fou un rei d’Esparta del segle IX aC pertanyent a la família dels Euripòntides, segons Heròdot (Història VIII 131). [Torna]



[217] Creta té una posició privilegiada entre el Peloponnès i l’Àsia Menor. Entre el III i II mil·lenni aC en l’anomenada edat del bronze, encara que potser només es treballava amb coure per la manca d’estany, excel·lí Minos, que o bé fou un rei de l’illa o bé un apel·latiu dinàstic del rei de Cnosos. Entre el 2000 i 1700 aC, Creta conegué el període anomenat protopalatí, durant el qual esdevingué un poderós centre polític i econòmic que es consolidà amb el domini de tota l’illa durant la fase següent, dita neopalatina, entre el 1700 i el 1400 aC gràcies a cert control en les relacions insulars amb l’àrea de la Mediterrània entre Egipte i Síria. A partir del segle XV aC, els micènics penetraren en l’illa com demostren els textos escrits en lineal B trobats en el palau de Cnosos. Cap al 1350 aC aquest palau fou destruït potser a causa d’una revolta interna i pel fet que el comerç de l’estany i del coure no eren controlats per l’illa. A partir del 1100 aC, hi arribaren els doris fet que recull l’Odissea XIX 177. L’ocupació dòria de l’illa significà la fi de la talassocràcia cretenca. [Torna]



[218] Lictos era una colònia espartana situada prop de Cnosos. [Torna]



[219] La mar Egea, és a dir, la part oriental de la Mediterrània. [Torna]



[220] Triòpion és un promontori que tenia un temple dedicat a Apol·lo, situat a la regió de Cària (Àsia Menor), prop de Cnidos. [Torna]



[221] Càmicos és una localitat propera a la ciutat siciliana d’Acragant, també dita Agrigent a partir de la denominació llatina. Segons Heròdot (Història VIII 170), Minos assetjà aquesta ciutat durant cinc anys sense èxit. Una versió llegendària recollida per Diodor de Sicília (Biblioteca històrica IV 79) diu que Minos, mentre es banyava, fou assassinat per Còcal, rei de Càmicos, o per una filla seva. [Torna]



[222] Denominació que per la seva etimologia denota que només hi participaven homes. [Torna]



[223] A les orelles d’un grec, aquest nom suggereix ordre, disciplina, regla. [Torna]



[224] És a dir, el consell d’ancians que a Esparta s’anomena gerúsia a Creta rep el nom de bule, mot grec que significa consell. [Torna]



[225] Vegeu en aquest mateix llibre 9, 1271a. [Torna]



[226] La litúrgia consistia en un servei imposat per llei als ciutadans benestants o als metecs rics per tal de finançar les funcions públiques, l’equipament de les naus de guerra, les despeses dels espectacles, etc. A partir de la traducció al grec de la Bíblia feta pels Setanta, aquesta paraula serveix per a designar el ministeri sacerdotal. [Torna]



[227] Cal dir que entre els grecs no existia el mot homosexualitat, perquè els comportaments sexuals no eren classificats segons la diversitat o la identitat del sexe, sinó segons el paper actiu o passiu de la relació. La persona que tenia el paper passiu havia de ser sempre inferior o bé pel que fa al gènere (dona), o a l’edat (jovenet) o a l’estatus social (esclau). [Torna]



[228] En cap obra conservada d’Aristòtil es discuteix aquesta mena de relacions. [Torna]



[229] Els sistemes polítics de l’imperi persa i dels estats continentals de l’Hèl·lada eren considerats corruptes tant per Aristòtil com per altres autors, com Heròdot (Història V 51), Xenofont (Hel·lèniques VI 1,2) i Isòcrates (Panegíric 132). [Torna]



[230] En el text, Aristòtil contraposa els adjectius politikós i dynasteutikós. El primer significa que s’adiu a un sistema constitucional; en canvi, el segon implica que el poder és en mans d’un grup reduït de persones o famílies que s’acosta més a una tirania que a una oligarquia. [Torna]



[231] Vegeu en II 10, 1272a. [Torna]



[232] Tal com s’actuava a Esparta, hi havia un control rigorós tant sobre els ciutadans que anaven a l’estranger com sobre els estrangers que temporalment residien en el país per por de la introducció d’idees no desitjades, de manera que, si es creia que algun foraster es dedicava a alguna activitat no gaire ben vista per l’autoritat, podia ser expulsat (cf. XENOFONT, La constitució dels lacedemonis XIV 4). [Torna]



[233] Entre altres possibilitats, Aristòtil potser fa referència a l’ocupació de l’illa que dugué a terme el rei Agis III d’Esparta amb la col·laboració del seu germà el navarc Agesilau l’any 331 aC (cf. DIODOR, Biblioteca històrica XVII 48). Si això fos cert, aquest fet seria una de les dates més baixes recollida per Aristòtil. [Torna]



[234] Cartago, colònia fenícia fundada per Tir el 814 aC a l’actual Tunísia, és l’únic estat no grec la constitució del qual mereix l’atenció d’Aristòtil. [Torna]



[235] Tanmateix, Aristòtil esmenta més endavant (V 12, 1316b) que el general cartaginès Hannó amb grups d’esclaus i tribus númides es revoltà sense èxit a Cartago. [Torna]



[236] Aristòtil parla exactament d’hetairíai, que a l’Hèl·lada serien equivalents en certa manera als partits polítics o faccions. A Cartago deurien ser grups de nobles i ciutadans benestants que estaven units per certs vincles de solidaritat o d’interessos comuns amb el desig de controlar càrrecs públics. [Torna]



[237] La institució dels reis, esmentada per Aristòtil, correspon a la dels súfets, els quals eren dos, excepcionalment quatre, alts magistrats sense comandament militar, encara que també una mateixa persona el podia acumular. El mandat els era confiat durant un any. L’historiador romà Tit Livi (Història de Roma XXX 7, 5) compara el paper dels súfets cartaginesos amb el dels cònsols romans. [Torna]



[238] Segons la manera de pensar aristotèlica, l’oligarquia i la democràcia, sistemes que afavoreixen els qui ostenten el poder, són desviacions de l’aristocràcia i de la república respectivament, les quals miren pel bé comú. Per a la visió completa de les formes de govern vegeu la nota 1 d’aquest mateix llibre. [Torna]



[239] Aquí traduïm el mot grec politeía per «república» de manera coherent amb el que s’ha dit a la nota 1 d’aquest mateix llibre. Com veiem, per Aristòtil, la república és una barreja d’oligarquia i de democràcia. [Torna]



[240] És a dir, la d’Esparta i la de Creta. [Torna]



[241] Es desconeix quines eren les funcions encarregades a les pentarquies. [Torna]



[242] A Esparta, cada cos de magistrats era competent en causes determinades i específiques. [Torna]



[243] Traduïm seguint la lliçó archeîn en comptes d’argeîn proposada per W. D. Ross. [Torna]



[244] L’Areòpag era un consell polític atenès que es reunia al turó que porta el mateix nom tocant a l’Acròpolis. Estava format pels exarconts quan havien acabat el seu mandat. Perdé poder en les reformes de Soló (594 aC) i totes les atribucions polítiques en la d’Efialtes i Pèricles (461 aC). [Torna]



[245] L’elecció per sorteig permetia que tots els ciutadans poguessin ser elegits. [Torna]



[246] Aristòtil considerava la democràcia com la tirania de la majoria, ja que era una desviació de la república per influència de la demagògia. Vegeu la nota 1 d’aquest mateix llibre. [Torna]



[247] Efialtes (mort el 461 aC), cap del partit democràtic i adversari de Cimó del bàndol oligàrquic, introduí àmplies reformes a la constitució limitant les competències de l’Areòpag als delictes de sang i afers de caràcter religiós. Vegeu ARISTÒTIL, Constitució d’Atenes XXV. [Torna]



[248] Pèricles (492?-429 aC) liderà el partit democràtic atenès des la mort d’Efialtes, introduí al govern atenès reformes democràtiques i fou elegit estrateg del 443 al 329. L’època de Pèricles és considerada una de les més brillants de la història d’occident. Vegeu en ARISTÒTIL, Constitució d’Atenes 27. [Torna]



[249] Guerres grecoperses que s’iniciaren amb l’expedició de càstig de Darios contra Atenes per haver ajudat les polis de la Jònia asiàtica a sollevar-se-li. Els perses desembarcaren a Marató (490 aC), on foren derrotats pels atenesos. En una segona expedició organitzada per Darios, els perses travessaren les Termòpiles, i ocuparen Atenes, però l’esquadra persa fou derrotada a Salamina (480 aC). Gràcies a aquesta derrota persa i les de Platea i del cap Mícale, Atenes pogué exercir l’hegemonia política sobre moltes polis gregues. [Torna]



[250] Segons la reforma constitucional de Soló, els ciutadans atenesos eren repartits en quatre classes: els pentacosiomedimnes, que en la collita recollien 500 mesures en gra o en líquid; els triacosiomedimnes, que en recollien 300, anomenats també cavallers; els qui en recollien 200 o zeugites, mot que literalment significa «propietaris d’un parell de bous»; i els ciutadans més pobres o tets, que havien de treballar per altri. [Torna]



[251] Per a Locros vegeu la nota 66 d’aquest mateix llibre. [Torna]



[252] De Zaleuc, que visqué durant el segle VII aC, es diu que els locresos epizefiris li confiaren l’establiment de les lleis segons un suggeriment de l’oracle de Delfos. Carondas, que cal situar en el segle VI aC, fou el legislador llegendari de les colònies fundades per Calcis d’Eubea a Sicília i a Itàlia. [Torna]



[253] Un d’ells podria ser l’historiador Èfor (405?-330 aC), l’obra conservada del qual només arriba a uns dos-cents cinquanta fragments. [Torna]



[254] Onomàcrit, que visqué a finals del segle VI aC, fou un seguidor de l’orfisme i li eren atribuïdes moltes fórmules usades en el culte òrfic. [Torna]



[255] Taletas de Creta, que visqué en el segle VII aC, segons la tradició, fou el qui va introduir a Esparta nous ritmes i noves formes poètiques de la lírica coral, com el peà. [Torna]



[256] L’anacronisme és evident si Licurg va viure durant el segle IX aC. [Torna]



[257] Els Baquíades formaven un grup de famílies descendents dels heraclides, que prengué el nom de Bàquides, rei de Corint. Al voltant del 657 aC foren desposseïts del poder per Cípsel. [Torna]



[258] A la tretzena Olimpíada, és a dir, el 728 aC. [Torna]



[259] Filolau és considerat l’inventor del sistema d’adopció amb la finalitat de conservar la distribució originària dels lots de propietat. [Torna]



[260] Segons Aristòtil (Constitució d’Atenes LXVIII 4), a Atenes, abans que els jutges emetessin el vot, l’herald demanava si les parts volien refutar els testimoniatges, perquè un cop començava la votació ja no ho podien fer. [Torna]



[261] El 621 aC, Dracont fou nomenat legislador extraordinari per tal d’introduir innovacions en la legislació atenesa. [Torna]



[262] Pítac de Mitilene (650-570 aC) combaté juntament amb el poeta Alceu contra el tirà Melancre. Amb tot, Alceu va romandre en el partit aristocràtic i fou enviat a l’exili per Pítac, que era dels aristòcrates moderats. Per la seva saviesa fou considerat un dels Set Savis. [Torna]



[263] D’aquest legislador no en tenim notícies tret de les aportades per Aristòtil. [Torna]



[264] Una dona epiclèrica era la que heretava el patrimoni familiar, perquè era l’única descendent que quedava a la mort d’un ciutadà. [Torna]



[265] En grec els mots el significat dels quals és objecte d’estudi d’Aristòtil pertanyen a la mateixa família lèxica: pólis o estat, politeia o constitució i polites o ciutadà. [Torna]



[266] El dret de ciutadania s’adquiria per naixement quan s’arribava a la majoria d’edat. A Atenes a partir del 451 aC, en virtut d’una llei de Pèricles, era considerat ciutadà atenès, després d’haver estat inscrit a la fratria als tres anys i al registre del dem als divuit, només el qui tenia pare i mare atenesos. Si un dels progenitors no era atenès passava a formar part del grup dels metecs. Els ciutadans podien participar en les assemblees a partir dels vint anys i en les magistratures a partir dels trenta. Entre els divuit i els vint anys els joves atenesos o efebs havien de fer el servei militar. A Atenes se solia concedir la ciutadania més aviat a grups de persones que no pas a una persona sola, com el cas dels refugiats de Platea l’any 427 aC. Altres condicions per a accedir a la ciutadania eren el sexe i la condició d’home lliure. Les dones i els esclaus no podien aconseguir aquest dret. [Torna]



[267] Els metecs eren estrangers que habitaven en una polis grega. Com que no tenien la ciutadania no podien tenir drets polítics ni prendre part en l’assemblea ni ocupar càrrecs. Tampoc no podien casar-se amb una ciutadana ni posseir immobles. En canvi, havien de pagar impostos. A Atenes es dedicaven majoritàriament a activitats comercials o a oficis humils, però alguns eren fins i tot banquers i industrials. El mateix Aristòtil fou un metec. [Torna]



[268] Pel fet de ser jove o de tenir una edat massa avançada per a exercir càrrecs. [Torna]



[269] És a dir, en els tribunals populars, inexistents en estats no democràtics. A l’Atenes democràtica, el tribunal popular era anomenat Heliea. Els jutges rebien el nom d’heliastes, els quals eren sis mil triats a sort entre els ciutadans majors de trenta anys. Quan es constituïa un tribunal hi participaven cinc-cents un membres. [Torna]



[270] Vegeu en 6, 1279a d’aquest mateix llibre i en IV 1, 1289a. [Torna]



[271] Aristòtil subratlla la diferència de les assemblees del poble que es reuneixen regularment en règims democràtics i les convocatòries extraordinàries pròpies dels sistemes polítics no democràtics. [Torna]



[272] Com s’ha vist anteriorment en II 11, 1273a. [Torna]



[273] Com a Cartago. [Torna]



[274] S’ha pensat que Aristòtil, amb certa murrieria, fa referència a una possible pregunta que es feia Antístenes (440?-365 aC), fundador de l’escola cínica i deixeble de Gòrgias i de Sòcrates. [Torna]



[275] Gòrgias de Leontinos (490?-380 aC), sofista i retòric, arribat de Sicília a Atenes com a ambaixador, obtingué un gran acolliment i hi ensenyà art oratòria. Viatjà per moltes polis gregues i morí a Larisa, a Tessàlia. [Torna]



[276] Aristòtil fa un joc de paraules entre el doble significat de demiurgós, artesà d’objectes artificials o bé magistrat, que fa coses no naturals, i l’altre doble significat de lariseu com a habitant de la ciutat de Larisa o bé com a vaset fabricat a Larisa. [Torna]



[277] Es refereix a l’expulsió dels Pisistràtides l’any 509 aC. [Torna]



[278] En la Constitució d’Atenes XXI Aristòtil no fa esment d’aquesta mesura clistènica. [Torna]



[279] Vegeu el final del capítol anterior. [Torna]



[280] En 1, 1274b d’aquest mateix llibre es parla de la definició d’estat. La legitimitat de la ciutadania està relacionada amb la legitimitat de qui la concedeix. Per tant, segons la interpretació que es faci de l’estat farà canviar la resposta a la qüestió plantejada. [Torna]



[281] Aquest problema es va plantejar a Atenes amb el retorn del sistema democràtic després de la caiguda dels Trenta Tirans el 403 aC. [Torna]



[282] Com quan l’Àtica fou ocupada pels perses el 480 aC després de la batalla de les Termòpiles i molts dels seus habitants es dispersaren en refugiar-se a l’illa de Salamina. [Torna]



[283] Aristòtil posa en relleu la polivalència del terme. Una primera solució es pot trobar si es té en compte els constituents materials d’un estat, com el lloc habitat i els habitants que es doten d’una constitució. Amb tot, caldrà admetre una altra possibilitat per a definir una polis considerant que un conjunt de persones que tenen la mateixa ciutadania, malgrat que habiten en llocs diversos. Més endavant caldrà contemplar que també hi ha d’haver una comunitat d’estirp. De fet, si consultem un diccionari, el terme polis, que en la versió d’aquesta obra molt sovint ha estat traduït per estat, té moltes accepcions segons els contextos. Tot seguit n’esmentem unes quantes: ciutat, acròpolis o ciutat alta en oposició a part baixa de la ciutat, regió, país, ciutadania, població, estat, comunitat de ciutadans, república. [Torna]



[284] Segons Heròdot (Història VIII 73), el Peloponnès estava habitat per set pobles. [Torna]



[285] Babilònia fou ocupada per Cir el Gran el 538 aC (cf. HERÒDOT, Història i 191). La seva magnitud ja ha esta comentada en II 6, 1265a. [Torna]



[286] Per a Aristòtil, el canvi de constitució comporta un canvi d’estat. [Torna]



[287] Segons un dels principis de la concepció metafísica d’Aristòtil, la constitució o politeía constitueix la forma, la qual és superior a la matèria o comunitat d’habitants que es regeixen segons una constitució. Per tant, un canvi de forma o constitució comporta una substància diferent, en aquest cas una polis que ha canviat de règim. Aquesta opinió no sol ser compartida ni ara ni ho va ser pels antics atenesos quan passaven d’un règim democràtic a un d’autoritari o a l’inrevés. [Torna]



[288] La primera vegada que apareix documentada la imatge de la nau simbolitzant la comunitat ciutadana apareix en Arquíloc (fragment 163 Adrados). També la trobem en altres poetes, com Alceu (fragment A6 l.-P i z 2 L.P.) i Èsquil (Set contra Tebes 1-3, 27-29, 32-33, 62-64, 208-210, 689-691, 758-761, 769-771 i 795-796). Aquesta imatge també sovinteja en l’obra de Plató (República 488a i Polític 297b). [Torna]



[289] Aristòtil (Ètica nicomaquea II 6, 1107a) ens dóna una definició de virtut com una manera de ser selectiu que consisteix en un terme mitjà relatiu a nosaltres, determinat per la norma moral, és a dir, per allò que determinaria el qui és prudent. [Torna]



[290] Un coreuta és un simple membre del cor d’una tragèdia, mentre que el corifeu n’era el cap. El paràstata, o millor els paràstates, perquè n’hi havia dos, acompanyaven el corifeu i cadascun d’ells era cap del semicor, quan el cor es dividia en dues parts. [Torna]



[291] Són uns versos d’una tragèdia que porta per nom Èol, la qual no s’ha conservat. Correspon al fragment 16 de l’edició de Nauck. [Torna]



[292] En el cas en què el ciutadà sigui també governant. [Torna]



[293] Jàson, tirà de Feres, a Tessàlia, aconseguí imposar-se a les altres ciutats tèssales. La seva temptativa d’unificar l’Hèl·lada sota la seva hegemonia fou com un precedent de la política que més tard endegà Filip II de Macedònia, pare d’Alexandre el Magne. Amb tot, els seus projectes es veieren truncats a causa del seu misteriós assassinat el 370 aC. [Torna]



[294] Vegeu en I 7, 1255b. [Torna]



[295] En temps d’Aristòtil, el treball era considerat com una tasca indigna i menyspreable per als homes lliures. Tot i que el vocabulari del treball va evolucionar a través de la història política i social de l’antiguitat podem distingir els obrers no especialitzats o bánausoi, que normalment eren esclaus i que Aristòtil també anomena chernêtai, perquè només són capaços de fer treballs amb les mans, i els obrers especialitzats o technítai —tècnics, en diríem actualment—, que requerien una téchne adquirida amb l’aprenentatge d’un coneixement o epistéme. Aquests obrers especialitzats solien ser ciutadans lliures de classe inferior que rebien un salari i que a Atenes eren anomenats tets. Dins d’aquesta classe hi havia els demiurgoí, que eren treballadors amb poder creatiu i artístic. Per això Plató emprà aquest terme per a indicar el creador i l’aplicà a la divinitat ordenadora de la matèria informe. [Torna]



[296] En la constitució de Soló, els ciutadans pobres del cens, els tets o assalariats, no podien ocupar les magistratures i només podien formar part dels tribunals populars. [Torna]



[297] Per a Aristòtil, una democràcia extrema és aquella en la qual tot el dêmos, és a dir, tots els homes lliures poden ocupar totes les magistratures. [Torna]



[298] El taxiarca era el qui comandava els hoplites de cada tribu i el locag era el capdavanter d’un escamot d’un nombre determinat d’homes. [Torna]



[299] Xenofont (L’Economia VII 22) diu que la divinitat ha disposat la natura de la dona per a les feines de casa, com conservar els aliments comprats o portats del camp, preparar els cereals per al pa, confeccionar els vestits, etc., mentre que la natura de l’home està preparada per a les feines i la cura de les coses de fora de casa. [Torna]



[300] La phrónesis o prudència és el capteniment caut i moderat que preveu i evita els riscos i els danys possibles. Es tracta de la virtut que és exigible als governants, segons Aristòtil. [Torna]



[301] És a dir, la virtut de governar i de ser governat. [Torna]



[302] Traducció del mot grec que transcrit al català és tets. Vegeu la nota 31 d’aquest mateix llibre. [Torna]



[303] Tebes, el principal nucli urbà de Beòcia, s’havia caracteritzat per tenir règims oligàrquics fins que la guarnició, imposada per Esparta en el 382 aC, fou expulsada pels demòcrates ajudats per Atenes el 378 aC. Després de la batalla de Leuctra el 371 a C, Tebes exercirà l’hegemonia a l’Hèl·lada durant un decenni sota la direcció de Pelòpidas i Epaminondas. [Torna]



[304] Ilíada IX 648. Es tracta d’unes paraules d’Aquil·leu lamentant-se de la manera com Agamèmnon l’ha tractat i negant-se a participar en els combats dels aqueus contra els troians. [Torna]



[305] Traducció del mot grec políteuma, és a dir, ordenament polític en el doble sentit de magistratures i persones que les exerceixen i constitució com a dipositària de la sobirania de l’estat. [Torna]



[306] Vegeu en I 2, 1253a. [Torna]



[307] Es creu que Aristòtil fa referència a obres exotèriques, destinades al gran públic, en oposició a les obres esotèriques pensades per als qui assistien als cursos impartits al Liceu. D’aquestes obres exotèriques, només en coneixem el nom, ja que s’han perdut totes. Potser vol al·ludir al Polític, la Reialesa i la Justícia. Tanmateix, també s’ha pensat que en aquest context el mot exotèric podria significa «vist des de fora», «no tècnic». [Torna]



[308] Vegeu en I 13, 1259b i en I 14, 1259b i 1260a. [Torna]



[309] Aristòtil segurament pensava en l’època en què l’Areòpag, format per aristòcrates i oligarques, controlava la vida pública d’Atenes fins a l’època de Clístenes. Vegeu ISÒCRATES, Areopagític 24-25 i Panatenaic 145. [Torna]



[310] El fet de prestar els serveis públics, en grec leitourgeîn, consistia en un servei a favor de la col·lectivitat imposat per llei a un ciutadà benestant o un metec enriquit. Com que l’estat no disposava de prou recursos, aquesta era una forma d’imposició indirecta, que era una càrrega per als rics, però també un honor. [Torna]



[311] Traducció catalana corresponent al mot grec politeía, que també es podria traduir per «règim constitucional». De fet, segurament es tractava d’un govern que representava la classe mitjana dels ciutadans. Aquest és el sistema de govern ideal per Aristòtil, perquè suposa que una àmplia majoria assoleix l’excel·lència o virtut. [Torna]



[312] Els qui podien adquirir les armes i exercitar-s’hi havien de disposar de recursos econòmics substanciosos propis de les classes benestants. Vegeu en II 6, 1265b; III 17, 1288a i en IV 13, 1297b. [Torna]



[313] La classificació aristotèlica es pot esquematitzar així: [Torna]



[314] Vegeu en 6, 1279a i 7, 1279b d’aquest mateix llibre. [Torna]



[315] Aristòtil fa servir el terme áporoi, és a dir, els qui estan mancats de recursos i han de treballar perquè no tenen ni rendes ni riqueses. En grec també poden ser anomenats pénetes en contraposició als ptochoí «pobres de solemnitat» o «miserables», que han de pidolar per viure. [Torna]



[316] En la mentalitat grega, el mot llibertat, a més del significat que ara li donem, implicava el fet d’haver nascut lliure i tot el que això comportava. [Torna]



[317] En Ètica nicomaquea (V 6, 1131a), Aristòtil proposa una concepció proporcional de la justícia distributiva, és a dir, si bé parteix del principi de la igualtat, cal fer matisacions tenint en consideració el mèrit dels beneficiaris. [Torna]



[318] La mina és un mot d’origen semític, que servia per a denominar una unitat de compte que equivalia a cent dracmes. [Torna]



[319] Els etruscos o tirrens ocuparen gairebé tota la Toscana actual i l’Úmbria. Formaren confederacions de dotze petits estats sota l’autoritat d’un lucumó o príncep-sacerdot, les quals fins i tot dominaren ciutats llatines com la mateixa Roma. Al segle VI aC formalitzaren un pacte amb els cartaginesos per tal d’impedir el domini comercial dels grecs a la Mediterrània occidental. Gràcies a aquesta aliança, els etruscos aconseguiren la victòria naval d’Alàlia (535 aC), la qual els permeté el domini de Còrsica. Amb tot, la derrota d’Arícia (504 aC), infligida pels llatins, i la de Cumes (474 aC), duta a terme per Hieró de Siracusa, obligaren els etruscos a replegar-se fins que a poc a poc foren assimilats pels romans. [Torna]



[320] Licòfron és un sofista de l’escola de Gòrgias que només és esmentat per Aristòtil. [Torna]



[321] Mègara, capital de la Megàrida, es troba a una trentena de quilòmetres a l’est de Corint. [Torna]



[322] Als fills nascuts de matrimonis, els membres dels quals eren de polis diferents, no els era reconeguda la ciutadania, si no és que excepcionalment es decidís el contrari en tractats adients. Vegeu ARISTÒTIL, Constitució d’Atenes XLII 1. [Torna]



[323] Pel que fa a fratria vegeu en II, nota 13. [Torna]



[324] Aristòtil (Constitució d’Atenes VIII 1) diu que Soló féu les magistratures sortejables entre els candidats que proposava cadascuna de les tribus. També en aquesta mateixa obra (XLVIII 3) explica que quan un magistrat deixava el càrrec havia de retre comptes a un tribunal i que si algú no hi estava d’acord podia intentar una acció civil o criminal de rectificació de comptes en el termini dels tres dies següents de la rendició de comptes. [Torna]



[325] Aristòtil, fill de pare metge, fa una distinció entre els eidótes o professionals experts i els pepaideuménoi o els qui només han rebut certa cultura o una instrucció no duta a la pràctica. [Torna]



[326] Plató (Protàgoras 319b-c) fa servir una argumentació semblant per manifestar la seva desconfiança i la seva crítica als òrgans de govern elegits democràticament. [Torna]



[327] El fet que un col·lectiu en el seu conjunt pugui jutjar millor que la massa poc informada ja és esmentat en aquest mateix llibre 2, 1281b. [Torna]



[328] La preferència del qui fa servir un objecte per damunt del qui el produeix també és expressada per Plató (Cràtil 388a i s, República 601d) i pel mateix Aristòtil en aquesta mateixa obra (I 8, 1256a; 10, 1258a; i III 4, 1277b). Pel fet d’admetre els qui tenen un coneixement professional de les coses o els qui en tenen certa informació i pel fet de valorar més el qui usa un objecte que no pas el qui el fa, Aristòtil evitarà l’objecció platònica que els competents siguin elegits pels incompetents. [Torna]



[329] Vegeu en aquest mateix llibre 2, 1281b. [Torna]



[330] L’autor es decanta en favor dels qui individualment tenen menys recursos en contra dels oligarques, ja que la suma total dels seus béns supera els dels grans propietaris partidaris de l’oligarquia. [Torna]



[331] Es tracta de saber a qui pertany la sobirania de l’estat, tema enunciat al començament del capítol 10. [Torna]



[332] L’autor ja s’ha expressat en aquest mateix sentit en II 8,1269a. Vegeu en II, nota 88. [Torna]



[333] El fet que les lleis depenguin d’una constitució i d’un règim polític i no a l’inrevés, encara que els polítics sovint invoquen les lleis per justificar les seves accions ja fou exposat per Plató (Lleis 714b i s.), per Isòcrates (Areopagític XIV) i també pel mateix Aristòtil més endavant (IV 1, 1289a). [Torna]



[334] Vegeu en aquesta mateixa obra I 1, 1252a i en Ètica nicomaquea I 1, 1094a. [Torna]



[335] En Ètica nicomaquea (V 6, 1131a), Aristòtil diu que la igualtat consistent en allò que és el punt mitjà entre dos extrems és considerada justa per gairebé tothom. [Torna]



[336] Segurament l’autor té present la discussió sobre la noció de superioritat dels més poderosos i dels més capaços entre Sòcrates i Càl·licles que trobem en el Gòrgias (490b-491a) de Plató. [Torna]



[337] Més endavant (IV 12, 1296b) Aristòtil diu que en un estat els factors qualitatius són el fet de ser lliure, la riquesa, la cultura i la noblesa. [Torna]



[338] Condicions basades en el fet de ser lliure per naixement i en la riquesa. [Torna]



[339] Vegeu en aquest mateix llibre 9, 1281a. [Torna]



[340] En aquest mateix llibre 9, 1280a. [Torna]



[341] Pel fet que pertany a l’estat. Tanmateix, d’aquest text es desprèn que majoritàriament els rics són els propietaris de les terres. [Torna]



[342] Amb tot, els nobles tenen més avantatges per a aconseguir el poder que els qui no ho són. [Torna]



[343] Trobem la mateixa definició de noblesa en Retòrica II 15, 1390b. [Torna]



[344] Segons la mentalitat de l’antiguitat, els metecs i els esclaus queden exclosos de la ciutadania. [Torna]



[345] És a dir, que la massa, en conjunt, és millor que la minoria. En aquest cas seria aconsellable que la minoria benestant compartís el poder amb la massa majoritària, de manera que formés una constitució mixta. [Torna]



[346] En l’elegia (vers 339) de Teognis, poeta del segle VI aC, apareix una expressió formulada d’una manera semblant: «... creuria ser un déu entre els humans». [Torna]



[347] Antístenes (444?-365 aC), deixeble de Gòrgias i de Sòcrates, fou considerat fundador de l’escola cínica pel seu ascetisme radical. Les obres d’aquest autor s’han perdut en la seva totalitat. [Torna]



[348] Segons la faula d’Isop (241 Halm), els lleons respongueren a les llebres: «¿On són les vostres urpes i les vostres dents?». [Torna]



[349] L’ostracisme fou una institució atenesa en vigor durant el segle V aC, que consistia en una sentència d’exili decennal contra els ciutadans perillosos per a l’equilibri de l’estat. Instituït segurament per Clístenes fou aplicat per primera vegada el 487 aC contra Hiparc, un parent de Pisístrat. Foren condemnats a l’ostracisme Aristides, Temístocles, Cimó i Tucídides, fill de Melèsias. El darrer ciutadà que patí l’ostracisme fou el demagog Hipèrbol l’any 417 aC. [Torna]



[350] La nau Argo fou construïda per inspiració de la dea Atena. El pal de la nau, procedent d’un faig del bosc consagrat a Zeus del santuari de Dodona, tenia el do de la paraula. Els argonautes s’hi embarcaren en l’expedició organitzada per Jàson cap a la Còlquida a la recerca del velló d’or. En la Biblioteca (I 9, 19) de Pseudo-Apol·lodor explica que la nau, en passar prop de Tessàlia, digué que no podia suportar el pes d’Hèracles, per la qual cosa hagué de tornar a Argos. També trobem una referència d’aquest episodi en la Història (VII 193) d’Heròdot. [Torna]



[351] Periandre i Trasibul eren tirans respectivament de Corint i de Milet entre els segles VII i VI aC. Heròdot (Història V 92) narra el mateix episodi amb els papers dels protagonistes canviats, de manera que és Trasibul el qui dóna el consell a Periandre. [Torna]



[352] L’ostracisme, doncs, també podia ser promogut com una mena de guerra bruta i soterrada per tal de venjar-se del lideratge de persones influents mitjançant calúmnies o acusacions no gaire justificades. [Torna]



[353] Immediatament després de les guerres contra els perses, Atenes inaugurà el seu cabdillatge sobre les illes i ciutats gregues de l’Àsia Menor gràcies a l’empenta d’Aristides i de Temístocles i creà el 477 la Lliga marítima de Delos amb la finalitat d’assegurar la llibertat de les ciutats gregues envers els perses. Aquesta confederació aviat es convertí en l’instrument de l’imperialisme atenès de manera que Lesbos, Quios i Samos, que primerament gaudien d’una certa independència pel fet de no aportar tributs, sinó només naus (vegeu ARISTÒTL, Constitució d’Atenes XXIV 2; TUCÍDIDES, Història de la guerra del Peloponnès I119 i III 10 i 19; ARISTÒFANES, Ocells 880 i PLUTARC, Aristides XXIII). Més tard, els ciutadans de Samos es revoltaren el 440 aC, els de Mitilene i els d’altres ciutats de Lesbos el 428 aC i els de Quios el 412 aC, però també foren degradats i humiliats fins que la confederació fou dissolta el 405 aC després que els atenesos foren derrotats pels espartans al final de la guerra del Peloponnès. [Torna]



[354] En les Lleis (697c i s.), Plató diu que la causa de la decadència dels perses rau en el fet d’haver llevat la llibertat al poble i d’haver exercit la sobirania fins al punt de fer desaparèixer l’amor i l’esperit de comunitat dels ciutadans dins l’estat. [Torna]



[355] En el text grec diu exactament «una segona navegació», una forma proverbial pròpia d’un poble mariner. [Torna]



[356] Plató (Lleis 635d i Polític 293d) parla de diversos graus de depuracions que poden dur a terme els legisladors i tirans quan instauren lleis o una nova constitució. [Torna]



[357] En aquest passatge el mot chóra o país es emprat en el sentit del territori ocupat per un éthnos o nació. I és que Aristòtil creia que el sistema monàrquic era propi de pobles que encara no s’havien configurat com una polis o estat. [Torna]



[358] Vegeu el que abans s’ha dit de la constitució dels lacedemonis II 9, 1269a-1271b. [Torna]



[359] HOMER, Ilíada II 391-393 amb l’afegitó no homèric «perquè la seva mort és a les meves mans». [Torna]



[360] Aquesta concepció d’Aristòtil sobre els pobles d’Europa en comparació amb els d’Àsia és repetida més endavant en VII 7, 1327b i s. [Torna]



[361] Esimneta és la transcripció catalana del terme grec aisymnétes, que segons alguns és un mot d’importació asiàtica. En realitat, es tracta d’un mot suau i amable per a evitar l’odiositat de la paraula «tirà». [Torna]



[362] Vegeu en llibre II, nota 167. [Torna]



[363] Antimènides era germà del poeta Alceu. [Torna]



[364] Alceu (segles VII-VI aC), poeta líric contemporani de Safo i de família aristocràtica, combaté la tirania. La seva poesia amb al·lusions als esdeveniments polítics del seu temps influí el poeta llatí Horaci. [Torna]



[365] Un escoli era una cançó convival que els comensals cantaven un a un amb acompanyament de la lira o de la flauta seguint un torn irregular improvisat que devia ser oblic, si fem cas de l’etimologia. Difós en ambients aristocràtics, tocava temes polítics, simposíacs i de lloança als déus. [Torna]



[366] L’autor es refereix a l’època d’Hèracles i dels argonautes i de la guerra de Troia fins a l’arribada dels heraclides al Peloponnès. [Torna]



[367] Vegeu més endavant en V 10, 1310b. [Torna]



[368] Tal com es pot veure en Ilíada I 234; VII 412 i X 321. [Torna]



[369] A Atenes, el càrrec de rei, que en un principi era vitalici, després desenal i finalment anual, va cedir el poder militar al polemarc i el poder judicial a l’arcont i només s’encarregava dels afers del culte. Vegeu en ARISTÒTIL, Constitució dels atenesos, III i LVII i en HERÒDOT, Història III 142, IV 161, VII 149. [Torna]



[370] L’argument que la llei no pot contemplar tots els casos concrets i específics que es poden presentar ja apareix en Plató (Polític 294b i Lleis 874e) i en el mateix Aristòtil (Ètica nicomaquea V 14, 1137b i en aquesta mateixa obra II 8, 1269a i s. i III 11, 1282b. [Torna]



[371] L’expressió «en virtut», que no apareix en el text es pot deduir del gir que apareix més avall. [Torna]



[372] Segons Plató (República 555b) la successió dels sistemes de govern són: timocràcia > oligarquia > democràcia > tirania. L’evolució que Aristòtil proposa en aquest passatge és: monarquia > república o règim constitucional > oligarquia > tirania > democràcia. Més endavant (IV 13, 1297b i V 12, 1316a) presenta successions semblants amb lleugeres variants. [Torna]



[373] L’autor es refereix a Dionisi el Vell que fou tirà de Siracusa (405-367 aC), on implantà un règim autocràtic. Es repartí el domini de Sicília amb els cartaginesos i lluità contra els atenesos. El seu nom ha passat a la història com el d’un tirà cruel. [Torna]



[374] Vegeu en DIODOR DE SICÍLIA, Biblioteca històrica XIII 95, 3 i s. [Torna]



[375] Vegeu en aquest mateix llibre 15, 1286a. [Torna]



[376] Pel que fa a Epidamne vegeu en II, nota 77. [Torna]



[377] Opunt, ciutat situada a la costa oriental de l’Hèl·lada continental que limita amb la mar d’Eubea, era la capital de la Lòcrida oriental, dita també Lòcrida Opúncia. Era regida per una constitució oligàrquica controlada per l’anomenada assemblea dels mil, formada per un centenar de famílies que eren els únics que tenien els drets civils. Les restes arqueològiques d’aquesta ciutat segurament es troben a la localitat actual de Coccinóvracos. [Torna]



[378] Els qui s’oposaven a l’existència d’un sobirà absolut eren els sofistes. [Torna]



[379] Probablement l’autor té present el passatge de Plató (Lleis 772b) en què recomana que el legislador incorpori a la llei detalls que s’observin gràcies a la experiència. A Atenes, els sis tesmòtetes, que juntament amb l’arcont rei, el polemarc i l’epònim, constituïen els nou magistrats, s’encarregaven de revisar les imperfeccions de les lleis i proposaven a l’assemblea sobirana revisions o correccions. [Torna]



[380] HOMER, Ilíada X 224. El vers sencer diu: «anant junts un veu més que l’altre allò que és més avantatjós». [Torna]



[381] HOMER, Ilíada II 372. Agamèmnon es refereix a l’ancià Nèstor. [Torna]



[382] Aquí el mot «república» podria ser traduït també per «règim constitucional». Vegeu en llibre II, nota 1. [Torna]



[383] El text d’aquest passatge no és autèntic segons els parer d’alguns estudiosos o bé està col·locat en un lloc que no li correspon segons l’opinió d’altres. [Torna]



[384] Vegeu en aquest mateix llibre 13, 1283b; 13, 1284a; i 13, 1284b. [Torna]



[385] Vegeu en aquest mateix llibre 14, 1284b, on s’examina la pretensió del qui és superior en virtut. [Torna]



[386] Vegeu en aquest mateix llibre 4, 1276b. [Torna]



[387] La darrera frase d’aquest llibre és incompleta i coincideix amb l’inici del llibre VII, fet pel qual Jäger i altres estudiosos creuen que el llibre VII hauria de ser la continuació del III. [Torna]



[388] Es refereix a Plató (República 501a i 540e). [Torna]



[389] Per tal de corregir-la i fer-la més eficient. Vegeu en III 18, 1288b. [Torna]



[390] Entre els quals hi ha Plató. Vegeu més endavant en V 12, 1316b. [Torna]



[391] Es deu referir al llibre III 7, 1279a. [Torna]



[392] O bé règims constitucionals. Vegeu en llibre III, nota 47. [Torna]



[393] Vegeu en III 14, 1284b-1285b i en 18, 1288a. [Torna]



[394] La monarquia és la forma de constitució més divina, perquè el reialme de Zeus és el d’un rei. [Torna]



[395] Per a Plató (Polític 301a-303e) no hi ha constitucions bones o dolentes, sinó respectuoses amb les lleis o no respectuoses. De les constitucions respectuoses amb les lleis, la democràcia és la pitjor, i de les no respectuoses amb les lleis, la democràcia és la millor. [Torna]



[396] Per a alguns estudiosos, aquest capítol és considerat com una interpolació o una introducció posada aquí per algun copista, ja que el que es diu en aquest capítol té un desenvolupament més complet en el següent. [Torna]



[397] És a dir, els rics i els qui pretenien basar la seva categoria en la virtut i en el seu origen familiar. [Torna]



[398] Erètria, ciutat propera de Calcis de l’illa d’Eubea, fou governada per una oligarquia de cavallers (V 5, 1305a) i formà part de la primera i segona confederació atenesa fins que després de la batalla de Queronea el 338aC passà a dependre de Macedònia. En queden importants restes arqueològiques, com un teatre, temples, termes, edificis públics i elements de la muralla. [Torna]



[399] Calcis, ciutat situada a l’oest de l’illa d’Eubea, gairebé sempre restà integrada a la primera Lliga atenesa i també a la segona fins que fou ocupada pels macedonis a partir de la batalla de Queronea el 338 aC. Precisament Aristòtil morí en aquesta ciutat, d’on era originària la seva mare. [Torna]



[400] Magnèsia del Meandre, situada a uns dotze quilòmetres al sud d’Efes, fou dominada successivament per Lídia, Pèrsia i pels successors d’Alexandre. En queden restes arqueològiques importants. [Torna]



[401] En la democràcia hi participen totes les classes socials des dels aristòcrates fins a les masses populars; en canvi en l’oligarquia els qui hi intervenen solen pertànyer a la classe dels hippeîs o cavallers. [Torna]



[402] Vegeu en PLATÓ, Polític 291d. [Torna]



[403] Vegeu en HERÒDOT, Història III, 8. [Torna]



[404] Apol·lònia d’Il·líria, prop de l’actual Fier d’Albània, fundada pels corintis i corciresos el 588 aC, imposava condicions molt exigents per a aconseguir la ciutadania semblants a les d’Esparta. S’hi conserven restes de la muralla i de l’acròpolis d’època hel·lenística. [Torna]



[405] Tera, coneguda actualment amb el nom Santorí o Santorini, és una de les illes Cíclades a uns 110 quilòmetres al nord de Creta. Té forma falciforme a causa d’una explosió volcànica que se sol situar cap al 1500 aC quan segurament era una colònia cretenca, de la qual queden excepcionals pintures parietals, la major part de les quals es conserven al Museu Arqueològic Nacional d’Atenes. A l’època arcaica va ser colonitzada per grups provinents de Lacònia i es regia per una oligarquia semblant a l’espartana. [Torna]



[406] Colofó, ciutat jònica de Lídia, a l’Àsia Menor, entre Esmirna i Efes, fou fundada el segle VIII aC. Sotmesa a la primera meitat del segle VII aC per Giges, rei de Lídia (HERÒDOT, Història I 14), gaudí de gran prosperitat gràcies a l’activitat portuària fins que a l’època hel·lenística fou eclipsada per la veïna Efes. [Torna]



[407] És a dir, la democràcia i l’oligarquia. [Torna]



[408] Vegeu en aquest mateix llibre 3, 1289b. [Torna]



[409] És a dir, dels ciutadans assalariats o que treballen a jornal. [Torna]



[410] Segons alguns crítics, aquests tres darrers paràgrafs constitueixen una interpolació. [Torna]



[411] Vegeu en PLATÓ, República 369b-371e. [Torna]



[412] Vegeu en PLATÓ, República 373e. [Torna]



[413] Després de la digressió sobre la República de Plató, l’autor ha deixat d’esmentar la part sisena i passa directament a la setena. Molt probablement la sisena part deu ser la que fa referència al grup social encarregat de l’administració de la justícia que ha acabat de comentar. [Torna]



[414] Sembla que l’autor vulgui justificar la reducció de les constitucions en democràtiques i oligàrquiques (vegeu en IV 3, 1290a). La manca de recursos o la disponibilitat són condicions socials que no poden coexistir al mateix temps; en canvi, els individus poden exercir funcions polítiques i socials diferents. [Torna]



[415] Vegeu en III 6, 1278b i en aquest mateix llibre 3, 1289b. [Torna]



[416] Tarant, situada a la gran badia del sud de la Magna Grècia, fou fundada pels espartans el segle VIII aC. El peix i altres productes d’aquest indret eren exportats sobretot cap a Milet, a l’Àsia Menor. [Torna]



[417] Bizanci, situada a la costa nord del Bòsfor, fou fundada pels megarencs. En època de l’emperador Constantí fou anomenada Constantinoble i a partir de l’ocupació dels otomans Istanbul. [Torna]



[418] És a dir, naus amb tres pisos de rems anomenades triremes en llatí. [Torna]



[419] Illa del golf Sarònic entre l’Argòlida i l’Àtica. [Torna]



[420] Illa de la mar Egea situada prop de l’Àsia Menor. [Torna]



[421] Illa de la mar Egea situada a l’entrada de l’Hel·lespont o estret dels Dardanels. [Torna]



[422] Vegeu PLATÓ, República 562b. [Torna]



[423] Segurament l’autor fa referència a la situació que sovint es donà a Atenes després de la mort de Pèricles. Els demagogs, en sentit pejoratiu, es comportaren irresponsablement promovent amb la seva verbositat canvis legislatius que la massa popular aprovava sense ser conscient de les conseqüències en un futur proper o llunyà. Al segle IV s’evitaren els canvis constitucionals gràcies a la diferenciació de la llei o nómos, difícil de modificar, i el decret o pséphisma d’abast més circumstancial. [Torna]



[424] Ilíada II 204. Aquest fragment forma part d’un parlament d’Odisseu quan intenta aturar els aqueus de la fugida cap a les naus després que Agamèmnon, induït per un somni, ha proposat de retornar a la pàtria per temptejar l’ànim de les tropes. Aristòtil juga amb el mot homèric polykoiraníe, que pot ser entès com «comandament de molts» que individualment exerceixen el poder o bé com «comandament d’un conjunt» format per una pluralitat de persones. [Torna]



[425] Vegeu en PLATÓ, República 557e. [Torna]



[426] L’expressió catalana de «govern autoritari» és la traducció del mot grec dynasteía, una mena d’oligarquia radical. [Torna]



[427] Vegeu en aquest mateix llibre 4, 1291b. [Torna]



[428] El text grec d’aquesta frase, que els crítics consideren corrupte, és difícil de interpretar. [Torna]



[429] L’autor es refereix al fet de ser fill d’ambdós progenitors ciutadans i de tenir unes rendes prou elevades per tal de tenir temps per a dedicar-se a la política. [Torna]



[430] És a dir, disposar de recursos públics per tal que tots els ciutadans que ho desitgin puguin intervenir en la vida política. [Torna]



[431] En aquest context, altres traduccions viables podrien ser «règim constitucional» o «constitució republicana». Vegeu en llibre II, nota 1. [Torna]



[432] Segurament Aristòtil deu voler fer referència a la República de Plató (544a i s.), perquè en el Polític (291c-292a) distingeix la democràcia regida per la massa amb violència i la democràcia consentida pels qui disposen dels diners i en la qual les lleis són observades. [Torna]



[433] Segurament Aristòtil es refereix a III 4-5 i 7, 1279a; 15, 1286b i 18, 1288a. En canvi, altres crítics creuen que l’autor fa referència als llibres VII i VIII amb la suposició que haurien d’anar darrere del llibre IV. [Torna]



[434] Vegeu en II 11, 1273a. [Torna]



[435] Vegeu en II 9, 1268b-1271a. [Torna]



[436] En aquest passatge, Aristòtil considera dos nivells de desviacions: un format per les formes de constitució implantades, considerades desviades de la constitució perfecta, i un altre format per les formes constitucionals de la tirania, de l’oligarquia i de la democràcia que respectivament són desviacions de la monarquia, l’aristocràcia i la república. Vegeu l’esquema en III, nota 49. [Torna]



[437] La cultura o educació era un tret distintiu de les classes benestants de la societat. [Torna]



[438] L’expressió catalana «que sigui governat pels ciutadans millors» és la traducció d’aristokrateîstai, mot grec derivat d’áristos, «el millor», relacionat amb la paraula «aristocràcia». L’autor identifica el bon govern no amb el que afavoreix la majoria indiscriminadament, sinó el govern dels millors per als millors. [Torna]



[439] A l’antiguitat, un símbol era un senyal que servia per a la reconeixença d’una persona d’una manera que s’aproxima a una mena de carnet d’identitat familiar. El símbol es feia partint irregularment una tauleta o bé un objecte de terrissa o de metall en dues parts que es repartien entre dues famílies. Quan, al cap de cert temps, un membre d’una família volia identificar la seva personalitat quan s’hostatjava a casa d’una família amiga feia coincidir la seva part amb la que guardava la família que l’acollia. [Torna]



[440] Pel que fa a les sissícies o àpats comunitaris vegeu II, nota 114. [Torna]



[441] Quant a l’eforat vegeu II, nota 109. [Torna]



[442] Vegeu en III 14-17. [Torna]



[443] En el passatge V 10, 1310b, el monarca es tria entre els qui destaquen per l’excel·lència de la virtut. [Torna]



[444] Pel que fa a esimnetes vegeu en III, nota 97. [Torna]



[445] Focílides de Milet (segle VI aC) fou un poeta elegíac famós, del qual ens han arribat sentències de caràcter ètic i polític. [Torna]



[446] Fragment 12 Diehl. Segons la Constitució d’Atenes XII, aquest mateix criteri va ser aplicat per Soló quan redactà la seva constitució. [Torna]



[447] És a dir, si la classe mitjana pacta amb els de la classe benestant o amb els mancats de recursos, s’impedeix respectivament la formació d’una oligarquia o d’una democràcia radical. [Torna]



[448] Entre les formes arrogants de democràcia i d’oligarquia, de les quals sorgeix la tirania, hi ha un seguit de modalitats segons es pot veure en VI 6, 1320b. [Torna]



[449] Vegeu en V 8, 1308a. [Torna]



[450] Pel que fa a Soló vegeu en II 12, 1273b-1274a. De fet, Soló era de família aristocràtica. Tanmateix, el fet de ser qui va obrir el camí vers la democràcia, durant els dos primers terços del segle IV, provocà que molts sectors polítics idealitzessin la seva constitució i que, en certa manera, la volguessin recuperar, perquè la consideraven moderada. [Torna]



[451] Quant a Licurg vegeu II, nota 101. Malgrat el que es diu en aquest passatge, el mític Licurg fou considerat rei d’Esparta per Plutarc (Vida de Licurg III). [Torna]



[452] Sobre Carondas de Catània vegeu I, nota 9 i II, nota 157. [Torna]



[453] L’autor es refereix a Atenes i a Esparta. Atenes exercí l’hegemonia sobre l’Hèl·lada des del 477 aC amb la creació de la Lliga marítima de Delos, tot afavorint règims democràtics fins al 404 aC, després de la desfeta a Egospòtamos com a final de la guerra del Peloponnès. Esparta exercí el lideratge dels hel·lens promocionant règims oligàrquics des del 404 fins al 371 aC, en què cedí l’hegemonia a Tebes, període que amb prou feines arribà a durar deu anys. [Torna]



[454] Hi ha diverses hipòtesis sobre la personalitat que s’amaga sota aquesta expressió. Potser podria fer referència a Teràmenes, un atenès que a finals del segle V aC fou contrari a la demagògia i partidari d’un govern oligàrquic moderat tant en la revolució del 411 aC com quan s’oposà a les condemnes de mort decretades pels Trenta Tirans en acabar la guerra del Peloponnès. També s’ha pensat en la figura del legislador atenès Soló. Un altre personatge podria ser Hermeas, tirà moderat d’Atarneu, a la Tròada al segle IV aC, el qual acollí Aristòtil, quan deixà Atenes després de la mort de Plató el 347 aC. Tanmateix, hi ha estudiosos que en proposen altres, com Teopomp, Pèricles, Timoleont i encara altres. [Torna]



[455] Sobre Carondas de Catània vegeu I, nota 9 i II, nota 157. [Torna]



[456] És a dir, els qui poden pagar-se el conjunt d’armes defensives i ofensives que porta un hoplita. [Torna]



[457] Com quan el consell de l’Areòpag d’Atenes buscà recursos i distribuí vuit dracmes a cadascú i féu pujar el poble a les naus per tal de lluitar a Salamina, tal com explica el mateix Aristòtil (Constitució d’Atenes XXIII 1). [Torna]



[458] Els malieus eren els qui vivien al golf Malíac, al sud de Tessàlia, davant de l’extrem septentrional de l’illa d’Eubea. [Torna]



[459] Com la condemna decretada contra els generals de la victòria de les Arginuses per no haver pogut recollir els cadàvers a alta mar a causa d’un temporal. Vegeu en XENOFONT, Hel·lèniques I 7, 9. [Torna]



[460] Tèlecles de Milet deu ser un teòric de les constitucions, ja que el seu nom només apareix esmentat en aquest passatge. [Torna]



[461] És a dir, les famílies. [Torna]



[462] Segons el que Aristòtil diu en V 6, 1305b, en les oligarquies els càrrecs es reservaven per als membres d’alguns grups polítics. Quan després de la derrota a Egospòtamos el 404 aC, a Atenes governaren els Trenta Tirans, els magistrats i consellers eren escollits entre els qui figuraven en una llista tancada de candidats fixada pels Mil (Constitució d’Atenes XXXV 1). [Torna]



[463] A Atenes i a altres llocs, com Erètria, Delos, Cnidos, Halicarnàs, etc., els magistrats, en acabar el seu mandat, havien de donar comptes de la seva actuació, sobretot si havien administrat recursos públics. Feia una primera revisió un cos de deu logistes, ajudats per sinègors o advocats de l’estat. Durant trenta dies qualsevol ciutadà podia presentar una acusació d’inexactitud davant dels eutins o revisors dels magistrats sortints, els quals eren membres escollits de la bule o consell. L’acusació, si era fonamentada, passava a un tribunal de l’Heliea, el qual tenia la darrera paraula. [Torna]



[464] L’elecció de candidats d’una llista tancada de seleccionats és una característica més aviat aristocràtica, encara que es practiqui en un règim democràtic. Vegeu en ISÒCRATES, Panatenaic 130, 131, 145; Areopagític 22, i en ARISTÒTIL, Constitució d’Atenes VIII 1; XXII 5; XXX 2, XXXI 5. [Torna]



[465] En la mentalitat antiga, els distingits semblaven els més qualificats per a les activitats polítiques. [Torna]



[466] Els probuls eren uns comissionats encarregats d’examinar i preparar les propostes per a ser sotmeses a òrgans superiors, com una mena de ponents o consellers delegats. D’aquesta manera s’intentava suavitzar l’autoritat de la bule o consell i de l’assemblea popular. En trobem a Corcira, a Delfos, a Mègara, a Atenes i a altres llocs. A Atenes, després de la desfeta a Sicília el 413 aC, fou nomenada una comissió de deu probuls de més de quaranta anys, entre els quals hi havia Sòfocles, per tal de limitar les atribucions de la bule i de l’assemblea popular. [Torna]



[467] Originàriament els guardians de les lleis o nomofílacs eren els magistrats encarregats de vigilar la integritat de les lleis i de vetllar per la seva observança. Vegeu en III 16, 1287a. [Torna]



[468] Les oligarquies es decanten per càrrecs de llarga durada. A Esparta els reis i els membres de la gerúsia eren vitalicis (vegeu en V 6, 1306a i en V 8, 1308a). En canvi, les democràcies s’inclinen pels càrrecs de lapses curts de temps (vegeu en V 8, 1308a; V 10, 1310b i en VI 2, 1317b). A Atenes, els prítanis ocupaven el càrrec trenta-cinc o trenta-sis dies i el pròstata o president dels prítanis només un dia (vegeu en Constitució d’Atenes, XXIII 2 i XLIV 1 respectivament). [Torna]



[469] Un coreg era un ciutadà benestant que assumia la responsabilitat i les despeses d’un cor tràgic o també líric com a litúrgia, és a dir, com a prestació impositiva que l’estat fixava per als rics en favor del poble. Els coregs finançaven els espectacles teatrals, l’ensinistrament dels joves en els gimnasos, l’organització de les processons, etc. [Torna]



[470] Els heralds eren intermediaris inviolables entre els estats o entre el govern i els ciutadans. També acompanyaven els ambaixadors, convocaven el poble, mantenien l’ordre en les assemblees, proclamaven les crides dels magistrats, etc. [Torna]



[471] Els inspectors de les dones o ginecònoms eren una institució de caràcter oligàrquic per tal de vigilar el comportament de les dones en les festes públiques. Sabem que a Atenes hi va haver ginecònoms durant els deu anys (317-307 aC) de govern dictatorial del peripatètic Demetri de Falèron, gràcies al suport del macedoni Cassandre. [Torna]



[472] Els guardians dels infants o pedònoms eren funcionaris encarregats de vetllar per la conducta dels nois. En algunes polis establiren aquests funcionaris durant el segle III aC. [Torna]



[473] En aquest passatge, els encarregats de mesurar i distribuir el gra en moments de carestia són anomenats sitòmetres; en canvi en la Constitució d’Atenes (LI 3) reben el nom de sitòfilacs. Cal recordar que l’Àtica era deficitària en cereals, per la qual cosa n’havia d’importar d’altres llocs, com d’Escítia o de Sicília. [Torna]



[474] La llarga expressió catalana «facin tots els papers com les llumeneres en forma d’asts» equival al mot grec obeliskolýchnia poieîn, és a dir, fer la funció d’una llumenera que els militars també feien servir com a ast per a rostir la carn. [Torna]



[475] Un agorànom era un funcionari que vigilava l’àgora quan hi havia mercat, cobrava les taxes a les parades i controlava els pesos i mesures. [Torna]



[476] Vegeu la nota 79 d’aquest mateix llibre. [Torna]



[477] És a dir, el consell. [Torna]



[478] A l’antiga Grècia no era ben vist que la dona d’una família benestant anés pel carrer. Només les dones pertanyents a nivells socials humils eren les úniques que anaven a comprar. Els qui s’encarregaven de la compra solien ser els homes o bé les esclaves per a les coses de no gaire valor. [Torna]



[479] L’espai ocupat per la polis de Mègara limitava amb Corint a l’oest, amb Beòcia al nord i amb l’Àtica a l’est. Mègara desenvolupà una gran activitat colonitzadora entre el 730 i 550 aC. Sobre el moment dels fets polítics que recorda Aristòtil hi ha diverses opinions. Per uns es tracta d’un canvi polític produït en temps del poeta Teognis al segle VI aC. Altres estudiosos creuen que l’autor es refereix al canvi de la democràcia per una oligarquia radical del 424 aC, esmentat per Tucídides (Guerra del Peloponnès IV 66-74). Finalment, alguns crítics són del parer que es vol reflectir el canvi de la democràcia per una oligarquia produït el 447 aC, després de la batalla de Coronea, en què Mègara deixà la Lliga atenesa segons Tucídides (Guerra del Peloponnès 1 113). Per a altres referències vegeu en V 3, 1302b i V 5, 1304b. [Torna]



[480] Una tribu o phýle era originàriament una agrupació de fratries per venjar-se dels crims de sang. A Atenes, Clístenes (508-507 aC) establí deu tribus artificials per poder administrar l’estat amb més eficàcia i per evitar la influència de les famílies gentilícies, que representaven la noblesa. De cadascuna de les deu tribus es nomenaven cinquanta buleutes i un estrateg. [Torna]



[481] El dem era la part més petita de la divisió territorial dels grecs. En un principi agrupava diverses famílies que compartien un culte i interessos comuns. A partir de Clístenes, cada atenès de divuit anys havia de ser inscrit en un dem per poder gaudir dels drets civils. Cada dem tenia un demarc i altres magistrats. Es poden comparar amb els nostres barris amb entitat política reconeguda. [Torna]



[482] Primitivament les fratries eren agrupacions de famílies amb un avantpassat i amb un culte comuns. A partir de Clístenes, les fratries perderen pes polític i vetllaven per garantir els drets de ciutadania. [Torna]



[483] Aquest tribunal, que se situava a la illeta Freat, al davant del port de Zea, el tercer en amplitud després del Pireu i del de Muníquia, jutjava l’acusat de mort o de ferida, el qual es defensava des d’una embarcació ancorada vora la riba, tal com explica el mateix Aristòtil en la Constitució d’Atenes LVII 3-4. [Torna]



[484] En temps d’Aristòtil, a Atenes hi havia el tribunal dels Quaranta, quatre de cadascuna de les deu tribus, els quals recorrien els dems jutjant els processos que no superessin les deu dracmes. Anteriorment, fins al govern dels Trenta Tirans, hi havia hagut el tribunal dels Trenta. [Torna]



[485] Vegeu en III 9, 1280a i en III 12, 1282b. [Torna]



[486] Els hel·lens distingien un conflicte intern o stásis dins d’una polis i el conflicte entre polis o pólemos. Segons Plató (República 351d), les revoltes internes són provocades per la injustícia, pels odis i per les dissensions, mentre que la pau interna s’aconsegueix mitjançant la justícia, la concòrdia i l’amistat. [Torna]



[487] Lisandre fou l’almirall espartà que aconseguí la victòria sobre la flota atenesa a Egospòtamos, bloquejà el Pireu i instituí el govern dels Trenta Tirans (404 aC). Malgrat tot, a Esparta s’imposà el partit contrari dirigit pel rei Pausànias i Lisandre hagué de deixar la política fins que hi retornà gràcies a la influència del rei Agesilau. Quan esclatà la guerra coríntia (395-386 aC) contra el domini tirànic d’Esparta, ell juntament amb Pausànias hagué d’envair Beòcia i morí en el setge d’Haliart el 395 aC. Fou un dels líders més distingits de Lacedemònia, però resultà bastant impopular per la seva prepotència i arrogància. Segons Diodor de Sicília (Biblioteca històrica XIV 13 ) i Plutarc (Vida de Lisandre 24-25), Lisandre intentà que la reialesa espartana no fos hereditària, sinó electiva entre els esparciates distingits. [Torna]



[488] Dos són els personatges amb el nom de Pausànias als quals podria referir-se l’autor. El primer, fill del rei Cleòmbrot i regent com a tutor de Plistarc, comandà les tropes gregues a la batalla de Platea contra els perses el 479 aC. Intentà instaurar un poder personal a Esparta, i els adversaris l’acusaren de traïció, per la qual cosa s’hagué de refugiar en el temple d’Atena Calcíeca, on morí de fam 469 aC. Un altre Pausànias, rei d’Esparta, fou el qui permeté el retorn de la democràcia a Atenes el 404 aC. El 395 arribà massa tard amb les tropes de socors per tal d’ajudar Lisandre, per la qual cosa fou acusat i hagué de morir a l’exili a Tègea. [Torna]



[489] Pel que fa a Epidamne vegeu en II, nota 77. [Torna]



[490] Els filarcs eren líders de caràcter tribal. El fet que fossin substituïts per un consell cal interpretar-ho com una innovació de caràcter democràtic. [Torna]



[491] L’Heliea, que a Atenes era un tribunal popular, a Epidamne devia ser una mena d’assemblea. El fet que fos obligatori que només els magistrats assistissin a aquesta assemblea és un tret oligàrquic. [Torna]



[492] A Esparta, la monarquia hereditària era admesa perquè era al capdamunt de l’estructura piramidal de les institucions. [Torna]



[493] Plató (Lleis 757a-c) també fa aquesta distinció i es decanta preferentment per la igualtat proporcional perquè, segons ell, neix del discerniment de Zeus i concedeix més privilegis als que excel·leixen en virtut i educació. Igualment Isòcrates (A Nícocles 14 i Areopagític 21) reconeix que els bons han de tenir major recompensa que els dolents. [Torna]



[494] Aquests dos sistemes de govern, segons com es mirin, poden semblar contraposats i requereixen un nombre considerable de partidaris. [Torna]



[495] La mateixa idea fou expressada pel poeta Teognis de Mègara (149 i s). [Torna]



[496] En sintonia amb el pensament aristotèlic, s’ha proposat precisar les tres causes d’aquesta manera: a) causa material: el ciutadà que es revolta; b) causa final: l’objectiu de la revolta, i c) causa eficient: l’origen de la dissensió. [Torna]



[497] Vegeu en aquest mateix llibre 1, 1301a i 1301b. En aquests passatges es parla de la causa material dels moviments revolucionaris. [Torna]



[498] S’entén per poder dinàstic el que aconsegueix un noble o un grup de nobles mitjançant la violència. [Torna]



[499] Quant a l’ostracisme vegeu en III, nota 85. [Torna]



[500] Argos és la capital de l’Argòlida, a la part oriental del Peloponnès. Després de l’arribada dels doris (segle XII aC) dominà l’Argòlida i, amb el rei Fidó d’Argos (segle VII aC), una gran part del Peloponnès. Sovint Argos mantingué una postura en contra d’Esparta, sobretot en la guerra del Peloponnès. [Torna]



[501] Rodes forma part de les Espòrades meridionals i es troba a uns quaranta quilòmetres de la costa de l’Àsia Menor. Formà part de la confederació marítima de Delos, però entre el 411 i el 407 s’enfrontà a Atenes. Sobre els fets als quals es refereix Aristòtil, alguns creuen que tingueren lloc el 390 aC tenint en compte el que narra Diodor de Sicília (Biblioteca històrica XV 87), mentre que altres són del parer que l’autor esmenta la revolució del 357, si tenim present el que diu Demòstenes (Per la llibertat dels rodis 14-19). [Torna]



[502] Enòfita és una localitat de Beòcia propera a Tànagra. En la batalla d’Enòfita, Atenes, en derrotar Tebes el 457 aC, imposà un govern democràtic que durà fins al 447, data en la qual tingué lloc la batalla de Coronea. [Torna]



[503] La democràcia establerta a Mègara després de la caiguda del tirà Teàgenes va caure en tornar els oligarques exiliats (vegeu en IV 15, 1300a). [Torna]



[504] Al voltant del 495 aC, a Siracusa s’instaurà la democràcia amb l’expulsió dels oligarques, els quals es refugiaren a Gela, on Geló, que hi fou tirà entre el 491 i el 485 aC, els acollí. Geló deixà el seu germà Hieró a Gela i amb els exiliats siracusans imposà una tirania a Siracusa entre el 485 i 478 aC. Vegeu en HERÒDOT, Història VII 155, 6 i en DIODOR DE SICÍLIA, Biblioteca històrica IX 1, 5. [Torna]



[505] El fet que el creixement desproporcionat d’una part pot anorrear la seva identitat torna a aparèixer en V 9, 1309b. [Torna]



[506] Tarant, o Tarent en la denominació llatina, fou una colònia fundada el 706-705 per joves espartans expulsats de la pàtria, perquè, segons una versió, havien nascut de mares hilotes i de pares esparcíates. Era la polis més important de Japígia, al sud-est d’Itàlia. Actualment la ciutat ocupa l’antic assentament grec en un promontori d’un golf que li permet tenir dos ports, un de petit en el golf i l’altre a la mar oberta. Tarant hagué de mantenir sovint lluites contra els jàpigs indígenes, que solien estar en bones relacions amb Atenes. La derrota esmentada en el text tingué lloc el 473 aC (vegeu en HERÒDOT, Història VII 170 i en DIODOR DE SICÍLIA, Biblioteca històrica XI 52, 5). [Torna]



[507] Es desconeix el significat exacte de l’expressió «els del dia setè». Alguns pensen que fa referència al dia del mes consagrat a Apol·lo, en el qual Argos fou vençuda per Esparta. Altres creuen que fa al·lusió a un grup de persones d’una suposada tribu. La victòria del rei espartà Cleòmenes cal situar-la l’any 519 o bé el 509 aC. [Torna]



[508] Els periecs que hagué d’acollir Argos tant podrien ser periecs propis d’Argos, és a dir, una mena de servents de classe inferior de l’interior del país, com periecs procedents d’Esparta. [Torna]



[509] La disminució dels ciutadans distingits i la participació de més ciutadans de classes inferiors entre els divuit i els seixanta anys durant la guerra del Peloponnès (431-404 aC) afavorí que la constitució atenesa fos més democràtica (vegeu en Constitució d’Atenes XXVI 1). Encara que l’autor no ho esmenti, Atenes també hagué de reclutar soldats mercenaris. [Torna]



[510] Herea era una ciutat de l’Arcàdia occidental a la vora del riu Alfeu, que tradicionalment era aliada d’Esparta. Aristòtil deu voler referir-se als fets esdevinguts després de la batalla de Leuctra el 371 aC. [Torna]



[511] Òreos és el nom que Atenes donà a Histiea, ciutat del nord de l’illa d’Eubea, després que Pèricles en foragità la població autòctona i hi establí dos mil clerucs atenesos. Després de la guerra del Peloponnès, Òreos depengué d’Esparta fins al 377 aC, en què tornà a aliar-se amb Atenes, fet que recull Aristòtil. [Torna]



[512] Ambràcia, ciutat de l’Epir, al nord-oest de l’Hèl·lada, fou una colònia coríntia fundada pels Cipsèlides el segle VII aC. El fet descrit correspon al canvi polític de caire democràtic esdevingut el 560 després de la fugida del tirà Periandre. [Torna]



[513] Síbaris, colònia occidental del golf de Tarant fundada a mitjan segle VIII aC, arribà a ser la ciutat més potent de la Magna Grècia, fet pel qual era proverbial el luxe dels seus habitants. La rivalitat amb la veïna Crotona en provocà la destrucció el 310 aC. [Torna]



[514] Provinents de Trezè, ciutat de l’Argòlida, a la riba del golf Sarònic. [Torna]



[515] Túrios fou una colònia panhel·lènica fundada el 444 aC amb el beneplàcit de Pèricles prop de les restes de l’antiga Síbaris amb una planimetria dissenyada per Hipòdam de Milet. Fins i tot en aquesta ocasió, els sibarites tornaren a crear dissensions amb els companys de colonització. Després de la segona guerra púnica, el 194 aC, els romans hi fundaren la colònia Còpia. [Torna]



[516] Pel que fa a Bizanci vegeu en el llibre IV, nota 29. Dels fets esmentats per l’autor en aquest passatge no en tenim notícia en altres fonts. [Torna]



[517] Antissa és una ciutat de la costa del nord-oest de l’illa de Lesbos. No tenim altra informació que els fets esmentats en aquest passatge. [Torna]



[518] Zancle, nom primitiu de Messina, es troba al nord-est de Sicília. El nom deriva del mot zágklon «falç» per la forma semicircular del braç de terra que forma al port. Fou fundada per colons arribats de Calcis i de Cime el segle VII aC. El 495 aC hi arribaren jonis pròfugs de Samos després de la caiguda de Milet en mans dels perses. Els fets descrits per l’autor tingueren lloc cap al 490 aC. Més tard, cap al 470 aC, fou poblada per colons doris provinents de Messènia, els quals li canviaren el nom pel de Messina i provocaren tensions per la barreja de població jònica i dòrica. [Torna]



[519] Apol·lònia del Pont Euxí, és a dir, de la Mar Negra, era una colònia de Milet fundada el segle VI aC. En aquest mateix llibre 6, 1306a, Aristòtil recorda que hi fou enderrocada l’oligarquia. No se sap si els dos fets tenen alguna relació o no. [Torna]



[520] Segons la tradició, Siracusa fou fundada pels corintis el segle VIII aC. Després de la caiguda de la tirania el 465 aC es confirmà la ciutadania, que els tirans havien concedit, a mercenaris i a estrangers, però amb una certa limitació dels drets polítics. Diodor de Sicília (Biblioteca històrica XI 72, 3) recull aquests fets amb més detall. [Torna]



[521] Amfípolis era una colònia fundada pels atenesos a Macedònia a la desembocadura del riu Estrímon el 437 aC. Els fets referits en el text tant es poden situar al 424 com al 365 aC. [Torna]



[522] Clazòmenes, dividida en dos nuclis urbans, un en una illeta i un altre a la terra ferma (Quitos), està situada a la costa de la Jònia, dins el golf que hi ha a la desembocadura del riu Hermos a l’oest d’Esmirna. En el segle VII aC, Clazòmenes fundà la colònia d’Abdera a la Tràcia i Nàucratis a la desembocadura del Nil. [Torna]



[523] Colofó, situada a la regió de Lídia (Àsia Menor) entre Esmirna i Efes, feia servir com a port Nòcion, ubicat a una quinzena de quilòmetres. Dintre del seu territori també hi havia el santuari oracular apol·lini de Claros. [Torna]



[524] El port del Pireu situat a uns vuit quilòmetres del centre d’Atenes estava habitat per una població dedicada sobretot a les activitats marítimes i, per tant, formava una societat més oberta que la d’Atenes. D’aquí sorgí el restabliment de la democràcia a finals del segle V aC, després de la guerra del Peloponnès, tal com explica el mateix Aristòtil (Constitució d’Atenes XXXVII-XXXVIII). [Torna]



[525] Segons alguns estudiosos cal situar els fets esmentats no gaire temps abans de la tirania de Geló. Vegeu l’anterior nota 20 d’aquest mateix llibre. [Torna]



[526] Pel que fa a Histiea vegeu la nota 27 d’aquest mateix llibre. Sembla oportú situar els fets descrits sota l’hegemonia d’Atenes cap al 446 aC. [Torna]



[527] El fet que la troballa d’un tresor porta males conseqüències i que més val lliurar-lo a l’estat és tractat per Plató (Lleis 913a-d). [Torna]



[528] Aquesta anècdota és explicada amb més detall per Plutarc (Preceptes per a l’actuació política XXXII). [Torna]



[529] Mitilene és la capital de l’illa de Lesbos. El seu nucli urbà, que en un principi estava situat en una illeta, restà unit a Lesbos gràcies a la construcció d’un dic en època clàssica. [Torna]



[530] Sobre les filles hereves per manca de descendència masculina vegeu en llibre II, nota106. [Torna]



[531] La revolta apaivagada per Paquet tingué lloc el 428 aC i constitueix un dels episodis dels inicis de la guerra del Peloponnès (vegeu en TUCÍDIDES, Guerra del Peloponnès III 3-6). [Torna]



[532] Un proxen era un càrrec honorífic que en una ciutat forastera vetllava pels interessos dels conciutadans que hi residien o hi acudien, com si fos un cònsol a l’actualitat. [Torna]



[533] Els foceus, gentilici que no s’ha de confondre amb foceus, originaris de Focea (Àsia Menor), eren habitants de la Fòcida, en la qual hi havia el santuari de Delfos. [Torna]



[534] S’anomenen guerres sagrades les lluites per a aconseguir la primacia a l’interior d’una amficcionia, és a dir, d’una confederació política i religiosa alhora. En aquest cas, el conflicte sorgí entre els delegats dels estats grecs que tenien representació a Delfos el 455 aC, santuari en el qual els foceus s’oposaven a la primacia de Tebes i dels seus aliats de Tessàlia. [Torna]



[535] Segurament el canvi de règim fa referència al que ha estat esmentat al començament d’aquest llibre (1, 1301b). [Torna]



[536] La influència de l’Areòpag es deixà sentir disset anys després de la batalla de Salamina (480 aC), per bé que anà declinant de mica en mica amb el pas del temps, tal com explica el mateix Aristòtil (Constitució d’Atenes XXV 1). En aquesta mateixa obra (IV 4, 1291b), Aristòtil posa en relleu la participació entusiasta del poble en la tripulació de les naus contra els perses i la compensació política que exigiren en la participació en els afers públics. [Torna]



[537] El 418 aC, a Argos, els argius, juntament amb els mantinesos i els atenesos combateren amb èxit contra els espartans. Durant cert temps s’hi imposà l’aristocràcia anomenada dels Mil. [Torna]



[538] Els siracusans, amb l’ajuda d’Esparta, derrotaren la flota atenesa el 413 aC. El sistema de govern entre el 413 i el 405 fou de caràcter democràtic. Aristòtil considera que fou un sistema republicà. Segons Diodor (Biblioteca històrica XVIII 34), Díocles aprofundí la democràcia designant els magistrats per sorteig. [Torna]



[539] Quant a Calcis vegeu en llibre IV, nota 12. [Torna]



[540] D’aquest tirà no tenim altra informació que l’esmentada en aquest passatge. Potser els fets van tenir lloc quan Calcis hagué de sotmetre’s a Atenes el 506 aC i féu caure l’oligarquia. [Torna]



[541] Sobre Ambràcia vegeu en aquest mateix llibre, nota 28. Pel que fa a Periandre vegeu en aquest mateix llibre el que diu en 3, 1303a i en 10, 1311a. [Torna]



[542] Un exemple de l’engany i la violència alhora és el del tirà Pisístrat d’Atenes, el qual, per una banda, es ferí ell mateix i féu creure que havia rebut lesions dels adversaris i, per altra banda, amb la guàrdia personal dels corinèfors o macers ocupà violentament l’acròpolis (vegeu en Constitució d’Atenes XIV 1). [Torna]



[543] Els Quatre-cents suplantaren la democràcia entre juny i setembre del 411 aC després de la desfeta a Sicília del 413, ja que els integrants de les forces eren absents d’Atenes, o bé navegant amb el que quedava de la flota o bé empresonats a Siracusa (vegeu en ARISTÒTIL, Constitució d’Atenes XXIX-XXXIII i en TUCÍDIDES, Guerra del Peloponnès VIII 48 i VIII 89). [Torna]



[544] És a dir, el rei dels perses, que a partir de les acaballes de la guerra del Peloponnès tingué el paper de moderador de les discòrdies entre Atenes i Esparta mitjançant una política de subvencions per tal d’anivellar-ne les forces i poder estar tranquil pel que fa a les ciutats gregues de la costa de l’Àsia Menor que controlava. [Torna]



[545] Cos és una de les illes Espòrades meridionals a l’embocadura del golf de l’Àsia Menor entre Cnidos i Halicarnàs. Sembla que l’autor es refereix als fets que es produïren a l’illa quan se separà de la segona confederació marítima d’Atenes el 357 aC. [Torna]



[546] Pel que fa a Rodes i els fets esmentats vegeu en aquest mateix llibre la nota 17. Sembla que els demagogs per finançar les tasques polítiques dels populars deixaren de pagar als taxiarques o comandants de les naus. Aquests, pertanyents a les classes benestants, com que no podien fer front als deutes eren sotmesos contínuament a processos per impagament fins que reaccionaren i aboliren la democràcia. [Torna]



[547] Segurament es tracta d’Heraclea del Pont, fundada per megarencs i beocis el segle VI aC. [Torna]



[548] Sobre Mègara vegeu en IV la nota 92 i pel que fa als fets esmentats vegeu en IV 15, 1300a. [Torna]



[549] No se sap si l’autor es refereix a Cime d’Eòlia, a l’Àsia Menor, o bé a Cumes de Campània. [Torna]



[550] Pel que fa a litúrgies vegeu en IV, nota 81. [Torna]



[551] Milet, situada prop de la desembocadura del riu Meandre entre el mar i el golf Làtmic, avui esdevingut un llac salat, fou poblada per grecs a finals del segle XII aC. Fou la ciutat més activa i pròspera de la Lliga jònica. Segurament Aristòtil es refereix a la instauració de l’oligarquia que Trasibul hi va dur a terme el 612 aC. [Torna]



[552] Fora d’Atenes, un prítanis era el magistrat suprem o capdavanter. [Torna]



[553] Pisístrat fou tirà d’Atenes en dos períodes, 561-556 i 546-528 aC, després de les reformes de Soló. A partir del govern dels seus fills, anomenats Pisistràtides, el mot tirà prengué el sentit pejoratiu que encara té. Per a més detalls vegeu en ARISTÒTIL, Constitució d’Atenes XIII-XVI. [Torna]



[554] Els sectors socials o, en certa manera, partits polítics, després de Soló eren els de la muntanya, els més pobres, partidaris de Pisístrat, els de la plana, predominantment propietaris de terres i els de la costa dedicats al comerç i al transport marítim. [Torna]



[555] Teàgenes fou tirà de Mègara a finals del segle VII aC. [Torna]



[556] Dionisi I el Vell esdevingué tirà de Siracusa el 405 aC després d’haver acusat Dafneu, general que intentà en va socórrer Acagrant contra Cartago. [Torna]



[557] L’autor considera una democràcia tradicional i conservadora la constitució instituïda per Soló; en canvi, una democràcia moderna podia ser qualificada d’extremista i a frec de l’oclocràcia. La solució que Aristòtil proposa, en el sentit que votin les tribus i no els ciutadans directament, és la que es feia servir a Roma. [Torna]



[558] Al voltant del 550 aC, dos joves ultratjaren Telestàgora i les seves dues filles. Lígdamis es féu eco de les protestes populars i aconseguí liderar el poble a Naxos. Ajudà Pisístrat amb diners i amb tropes per poder tornar a ser tirà d’Atenes el 546 aC i també féu costat a Polícrates perquè fos tirà de Samos. [Torna]



[559] Naxos és la major de les illes Cíclades. Després d’un llarg període oligàrquic, el poder passà a mans de Lígdamis fins que fou expulsat pels espartans el 525 aC i s’instal·là l’aristocràcia en el poder. [Torna]



[560] Massàlia, colònia fundada pels foceus, igual com Empòrion, correspon a l’actual Marsella. [Torna]



[561] Istre, situada al sud de la desembocadura del Danubi, fou una colònia fundada pels milesis el segle VII aC. [Torna]



[562] Segurament l’autor es refereix un altre cop a Heraclea del Pont. [Torna]



[563] Cnidos, fundada pels espartans el segle VIII aC, es troba a l’extremitat del Quersonès cari, a l’Àsia Menor, davant mateix de l’illa de Cos. [Torna]



[564] Èritres és una ciutat de la Jònia al davant de l’illa de Quios. En una gruta de l’acròpolis hi tenia l’oracle la sibil·la eritrea. [Torna]



[565] En diversos llocs trobem famílies influents que porten noms que els confereixen cert prestigi. El patronímic Basílides fa pensar que pertanyen a la nissaga d’un antic rei, nom que en grec és basiléus. Es produeix una cosa semblant a Atenes amb els Eupàtrides, a Eleusis amb els Eumòlpides, a Esparta amb els Àgides i els Euripòntides, etc. [Torna]



[566] Càricles, juntament amb Crícias, fou un dels membres més extremistes dels Trenta Tirans, que governaren amb funestes conseqüències durant gairebé un any a Atenes per decisió de l’almirall espartà Lisandre després de la derrota atenesa a Egospòtamos, amb la qual s’acabà la guerra del Peloponnès. Per a més detalls vegeu en aquest mateix llibre les notes 3 i 4. Diverses fonts ens en donen informació abundosa, com la que ens proporcionen Xenofont (Hel·lèniques II 4 i s.) i Aristòtil (Constitució d’Atenes XXXV-XXXIX). [Torna]



[567] Frínic, que fou estrateg entre el 412 i 411 aC, fou partidari de l’oligarquia i membre dels Quatre-cents. Quan intentava negociar la pau amb Esparta morí assassinat. [Torna]



[568] Pel que fa als Quatre-cents vegeu en aquest mateix llibre, nota 59. [Torna]



[569] Hi hagué diverses ciutats amb el nom de Larisa. La que apareix en aquest context és la de Tessàlia, l’oligarquia de la qual fou enderrocada el 404 aC quan la ciutat fou ocupada per Licòfron de Feres. Els guardians dels ciutadans segurament eren uns magistrats encarregats de la defensa de la ciutat. [Torna]



[570] Traducció del mot grec hetairíai o associacions de caire oligàrquic, integrades per nobles i ciutadans benestants que s’unien per defensar els seus privilegis i per conspirar quan ho creien oportú. [Torna]



[571] Abidos, situat vora l’Hel·lespont, a la Tròada, fou fundada pels milesis el segle VII aC. Després de separar-se de la confederació marítima de Delos (411 aC) s’hi va implantar una oligarquia que acollí de grat la flota espartana, amb la qual Lisandre vencé els atenesos a Egospòtamos. [Torna]



[572] El 405 aC, Hiparí fou el qui promocionà Dionisi I com a tirà de Siracusa, el qual es casà amb la seva filla Aristòmaca. El fill d’Hiparí, Dió, mantingué una ferma amistat amb Plató. [Torna]



[573] Sobre Amfípolis vegeu en aquest mateix llibre la nota 37. [Torna]



[574] En època del govern oligàrquic d’Amfípolis després del 424 aC, Cleotim, que s’havia desdinerat pels seus excessos, hi féu el seu cop d’estat. [Torna]



[575] Egina és una illa de la mar Egea que es troba al golf Sarònic entre l’Àtica i l’Argòlida. [Torna]



[576] Cares fou un estrateg atenès que lluità contra Filip de Macedònia com a cap de l’exèrcit atenès a Olint el 348 i a Queronea el 338 aC. Finalment ajudà el sàtrapa Artabazos que se sollevà contra el rei de Pèrsia, per la qual cosa aconseguí una possessió a Sigèon, a la Tròada, on morí cap al 324 aC. [Torna]



[577] Sobre Apol·lònia del Pont vegeu en aquest mateix llibre la nota 35. Es desconeix la data del fet recordat per l’autor. [Torna]



[578] Fàrsal, que potser ocupa el lloc de la Ftia homèrica, fou la ciutat més important de Tessàlia el segle V aC. [Torna]



[579] Elis, capital de l’Èlida, regió del nord-oest del Peloponnès, fou fundada el 471 aC per substituir Olímpia com a centre polític. És difícil datar els fets descrits per l’autor. [Torna]



[580] Timòfanes, capitost d’un grup de mercenaris, imposà la tirania a Corint el 366 aC mentre feia la guerra contra Argos. Tanmateix, fou occit per una conjura aristocràtica capitanejada pel seu germà Timoleont el 365 aC. Vegeu en PLUTARC, Vida de Timoleont III-V. [Torna]



[581] La possibilitat que els tirans se serveixin de la gent és esmentada per Plató (República 351d-e). [Torna]



[582] Sobre Larisa vegeu en aquest mateix llibre la nota 85. [Torna]



[583] La dinastia dels Alèvades dominà Tessàlia entre els segles VI i IV aC. La seva decadència començà quan s’afirmaren els tirans de Feres (Jàson i Alexandre) i desaparegueren de l’escena política en temps d’Alexandre el Magne. [Torna]



[584] Simos, un dels Alèvades, demanà ajuda a Filip de Macedònia per lluitar contra els tirans de Feres. [Torna]



[585] Pel que fa a Abidos vegeu en aquest mateix llibre l’anterior nota 87. [Torna]



[586] Vegeu en aquest mateix llibre l’anterior nota 86. [Torna]



[587] D’Ifíades, no en sabem gran cosa. [Torna]



[588] Sobre Erètria vegeu en llibre IV, nota 11. [Torna]



[589] Tant el cas d’Eurició com el d’Àrquias, que ara ignorem, devien ser coneguts gairebé per tothom. [Torna]



[590] Traducció del mot kýphon, és a dir, una fusta, com si fos un jou, lligada als braços i posada al clatell dels condemnats, de manera que no poguessin aixecar el cap. Vindria a ser com una mena de picota. [Torna]



[591] Quios és una illa de les Espòrades propera a l’Àsia Menor, entre Lesbos i Samos. [Torna]



[592] Vegeu en aquest mateix llibre 6, 1305b. [Torna]



[593] Un partènia, nom interpretat com a «fill de donzella», era un individu que no podia formar part dels «iguals», és a dir, dels esparciates o ciutadans espartans amb tots els drets. A l’època antiga, la causa podia ser explicada de diverses maneres. Segons alguns, com que uns quants s’havien negat a participar en la primera guerra contra Messènia foren degradats. Per a altres eren fills dels iguals, però nascuts fora del matrimoni amb el consentiment de l’autoritat per tal de mantenir el nivell de població, que havia disminuït per les baixes a la guerra. Finalment, per a altres, eren fills il·legítims nascuts de mares esparciates però engendrats per periecs i hilotes, mentre els marits esparciates estaven ocupats en les tasques de la guerra. Sigui com sigui, amb l’excusa d’una possible conspiració foren enviats a fundar Tarant. Vegeu en aquest mateix llibre la nota 22. [Torna]



[594] Pel que fa a Lisandre vegeu en aquest mateix llibre la nota 3. [Torna]



[595] La conjura de Cinadó tingué lloc el 398-397 aC pel fet que volia formar part dels iguals o esparciates, ja que es considerava que l’avalaven el seu coratge i la seva virtut. [Torna]



[596] Agesilau II (444-361? aC) fou rei d’Esparta pertanyent a la família dels Euripòntides. Lluità a l’Àsia Menor contra els perses i s’oposà aferrissadament a l’hegemonia tebana abans i després de les batalles de Leuctra (371 aC) i de Mantinea (362 aC). [Torna]



[597] El poeta Tirteu (segle VII aC) participà en la segona guerra contra Messènia, en la qual els seus poemes eren cantats pels soldats en marxa. De la seva obra, només en conservem una petita part. Eunòmia, és a dir, «El bon govern», que era una exaltació de la constitució del llegendari Licurg. Les seves composicions poètiques, llegides a tota l’Hèl·lada, fins i tot pels enemics d’Esparta, eren considerades un model de la poesia ètico-militar. [Torna]



[598] Quant a Pausànias vegeu en aquet mateix llibre la nota 4. [Torna]



[599] Hannó, que cal no confondre amb Hannó el Gran ni amb Hannó el Navegant, fou un general cartaginès que lluità conta Dionisi I de Siracusa, i, amb l’ajut d’esclaus i de tribus númides, intentà aconseguir el poder a Cartago sense èxit. Algú ha notat la contraposició entre el que l’autor diu en aquest passatge i el que apareix en II 11, 1272b, en el sentit que la constitució de Cartago està ben ordenada pel fet que el poble sempre hi ha estat fidel. Tanmateix, potser la contradicció no és tal, si tenim en compte que Hannó no representava el poble, sinó només ell amb els esclaus i les tribus forasteres que li feien costat. [Torna]



[600] Pel que fa a Túrios vegeu en aquest mateix llibre la nota 31. La data dels esdeveniments descrits és incerta. S’ha pensat que devien haver passat no gaire temps després de la fundació de la colònia el 444 aC. També alguns opinen que, just després de la derrota atenesa a Siracusa el 413 aC, el règim democràtic instaurat en la fundació es devia transformar en una oligarquia, contra la qual el poble es va revoltar. [Torna]



[601] El 397 aC Dionisi I el Vell es casà amb dues dones alhora, Aristòmaca, filla d’Hiparí i germana de Dió (vegeu la nota 88 d’aquest mateix llibre), i Dòrida, una dona de Locros Epizefirs, de la qual naixé Dionisi el Jove, que Plató intentà convertir en va en un rei-filòsof ideal. [Torna]



[602] Vegeu en aquest mateix llibre 2, 1302b i 3, 1303a. [Torna]



[603] Es tracta d’un sorites. [Torna]



[604] Vegeu en IV 13, 1297a. [Torna]



[605] Vegeu en aquest mateix llibre 6, 1305b. [Torna]



[606] Sembla que Aristòtil vulgui fer referència a Alcibíades, que amb les seves excentricitats escandalitzava els seus conciutadans. Vegeu en PLUTARC, Vida d’Alcibíades II-III. [Torna]



[607] Pel que fa a l’organització dels cors vegeu en IV la nota 82. [Torna]



[608] Les carreres de torxes eren presents en algunes festes. Modernament han estat incloses en les celebracions dels jocs olímpics. [Torna]



[609] Es tracta del fragment 691, segons l’edició de Nauck. [Torna]



[610] Els demiürgs eren magistrats civils encarregats de diversos assumptes públics, sobretot, en moltes polis dòriques. Amb tot, aquest mot també pot significar artesà d’objectes artificials, tal com hem vist en III, nota 12. [Torna]



[611] Els teors eren magistrats encarregats de funcions sagrades, sobretot, com a representants enviats a les celebracions de festes religioses que se celebraven en diversos llocs de l’Hèl·lada. Sabem que n’hi havia almenys a Mantinea i a Tègea, ciutats del Peloponnès. Amb tot, també rebien aquest nom altres magistrats, segons les peculiaritats de cada polis. [Torna]



[612] Fidó fou tirà segurament el segle VII aC. Segons Aristòtil pertanyia a la família reial, però altres fonts l’anomenen simplement tirà. [Torna]



[613] Fàlaris, que fou tirà d’Hímera i d’Acragant, en llatí Agrigent, a Sicília, entre el 570 i 564 aC, és conegut per la seva crueltat. Es diu que féu construir un brau de bronze per fer-hi morir de fam en el seu interior els condemnats. Els seus laments s’assemblaven al mugit de l’animal. Finalment els acragantins se li rebel·laren i li van llevar la vida. [Torna]



[614] Paneci de Leontinos és el primer dels tirans sicilians que coneixem. Arribà a la tirania a partir d’una oligarquia. Leontinos fou una colònia calcídica situada al nord de Siracusa, a la part oriental de Sicília. [Torna]



[615] Cípsel establí la tirania a Corint al nord-est del Peloponnès, a la segona meitat del segle VII aC, després d’haver fet desaparèixer l’oligarquia controlada pels Baquíades. [Torna]



[616] Sobre Pisístrat vegeu en aquest mateix llibre la nota 69. [Torna]



[617] Quant a Dionisi I de Siracusa vegeu en aquest mateix llibre la nota 72. [Torna]



[618] Vegeu el començament d’aquest mateix capítol. [Torna]



[619] Segons la tradició, Codre fou rei d’Atenes en el segle XI aC i salvà l’Àtica de la invasió dels doris. [Torna]



[620] Cir el Gran és el qui alliberà al segle VI aC els perses del domini dels medes. [Torna]



[621] Els reis de Lacedemònia als quals es refereix l’autor són Agis i Euripont, que encapçalaren les nissagues dels Àgides i dels Euripòntides. [Torna]



[622] El rei dels macedonis és Perdicas I, el qual al segle VII aC fundà el reialme macedònic segons els historiadors Heròdot i Tucídides. [Torna]



[623] Els molossos, que constituïen un poble que habitava part de l’Epir, es consideraven descendents de Neoptòlem, fill d’Aquil·leu, que s’hi establí després de la guerra de Troia. [Torna]



[624] Vegeu en III 7, 1279b i en IV 10, 1295a. [Torna]



[625] En termes semblants l’autor s’expressa en III 14, 1285a. [Torna]



[626] Vegeu sobre aquesta anècdota en III 13, 1284a i en III, nota 87. [Torna]



[627] Vegeu el començament d’aquest capítol. [Torna]



[628] L’ultratge consistí a convidar la germana d’Harmodi a la processó de les Panatenees a portar-hi un canastrell com a canèfora, fet que era una distinció honorífica. Quan la noia s’hi presentà fou acomiadada dient-li que ni tan sols l’havien cridada. [Torna]



[629] Harmodi es va sentir menystingut en ser tractat com un afemellat (vegeu en ARISTÒTIL, Constitució d’Atenes XVIII). Amb tot, Tucídides (La guerra del Peloponnès LIV-LIX) explica que en el fons hi havia un afer amorós. Aristogíton s’enamorà del jove Harmodi i fou correspost. Hiparc també temptejà inútilment el jove i fou rebutjat. Aleshores fou insultat com un afemellat, fet que delatà Aristogíton, per la qual cosa també se sentia ofès. [Torna]



[630] Vegeu en aquest mateix llibre la nota 28. [Torna]



[631] Pausànias, membre del cos de la guàrdia personal de Filip II, occí el rei a Eges el 336 aC en motiu de les noces de Cleòpatra, germana d’Alexandre, amb el seu oncle Alexandre d’Epir, germà d’Olimpíada, la segona esposa de Filip i mare d’Alexandre el Magne. Els motius del regicidi romanen obscurs, però sembla que en la trama de la conjura hi havia Olimpíada. [Torna]



[632] Filip II, rei entre 359 i 336 aC, fou l’artífex de l’hegemonia de Macedònia. La seva mort és un dels fets més recents recollits per Aristòtil en aquesta obra, la qual cosa permet datar la redacció d’aquest llibre. Cal dir que Filip s’amullerà set vegades gràcies a la poligàmia reial practicada per motius polítics. [Torna]



[633] Àtal ultratjà Pausànias a instigació d’Olimpíada en les noces de la seva neboda Cleòpatra amb Filip II el 337aC en terceres núpcies després de les celebrades amb Olimpíada, mare d’Alexandre el Magne (vegeu en PLUTARC, Vida d’Alexandre X 6). D’aquesta unió naixé una criatura, que juntament amb la seva mare foren occides més tard per decisió d’Olimpíada. [Torna]



[634] Segurament es tracta d’Amintas II, que ocupà el tron de Macedònia entre el 394-393 i fou assassinat per Derdas, príncep dels elimis, país del sud-oest de Macedònia. [Torna]



[635] Evàgoras és el famós príncep xipriota que donà nom a un dels discursos famosos de l’orador lsòcrates. Després d’haver estat exiliat durant la seva joventut establí el seu poder a Salamina de Xipre. Fou occit el 374 aC en una conjura de palau, de la qual Isòcrates no diu res. Segons la versió de Foci (Biblioteca 176) l’eunuc era Trasideu d’Èlida, el qual assassinà el tirà per venjar el seu amo Nicocreont, que havia hagut de fugir en ser descobert en un complot no reeixit contra Evàgoras. [Torna]



[636] Arquelau, rei de Macedònia el 413 aC, patí l’atemptat de Crateu el 399 aC. En aquest mateix capítol una mica més avall, el mateix Aristòtil diu que aquest Crateu estava a les ordres de Decàmnic. [Torna]



[637] Sirras fou rei d’Il·líria, un antic reialme a l’est de la península balcànica. Arrabeu ho fou de Lincèstida, país al nord-oest de Macedònia, a la qual estava sotmès. [Torna]



[638] Sobre Amintas II, nascut del primer matrimoni d’Arquelau, vegeu en l’anterior nota 150. [Torna]



[639] Cleòpatra, vídua del rei Perdicas II de Macedònia, es casà en segones núpcies amb Arquelau i li infantà una noia i un noi, Orestes. [Torna]



[640] D’aquest personatge no tenim altra informació que aquesta. [Torna]



[641] El 359 aC, Pitó i Heraclides d’Enos, considerats deixebles de l’Acadèmia de Plató, llevaren la vida a Cotis, rei dels òdrises, a la Tràcia. Enos fou una ciutat de Tràcia situada a l’est de la desembocadura del riu Hebros, l’actual Maritsa que separa l’Hèl·lada actual de la Turquia europea. [Torna]



[642] Entre el 382 i el 359 aC, Cotis fou rei dels òdrises i senyor de la Tràcia meridional. [Torna]



[643] La rebel·lió de l’eunuc Adimant devia tenir lloc entre el 380 i el 370 aC. [Torna]



[644] Sobre Mitilene vegeu en aquest mateix llibre la nota 45. [Torna]



[645] Els Pentílides de Mitilene, que pertanyien a la dinastia que pretenia haver estat fundada per Pèntil, fill il·legítim d’Orestes, foren foragitats del poder el segle VII aC. Tanmateix, Pèntil se salvà dels estralls de Mègacles. [Torna]



[646] Vegeu en nota 152 d’aquest mateix llibre. [Torna]



[647] Al final de la seva vida, Eurípides anà a Pel·la, seu de la cort de Macedònia. Hi va escriure, entre altres, Arquelau, una obra que s’ha perdut i les Bacants, representada pòstumament. [Torna]



[648] Artàpanes, cap de la guàrdia reial persa, matà el rei Xerxes el 464 aC per tal d’ocupar el tron. Acusà de l’assassinat Darios, primogènit dels fills de Xerxes, per la qual cosa induí el germà petit Artaxerxes a fer desaparèixer Darios. Finalment Artàpanes fou occit quan intentava llevar la vida a Artaxerxes. En la versió que apareix en aquest passatge, la mort del príncep Darios és considerada anterior a la del seu pare, el rei Xerxes. [Torna]



[649] Sardanapal és una figura llegendària creada sobre Assurbanipal, rei d’Assíria entre el 668 i el 626 aC. En Ètica nicomaquea, I 3, 1095b, és presentat com a model de potentat voluptuós. [Torna]



[650] El fet que un home filés era considerat un signe d’efeminament, tal com es desprèn de la ridiculització que en fa el comediògraf Aristòfanes (Lisístrata 536). [Torna]



[651] Dió (410-354 aC), cunyat i gendre alhora de Dionisi el Vell (vegeu en les notes 72 i 117 d’aquest mateix llibre), assessorà Dionisi II el Jove quan succeí el seu pare. Fins i tot Dió, entusiasmat per les doctrines platòniques, féu venir Plató a Siracusa (367 aC) per tal d’educar el noi. Amb tot, Dionisi II, per temor de ser desposseït del poder, acomiadà Plató i desterrà Dió (366 aC). De fet, Plató tornà a ser cridat per Dionisi (361 aC) sense cap profit. Finalment Dió, després d’una bona temporada de sojorn a l’Acadèmia de Plató, tornà a Siracusa com un alliberador (357 aC), mentre Dionisi II era a Itàlia. El partit democràtic en desconfià i morí uns tres anys més tard víctima d’una conjura capitanejada per Cal·lip, un company de l’Acadèmia platònica, fet que permeté tornar a Siracusa Dionisi el Jove. Per a més detall vegeu en PLUTARC Vida de Dió XVIII, XXIII. [Torna]



[652] Dionisi el Jove fou tirà de Siracusa, amb interrupcions, des del 367 al 344 aC (vegeu la nota anterior). Fou destronat definitivament per Timoleont i acabà els seus dies a Corint, quan ja era al poder Alexandre el Magne. [Torna]



[653] Cir desposseí del tron dels medes Astíages (550-549 aC), segons la versió d’Aristòtil. Tanmateix, Heròdot (Història I 125) i Xenofont (Cirupèdia I 2) el consideren avi matern de Cir. [Torna]



[654] Seutes II, criat a la cort d’Amàdoc I, rei dels òdrises, cap al 400 aC pogué recuperar bona part del territori controlat pel seu pare Seutes II, amb l’ajut de les tropes de Xenofont (Expedició dels deu mil VII 23-40) en rebellar-se contra Amàdoc. El 389, gràcies a la intervenció de l’atenès Trasibul es reconciliaren Seutes i Amàdoc i signaren un pacte d’aliança amb Atenes. Foragitat del poder, pogué tornar a ser rei dels òdrises el 386 aC. En morir el 383 aC, fou succeït per Cotis (vegeu en les notes 157 i 158 d’aquest mateix llibre). [Torna]



[655] Aquest Ariobàrzanes podria ser el successor de Farnabazos en la satrapia de l’Hel·lespont a partir del 387 aC, que el 367 aC prengué part en una revolta de diversos sàtrapes contra Artaxerxes II Mnèmon i que després de la posterior repressió reial fou lliurat pel seu fill Mitridates al monarca persa, el qual el féu crucificar. [Torna]



[656] Vegeu en l’anterior nota 167 d’aquest mateix llibre. [Torna]



[657] Els treballs i els dies 25. Aquesta expressió apareix en el context següent: «Aquesta és la bona Eris per als mortals: el terrissaire està gelós del terrissaire i el fuster del fuster; el pobre rivalitza amb el pobre i el cantor amb el cantor» (traducció de Joan Castellanos, a HESÍODE, Teogonia, Els treballs i els dies, La Magrana Clàssics de Grècia i Roma). Aquest fragment d’Hesíode també és recordat en Ètica nicomaquea VIII 2 1155b; en Ètica eudemea VII 1, 1208b; i en Retòrica II 4, 1382b i II 19 1388a. [Torna]



[658] Segurament que l’autor fa al·lusió al període comprès entre la fi dels Gelònides el 465 aC i l’adveniment de la democràcia el 413 aC (vegeu la nota 54 d’aquest mateix llibre). [Torna]



[659] Geló, que fou tirà de Siracusa entre 485-478 aC, fou succeït pel seu germà Hieró. [Torna]



[660] Traducció de nûn, que exactament és «ara», és a dir, el 355 aC, quan Dió foragità Dionisi II el Jove de la fortalesa d’Ortígia, illeta que pràcticament està unida, actualment per tres ponts, a la terra ferma dels voltants de Siracusa, abans de l’expulsió definitiva el 344 aC. [Torna]



[661] Trasibul, tirà de Siracusa durant onze mesos (466-465), succeí il·legalment el seu germà Hieró. Odiat pel poble, hagué de fugir a Locros, on morí el 461 aC. [Torna]



[662] No es coneix el nom del fill de Geló. [Torna]



[663] Dió era oncle i cunyat de Dionisi II el Jove. La seva germana fou una de les esposes de Dionisi el Vell (vegeu la nota 117 d’aquest mateix llibre) i ell es casà amb una germanastra de Dionisi II. Dió fou assassinat el 354 aC (vegeu la nota 167 d’aquest mateix llibre). [Torna]



[664] Vegeu en aquest mateix llibre les notes 144 i 145. [Torna]



[665] Teopomp fou un rei espartà del segle VIII aC que va triomfar en la primera guerra contra Messènia. La creació de l’eforat li és atribuïda en aquest passatge per Aristòtil i també per Plató (Lleis 692a-b). Tanmateix, altres autors consideren que fou el llegendari Licurg (vegeu en HERÒDOT, Història I 65; en XENOFONT, República dels lacedemonis VIII 3; i en PLATÓ, Carta VIII 354b). [Torna]



[666] Aquesta anècdota apareix en PLUTARC, Vida de Licurg VII. [Torna]



[667] La crua realitat política d’aquest capítol i de tot el llibre V fan d’Aristòtil un coneixedor profund de l’ànima de tots els mandataris sense escrúpols, no solament dels de la seva època, sinó dels de tots els temps. En molts aspectes recorda els escrits del florentí Maquiavel. [Torna]



[668] Periandre fou tirà de Corint (627-585 aC) i successor del seu pare Cípsel. Pel gran impuls que donà a les lletres i a les arts fou considerat un dels Set Savis. Amb tot, també és famós per la seva crueltat. [Torna]



[669] Segurament l’autor es refereix a V 10, 1311a. [Torna]



[670] És a dir, escoles de retòrica, com la d’Isòcrates, o de filosofia, com l’Acadèmia i el Liceu, on es podrien formar ciutadans benestants que podrien tenir una influència en la política. [Torna]



[671] Aquest costum també existia entre els perses (vegeu en XENOFONT, Cirupèdia VIII 1, 6-8.) [Torna]



[672] Sabem que Hieró fou tirà de Siracusa entre el 478 i 466 aC. A la seva cort hi acudiren poetes com Píndar i Baquílides. [Torna]



[673] També Heròdot (Història II 124-127) parla de les piràmides d’Egipte com un instrument d’opressió exercida pels faraons. [Torna]



[674] Els Cipsèlides de Corint eren famosos per les seves valuoses ofrenes als santuaris d’Olímpia i de Delfos. [Torna]



[675] Pisístrat començà la construcció de l’Olimpièon d’Atenes, el temple més gran de l’Hèl·lada continental. Amb tot, de l’època de Pisístrat només resten uns quants tambors de les columnes. Per a la seva construcció calgueren substancioses aportacions dels Selèucides de Síria i dels Atàlides de Pèrgam. Amb tot, no es pogué acabar fins a l’empenta final de l’emperador romà Adrià. D’aquest temple d’estil corinti només en resten quinze columnes, que permeten fer-nos una idea de la seva grandiositat. [Torna]



[676] Pisístrat i els Pisistràtides governaren, amb algunes interrupcions, entre 560 i 510 aC a Atenes. [Torna]



[677] Samos, illa propera a l’Àsia Menor entre Efes i Milet, fou famosa per les seves grans obres públiques, religioses i profanes, com el magnífic temple d’Hera, el gran aqüeducte soterrat i el moll del port. [Torna]



[678] Polícrates fou tirà de Samos a la segona meitat del segle VI aC. Durant el seu temps, Samos esdevingué l’estat insular més potent de la mar Egea. Protegí poetes i artistes, com Anacreont i Pitàgoras. [Torna]



[679] Les contribucions exigides pel tirà en un principi eren justificades per les guerres que va mantenir contra els cartaginesos instal·lats a Sicília. [Torna]



[680] Aquest proverbi és emprat en el sentit que les males accions sempre van de bracet amb persones deshonestes. [Torna]



[681] Fragment 85 en la numeració de Diels-Kranz. Tot sencer, tal com apareix en PLUTARC, Vida de Coriolà XXII, diu «és difícil combatre contra les passions, perquè allò que un desitja està disposat a pagar-ho amb l’ànima». Aristòtil també el recorda en Ètica nicomaquea II 2, 1105a. [Torna]



[682] Sició, a la riba meridional del golf de Corint, tingué l’època més esplèndida entre els segles VII i VI aC sota el govern dels Ortagòrides. Després de la batalla de Leuctra (371 aC), Sició restà sota l’hegemonia tebana i després de Macedònia. [Torna]



[683] L’Ortagòrida Clístenes convertí Sició en una gran potència a la primera meitat del segle VI aC. La seva filla es casà amb l’Alcmeònida Mègacles d’Atenes, per la qual cosa fou l’avi de Clístenes d’Atenes, el gran impulsor de la democràcia atenesa. [Torna]



[684] El mateix Aristòtil (Constitució d’Atenes XVI 8) explica que Pisístrat fou citat per homicida davant l’Areòpag, però l’acusador esporuguit no s’hi va presentar. [Torna]



[685] Sobre la cronologia dels Cipsèlides hi ha diverses estimacions: Cípsel devia governar entre 657-627 o 620-590 aC; Periandre entre 627-585 o 590-548 aC; i Psamètic entre 585-582 o 548-545 aC. Vegeu també en aquest mateix llibre la nota 131. [Torna]



[686] Pel que fa als anys de govern de Pisístrat i dels Pisistràtides hi ha discrepàncies entre la Política i la Constitució d’Atenes (XII-XIX). En aquesta darrera obra diu que Pisístrat governà dinou anys i que els seus fills exerciren el poder durant disset anys. La suma és generosa perquè diu que sumen un total de quaranta anys. Tanmateix, segons Heròdot (Història I 62; V 55; i V 65), la primera tirania fou entre el 561 al 556 aC, la segona entre el 552 i el 551, i la tercera, la dels fills, entre 546 i 528 aC. [Torna]



[687] Els tirans Geló, Hieró i Trasibul exerciren el poder entre l’any 485 i el 465 aC. [Torna]



[688] Aquest fragment extret de Plató (República 545c) és difícil d’explicar matemàticament per la mística pitagòrica que conté. Hi apareixen els nombres 3, 4 i 5, que són els nombres del triangle pitagòric, la terna pitagòrica més petita, que és la «figura» a la qual es refereix Aristòtil, és a dir, que són els nombres naturals més petits amb els quals es pot construir un triangle rectangle. En aquest cas, amb catets de longituds tres i quatre vegades la unitat, i amb hipotenusa de longitud cinc vegades la unitat. Aquests nombres satisfan la relació del teorema de Pitàgoras: 32 + 42 = 52. Aquesta terna pitagòrica és la base usada per Plató, per a construir els nombres que regeixen la gestació i el cicle vital humà o microcosmos, i els nombres que regeixen els períodes d’expansió i declivi de l’univers o macrocosmos. Segons Plató aquests nombres del microcosmos i del macrocosmos estan relacionats entre ells, i el declivi de la constitució seria provocat pel fet de no tenir en compte aquesta relació a l’hora de preveure els moments propicis per als naixements. Dins del seu context, Plató afirma que fins i tot la millor constitució té un final, com totes les coses que neixen en aquest món. L’anorreament d’una constitució està determinat per les dissensions de les classes polítiques dominants. En la constitució més perfecta, el final es produirà perquè les noces se celebraran sense tenir en compte la relació entre els nombres que regeixen el microcosmos i el macrocosmos, de manera que naixeran fills que no podran garantir l’educació necessària per als nous guardians ni tampoc podran seleccionar els millors governants. Plató dóna la construcció dels nombres que regeixen el macrocosmos i el microcosmos mitjançant formulacions matemàtiques, però no en descriu les relacions explícites i a continuació en farem una interpretació lliure basada en estudis d’experts. No queda clar a quin nombre es refereix Aristòtil com a «origen d’aquests canvis». Sembla que barregi la construcció d’un nombre del microcosmos amb un del macrocosmos. Es podria interpretar que els nombres de la «figura» de la terna pitagòrica «esdevenen sòlids» quan s’eleven al cub, que es correspon amb les tres dimensions dels sòlids. Així, doncs, la suma dels cubs donaria 33 + 43 + 53 = 216, que és el nombre de dies que un fetus necessita estar al ventre matern perquè sigui viable el seu naixement, encara que sigui setmesó, és a dir, el nombre que regeix un cicle gestacional curt. D’altra banda, si es considera que el nombre de la «base de tres a quatre, multiplicada per cinc» és el nombre 3 × 4 × 5 = 60, és a dir, el volum d’un prisma de base rectangular de costats 3 i 4, i alçada 5, s’observa que si a 216 li sumem 60 dóna 276, que és el total de dies d’un embaràs normal i per tant s’obté un altre nombre que regeix la gestació humana, en aquest cas, el d’un cicle gestacional llarg. Si mirem el fragment original de La República de Plató, el qual és citat per Aristòtil, veiem que Plató diu que el nombre de la «base de tres a quatre, multiplicada per cinc», és a dir, 60, «ha de ser augmentat tres vegades», volent dir que s’ha de multiplicar pel seu cub i que dóna 60 × 603 = 604 = (3 × 4 × 5)4 = 12.960.000. Queda el dubte si Aristòtil es refereix a aquesta mateixa operació quan diu «esdevenen sòlids». El nombre 12.960.000 és el que regeix els períodes del macrocosmos. És el nombre de dies d’un cicle del macrocosmos, entenent que s’alternen un cicle d’expansió amb un cicle de declivi. Atès que a l’antiguitat es considerava que els anys tenien 360 dies, el nombre 12.960.000 = 360 × 36.000 es correspon a 36.000 anys solars, xifra que és exactament el nombre d’anys que dóna Hiparc per al període d’una revolució completa dels punts equinoccials al voltant del sol, que es mouen en virtut de l’anomenada precessió equinoccial en el pla de l’eclíptica. Cal recordar que, segons Newton, aquest període és de 25.920 anys. La seva relació amb el microcosmos seria la següent: com que la duració ideal de la vida humana es considerava de 100 anys, una persona humana viuria durant 36.000 dies. Per tant, hi ha una equivalència entre un dia humà, o unitat que regeix el microcosmos, per cada any solar o unitat que regeix el macrocosmos. Tots dos cicles, el de l’univers i el cicle vital humà, estan formats per 36.000 vegades les unitats respectives. Tant Aristòtil com Plató parlen del nombre que «produeix dues harmonies». De la seva construcció, Plató en dóna més detalls i els experts, com James Adams (The Republic of Plato, Cambridge, 1965, p. 207-209), interpreten que les «dues harmonies» es refereixen a les dues descomposicions que admet el nombre del macrocosmos com 12.960.000 = 3.600 × 3.600 = 2.700 × 4.800. La primera descomposició és l’expressió com «un quadrat d’un múltiple de cent», una descomposició en un quadrat perfecte; 3.600 representa 10 anys de 360 dies, i és igual a 100 per 36. D’una banda torna a aparèixer 100, que és un nombre que regeix el microcosmos corresponent al cicle vital humà. D’altra banda, aquesta primera harmonia simbolitza un cicle d’expansió del macrocosmos, ja que els nombres que hi apareixen són plens de virtuts: 36 és la suma dels vuit primers nombres naturals, 36 = 1 + 2 + 3 + 4 + 5 + 6 + 7 + 8, i és el quadrat de 6; sis és l’àrea del triangle pitagòric (6 = 3 × 4 / 2), és un nombre perfecte, perquè és la suma dels seus divisors propis 6 = 1 + 2 + 3, i, a més, era considerat el «nombre nupcial», ja que és el producte del primer nombre masculí o parell, el 2, pel primer nombre femení o senar, és a dir, 3. La segona descomposició 12.960.000 = 2.700 × 4.800 és qualificada per Plató d’«equilàtera en un sentit, però oblonga» i es representa per un rectangle amb alçada de longitud 2.700 = 100 × 33, que és cent vegades el cub de tres, i base de longitud 4.800. Possiblement l’adjectiu «equilàtera» obeeixi al fet que un rectangle té els costats iguals dos a dos. En no ser un quadrat perfecte, el rectangle és més llarg que ample, i certament és «oblonga» la figura del rectangle. Aquesta imperfecció o pèrdua de simetria, si la comparem amb la d’un quadrat, dóna motiu a la interpretació que aquesta segona harmonia simbolitzi un cicle de declivi del macrocosmos. A més a més, es pot interpretar que, en els factors d’aquesta descomposició, les relacions entre el macrocosmos i microcosmos no les donen nombres exactes, sinó aproximats. Si considerem el nombre aproximat d’una gestació curta, que és 210, i el d’una gestació llarga, 270, tenim que els costats del rectangle oblong satisfan les relacions d’una banda 2.700 = 270 × 10 i de l’altra 4.800 = 480 × 10, essent 4.800 = 210 + 270 la suma dels nombres aproximats dels cicles gestacionals curt i llarg. Malgrat les construccions mitjançant formulacions matemàtiques dels nombres que regeixen el macrocosmos, Plató no n’extreu conclusions que es tradueixin en preceptes matrimonials. Més aviat sembla insinuar que l’origen del «canvi», de les «transformacions de les constitucions» o del «declivi» de totes les coses es deu a aquesta alternança entre un cicle d’expansió amb un cicle de declivi del macrocosmos. La no argumentació per part de Plató d’aquesta alternança o «canvi» que es pressuposa inherent a l’univers és el que en últim terme critica Aristòtil. (Nota elaborada per Maria Alberich Carramiñana). [Torna]



[689] És a dir, a la constitució d’Esparta de caràcter timocràtic, situada en segona posició segons la classificació de Plató (República 544c), després de l’aristocràcia de la ciutat ideal, en la qual els prínceps són filòsofs. Segons Plató, les altres constitucions més degenerades de menor grau a major són l’oligarquia, la democràcia i la tirania. [Torna]



[690] Vegeu en aquest mateix llibre 7, 1307a i 10, 1312b. [Torna]



[691] Vegeu en PLATÓ, República 550c, 555b i 562a. [Torna]



[692] Vegeu en aquest mateix llibre 5, 1304b. [Torna]



[693] Sobre els Ortagòrides vegeu la nota 199 d’aquest mateix llibre. Ortàgoras fou succeït pel seu germà Miró I. Segurament el successor de Miró I fou el seu fill Aristònim, el poder del qual passà successivament a mans del seus tres fills, Miró II, Isodem i Clístenes. En la substitució d’una tirania per una altra, l’autor potser vol fer notar que el canvi entre el govern de Miró II i Clístenes es va produir de manera violenta, ja que Clístenes, després d’haver induït el seu germà Isodem a occir Miró II, el va apartar del poder i s’hi va posar ell. [Torna]



[694] No sabem gran cosa de la tirania d’Antileont, com tampoc de la de Foxos (vegeu en aquest mateix llibre la nota 56). [Torna]



[695] Aristòtil no valora de la mateixa manera el règim siracusà que succeí la tirania dels Gelònides. Vegeu en aquest mateix llibre les notes 54, 88, 175, 177 i 178. [Torna]



[696] Sobre Caril·los vegeu en II la nota 121. En aquest passatge, Aristòtil considera Caril·los un tirà i el sistema de govern atribuït a Licurg una aristocràcia. [Torna]



[697] El que s’afirma en aquesta frase està en contradicció amb el que es diu en II 11, 1272b, on s’assegura que a Cartago no hi va haver mai cap tirania. [Torna]



[698] Vegeu en aquest mateix llibre 10, 1310b i la nota 130. [Torna]



[699] Gela, a la costa sud-oriental de Sicília, fou una colònia de Rodes i de Creta el segle VII aC. Al segle VI aC fundà Acragant (Agrigent). Les descobertes arqueològiques d’aquesta ciutat han permès que siguin visibles trossos de la muralla del 339 aC. [Torna]



[700] Cleandre fou el fundador de la tirania de Gela. El 498 aC, la tirania passà al seu germà Hipòcrates i d’aquest a Geló, que també arribà a ser tirà de Siracusa. [Torna]



[701] Règion, situada a la punta sud-oriental de Calàbria, fou una colònia de Calcis d’Eubea des del segle VIII aC. [Torna]



[702] A principis del segle V aC, Anaxilau féu caure el govern aristocràtic de Règion i s’hi proclamà tirà. També ocupà Zancle, a Sicília, i li canvià el nom pel de Messina. [Torna]



[703] Vegeu en PLATÓ, República 550d. [Torna]



[704] L’autor es contradiu amb el que s’ha acabat d’afirmar anteriorment (vegeu en aquest mateix llibre la nota 213) o quan manté que el govern de Cartago és aristocràtic (vegeu IV 7, 1293b) o bé que és oligàrquic (vegeu II 11, 1273b). En canvi, més endavant (VI 5, 1320b) coincideix en el fet que es tracta d’un govern democràtic. [Torna]



[705] Vegeu en PLATÓ, República 550d. [Torna]



[706] Vegeu en PLATÓ, República 550d. [Torna]



[707] Vegeu en PLATÓ, República 552a i 555d. [Torna]



[708] Com que l’argumentació contra Plató és massa apressada i no hi ha resum conclusiu ni cap mena de relació amb el llibre següent, molts estudiosos creuen que aquest llibre està inacabat o bé que se n’ha perdut el final. [Torna]



[709] Vegeu en IV 14, 1299a i s. [Torna]



[710] Vegeu en IV 15, 1299a i s. [Torna]



[711] Aquest és el tema que predominantment ocupa el llibre V. [Torna]



[712] L’autor es refereix a les possibles maneres d’organitzar els tres poders dels quals ha parlat, el deliberatiu, l’executiu i el judicial. De les diverses combinacions d’aquests poders resulta un seguit de constitucions segons el pes de cada poder. Per això es pot parlar d’una aristocràcia que tendeix a l’oligarquia, si uns quants exerceixin la seva influència, o bé d’una república que tendeix a la democràcia, si la massa popular hi té un pes preponderant. [Torna]



[713] Vegeu en IV 12, 1296b i III 17, 1288a. [Torna]



[714] Vegeu en IV 4, 1291b; 6, 1292b i en 12, 1296b. [Torna]



[715] Vegeu en V 9, 1309b. [Torna]



[716] Vegeu en IV 15, 1299b -1300a. [Torna]



[717] L’autor es planteja quin criteri polític s’ha d’adoptar per a l’ocupació dels càrrecs polítics en el supòsit que, d’un conjunt de mil cinc-cents habitants en total, la renda dels cinc-cents més rics és igual que la dels mil més pobres. Si el pes polític en les institucions dels cinc-cents és igual que el dels mil, tenint en compte la renda, s’emprarà un criteri oligàrquic. En canvi, si el pes representatiu dels mil és major que el dels cinc-cents, tenint en compte el nombre de persones, s’adoptarà un criteri democràtic. [Torna]



[718] Vegeu en III 10, 1281a. [Torna]



[719] Vegeu en IV 4, 1291b i IV 11, 1296b. [Torna]



[720] Segurament l’autor es refereix a la democràcia que hi va haver cap als voltants del 420 aC. Mantinea era al centre d’Arcàdia, al centre de la península del Peloponnès. [Torna]



[721] És a dir, de la democràcia rural i dels camperols. [Torna]



[722] Segons la llegenda, Òxil fou el rei que comandava els doris que ocuparen l’Èlida, la regió nord-occidental del Peloponnès. [Torna]



[723] Àfitis era una ciutat de la costa nord-est de la península de Pal·lene, la més occidental de la Calcídica. Sobre la legislació que tenia no disposem d’altra informació que la proporcionada per Aristòtil. [Torna]



[724] Vegeu en V 2-5, 1302a-1305a [Torna]



[725] Vegeu en III, nota 2. [Torna]



[726] Cirene, ciutat del nord d’Àfrica, a l’actual Líbia, es troba en un altiplà no gaire lluny del mar. Com que restà deshabitada des de l’antiguitat, se’n conserven imponents restes arqueològiques. Fundada el segle VII aC per colons procedents de l’illa de Tera, fou governada pels Batíades durant gairebé dos segles. És difícil fixar la data de la revolta que esmenta el text. Alguns la col·loquen entre el 460-450 aC amb la caiguda dels Batíades, quan hi arribà l’onada democràtica que es deixà sentir en el món grec després de les guerres Mèdiques. [Torna]



[727] Les reformes clistèniques van tenir lloc entre el 508 i 507 aC. Aristòtil ja les ha esmentat en III 2, 1275b i en féu una descripció detallada en la Constitució d’Atenes XXI. Vegeu també en HERÒDOT, Història VI 131. [Torna]



[728] Aquesta referència al llibre V és considerada per molts estudiosos com una prova que el llibre VI ha de figurar després del V i no pas després del III. [Torna]



[729] És a dir, els usos i costums. [Torna]



[730] La distinció entre propietat pública i propietat sagrada apareix en parlar d’Hipòdam de Milet en II 8, 1267b. A Atenes, els fons sagrats pertanyien al tresor de la dea Atena i eren emprats per l’estat en despeses urgents i excepcionals. [Torna]



[731] Aristòtil (Constitució d’Atenes LXII 1) ens informa de les remuneracions que rebien els càrrecs públics en el seu temps: «Tenen una paga, en primer lloc, d’una dracma per a les assemblees del poble, però de nou òbols per a l’assemblea principal. Després, els membres dels tribunals en tenen una de tres òbols; i els del Consell, una de cinc òbols. A més, als prítanis, els és assignat un òbol per a la manutenció. D’altra banda, els nou arconts reben, per manutenció, quatre òbols cadascú». [Torna]



[732] A Atenes, els recursos podien provenir de la contribució de les polis que formaven part de la confederació marítima de Delos, dels drets d’ús del port del Pireu, dels productes importats i exportats, de l’explotació de les mines, del monopoli d’alguns productes, etc. [Torna]



[733] Segurament Aristòtil té en ment el comportament dels polítics oportunistes atenesos de la seva època per comparació al dels de l’època gloriosa de les guerres Mèdiques, com quan Temístocles, no gaire temps abans de la batalla de Salamina, convencé el poble atenès per tal que construís una flota nova i eficient, sobretot, amb els beneficis obtinguts de l’explotació de les mines de Làurion (vegeu en ARISTÒTIL, Constitució d’Atenes XX 7 i en HERÒDOT, Història VII 144). [Torna]



[734] L’autor vol fer al·lusió a las Danaides, que per haver occit els seus marits la nit de noces foren condemnades a l’Hades a omplir gerres sense fons. [Torna]



[735] Es tracta de les reunions de l’assemblea popular i de les dels tribunals. [Torna]



[736] Sobre els habitants de Tarant vegeu en V les notes 22 i 109. De fet, els tarantins, com que mantenien relacions amb la metròpoli Esparta, d’una manera o altra sempre devien tenir present la forma peculiar de governar-se dels seus ancestres. [Torna]



[737] Vegeu en aquest mateix llibre 6, 1320b. [Torna]



[738] Pel que fa a Tebes vegeu en III 5, 1278a i nota 39. [Torna]



[739] Quant a Marsella vegeu en V 6, 1305b i la nota 76. [Torna]



[740] Vegeu en IV 14, 1298a i 15, 1299a. [Torna]



[741] Vegeu en IV 15, 1299a. [Torna]



[742] És a dir, administradors de la ciutat, que a Atenes eren encarregats dels assumptes de comerç i de propietats. Per a les atribucions dels astinòmons o guàrdies urbans vegeu en ARISTÒTIL, Constitució d’Atenes L 2 i PLATÓ, Lleis 754 a, 764 b i 779c. [Torna]



[743] És a dir, inspectors del territori. [Torna]



[744] És a dir, registradors sagrats, que també són esmentats en la Constitució d’Atenes XXX 2. [Torna]



[745] Segons la Constitució d’Atenes d’Aristòtil, a Atenes, l’Areòpag tenia la potestat de corregir, multar i castigar (VIII 4); la bule o consell tenia la facultat per a infligir esmenes pecuniàries, l’empresonament i la mort (XLV 1); i els deu poletes o «venedors», elegits a la sort un per cada tribu clistènica, s’encarregaven de l’arrendament de l’explotació de les mines i de la percepció d’impostos (XLVII 2-5). [Torna]



[746] A Atenes, eren els magistrats, designats per sorteig un per cada tribu a més d’un secretari, els quals tenien al seu càrrec les presons i les execucions. [Torna]



[747] Els efebs eren joves de divuit a vint anys que rebien instrucció militar, musical i literària per esdevenir soldats al servei de l’estat i per preparar-se per a la vida de ciutadà. [Torna]



[748] Hi havia estrategs en diverses polis gregues. A Atenes constituïa un col·legi de deu membres instituït per Clístenes, un per cada tribu. Els estrategs eren els capdavanters per torn de l’exèrcit i de la flota. En cas de perill es podien donar poders extraordinaris a un estrateg o a més. Vegeu en ARISTÒTIL, Constitució d’Atenes XLI 1-2. [Torna]



[749] El polemarc era un dels nou arconts d’Atenes, el qual originàriament comandava l’exèrcit. Posteriorment perdé competències, que passaren als estrategs, i tingué funcions administratives i judicials en afers relacionats amb l’exèrcit. Vegeu en ARISTÒTIL, Constitució d’Atenes III 2-3 i 5; XXII 2; i LV 3. [Torna]



[750] La navàrquia era el comandament d’un navarc o d’un almirall. A Esparta, el navarc era el comandant en cap de la flota amb poders molt amplis. A Atenes no hi havia cap càrrec amb aquest nom i el comandament de la flota era competència dels estrategs. [Torna]



[751] El càrrec d’hiparc era equivalent al del general de cavalleria. [Torna]



[752] A Atenes, la competència del taxiarc era de cap d’un batalló d’hoplites. La infanteria atenesa estava dividida en deu batallons, cadascun dels quals corresponia a una de les deu tribus. Els taxiarcs estaven sota les ordres dels estrategs i, d’ells en depenien els locags. [Torna]



[753] Un trierarc tenia el comandament d’una triere o nau de guerra de tres pisos de rems, d’uns quaranta metres de longitud, tres d’alçada i tres d’amplada. La triere, anomenada pels romans trireme (i no pas trirrem, com apareix en alguns diccionaris), era simple i de ràpida construcció per poder-les deixar en un lloc sec quan no es feien servir. [Torna]



[754] La locàgia o càrrec d’un locag tenia el comandament d’un locos o companyia d’infanteria, el nombre de la qual varià segons l’estat grec i l’època. Durant la guerra del Peloponnès, un locos espartà estava format per cent esparciates i cent periecs. A l’Anàbasi, Xenofont diu que un locos estava format per cent homes; en canvi, a la Cirupèdia, per vint-i-quatre. [Torna]



[755] A Atenes la filàrquia estava constituïda per deu filarcs, un per cada tribu, i el filarc o cap de tribu comandava un cos de cavalleria. A Epidamne, ciutat de la mar Adriàtica, anomenada Dirràquium pels romans, els filarcs formaven el consell de caràcter oligàrquic. [Torna]



[756] Vegeu en ARISTÒTIL, Constitució d’Atenes, pel que fa als auditors (XLVIII 4-5) i pel que fa als comptables i inspectors (LIV 2). [Torna]



[757] És a dir, consell. [Torna]



[758] Segons Aristòtil (Constitució d’Atenes LVII 1), els encarregats de les coses sagrades o epimeletes, elegits pel poble a mà alçada, s’ocupaven de l’organització de les Grans Dionísies de finals de març i de les Lenees o Dionísies petites, celebrades entre gener i febrer. [Torna]



[759] Els deu comissaris dels sacrificis o hieropeus eren càrrecs que s’aconseguien per sorteig i oferien els sacrificis prescrits pels oracles i, quan convenia obtenir presagis favorables, sacrificaven amb l’assistència dels endevins, segons Aristòtil (Constitució d’Atenes LIV 6). [Torna]



[760] L’altar públic de l’estat era a l’edifici del Pritanèon, la tolos o rotonda, de la qual actualment es poden veure els fonaments a l’àgora d’Atenes. A Atenes, cada una de les deu tribus exercia la pritania per torn durant una desena part de l’any, és a dir, trenta-sis dies. Els prítanis menjaven al Pritanèon a expenses de l’estat. Vegeu en ARISTÒTIL, Constitució d’Atenes XLIII 2-3. [Torna]



[761] És a dir, els membres d’una comissió deliberant que feia propostes de llei i d’altra mena per ser aprovades per instàncies superiors. [Torna]



[762] Amb una frase molt semblant a aquesta acaba sobtadament el llibre III, fet pel qual Jäger i altres estudiosos creuen que aquest llibre VII hauria de ser-ne la continuació. [Torna]



[763] Per a molts estudiosos del corpus aristotèlic, segurament l’autor es refereix al Protrèptic o Exhortació, dedicada al príncep xipriota Temisó, obra que no ha arribat a nosaltres. Tanmateix, els erudits han aplegat un considerable nombre de fragments extrets d’una obra, que porta el mateix títol, atribuïda a Jàmblic, un filòsof neoplatònic del segle IV. Pel que fa al significat del mot «exotèric» vegeu en I, nota 28. [Torna]



[764] L’òbol era una moneda d’argent equivalent a una sisena part d’una dracma. [Torna]



[765] És a dir, la realitat dels béns externs, la de l’ànima i la del cos. [Torna]



[766] Com Aristip de Cirene, fundador de l’escola cirenaica o hedonista. Segons ell, l’ésser humà tendeix amb els seus instints al plaer i a la felicitat, la qual es compon de plaers singulars. Ara bé, el plaer no s’ha de basar sobre l’aiguabarreig de les passions, sinó en el repòs contemplatiu. Vegeu en XENOFONT, Records socràtics II 1, 6-11. [Torna]



[767] Com els sofistes, els quals donaren un gran impuls a l’educació amb la pretensió de preparar els joves de les famílies benestants i basaren els seus ensenyaments en la participació activa de l’home en la vida de la polis. Vegeu en PLATÓ, Menó 71e i en Gòrgias 500c. [Torna]



[768] Tal com observa Plató en les Lleis i el mateix Aristòtil en aquesta obra. Vegeu en II, nota 117. [Torna]



[769] Els escites constituïen una població irànica que habitaren la part meridional de Rússia i d’Ucraïna i que a finals del segle VII aC s’escamparen cap a occident. En el segle IV aC, expulsats pels macedonis de la desembocadura del Danubi, formaren el reialme de Crimea. [Torna]



[770] Els grecs denominaren celtes o gàlates els pobles que els romans anomenaren gals, i imaginaren que eren descendents de l’heroi Celt, fill d’Hèracles. A finals del segle V aC hi hagué migracions cèltiques en direcció cap als Balcans i cap a Itàlia. Cal recordar que Roma fou saquejada pels gals el 390 aC. Durant el segle IV aC, els celtes dominaren les poblacions il·líriques del curs mitjà del Danubi, entraren en contacte amb Alexandre el Magne i formaren part del contingent de mercenaris que l’acompanyaren en les seves expedicions. [Torna]



[771] Traducció del mot grec obelískos, que tant pot significar «ast», «venable» o «pedreta punxeguda». Com que l’autor es refereix a costums militars i també ja ha usat aquest mot en un context sobre aquest mateix tema en aquesta mateixa obra (vegeu en IV 15, 1299b i en la nota 87) és gairebé segur que es tracta d’una llança curta o venable. Sigui com sigui, en dues de les esteles funeràries ibèriques, trobades a Bètulo, l’actual Badalona, i conservades en el museu municipal d’aquesta ciutat, podem veure, a més de dedicacions escrites en caràcters ibèrics, en una, sota la inscripció tres puntes de llança al costat d’una esvàstica i a sota un creixent de lluna i una roseta de sis puntes conservades i, en una altra, una decoració de cinc llances al damunt de la inscripció. [Torna]



[772] Aristòtil (I 5, 1254b) defensa l’esclavitud i creu que hi ha éssers humans que són esclaus per naturalesa. [Torna]



[773] Vegeu en aquest mateix llibre 13, 1331b i en 14, 1333a. [Torna]



[774] Vegeu en I 7, 1255b. [Torna]



[775] Vegeu en III 16, 1287a. [Torna]



[776] És a dir, han de governar i ser governats alternativament. Vegeu en III 17, 1288a. [Torna]



[777] Vegeu en V 9, 1309a. [Torna]



[778] És a dir, els primers tres capítols anteriors pertanyents a aquest mateix llibre. [Torna]



[779] Segurament l’autor es refereix a les formes de constitució ideals que s’han descrit en el llibre II. [Torna]



[780] Vegeu en IV 1, 1288b. [Torna]



[781] Vegeu en II 6, 1265a. [Torna]



[782] Hipòcrates de Cos, que va viure més o menys entre el 460 i 380 aC, és considerat el fundador de la medicina científica. Se li atribueix la paternitat de nombrosos tractats mèdics. Tots els estudiosos posen en relleu que aquest és l’únic passatge en el qual Aristòtil esmenta expressament el nom d’Hipòcrates. [Torna]



[783] Pel que fa als metecs vegeu en III, nota 3. [Torna]



[784] Recordem que unes ratlles més amunt s’ha dit que la bona llei és bon ordre. [Torna]



[785] L’estadi era una mesura de longitud que equivalia a sis-cents peus a tot l’Hèl·lada. Com que la mesura d’un peu era diferent en cada polis, a Atenes un estadi equivalia a 177,6 metres; a Alexandria, a 185 metres; i a Olímpia, a 192,7 metres. Per tant, en el temps de l’autor es tracta d’una embarcació imaginària entre uns 360 i 380 metres de llargària. [Torna]



[786] Estèntor és un herald esmentat una sola vegada a la Ilíada (V 785-786), on la dea Hera pren el seu aspecte per incitar els aqueus amb la seva potentíssima veu equivalent a la de cinquanta homes, fet pel qual aquest personatge ha esdevingut proverbial i ha donat lloc a l’adjectiu estentori. [Torna]



[787] Per a Aristòtil, la polis modèlica havia de tenir uns deu mil ciutadans majors de disset anys, a més de les dones, infants, metecs i esclaus. Aquest nombre era molt superior al que constituïa el poble de l’Atenes de l’època de Plató i d’Aristòtil, calculat en uns trenta mil homes amb dret de ciutadania. D’altra banda, Plató imaginava una ciutat ideal de 5.040 ciutadans, un nombre divisible per cadascun dels deu primers números, segons la mística matematicopitagòrica que s’imposava. [Torna]



[788] En efecte, unes ratlles més amunt, l’autor ha fet referència al límit. [Torna]



[789] Aquest propòsit anunciat en aquest passatge no apareix en el text d’aquesta obra tal com ha arribat fins als nostres dies. [Torna]



[790] Aquesta distinció fa pensar en els cínics, el primer dels quals fou Antístenes, i en els hedonistes, el portaveu dels quals fou Aristip de Cirene. [Torna]



[791] Entès com el nucli urbà més important. [Torna]



[792] D’aquesta informació es pot deduir que els mariners no han de ser necessàriament ciutadans. [Torna]



[793] A Heraclea del Pont, colònia situada a la mar Negra a les costes de Bitínia, feien servir com a tripulació per a les seves naus mariandins, que formaven una tribu indígena de Bitínia, famosa pel ritual frenètic que empraven en el culte funeral d’una deïtat anomenada Bormos. Pel que fa a Heraclea, vegeu en V, nota 63. [Torna]



[794] Vegeu en aquest mateix llibre 4, 1325b-1326b. [Torna]



[795] És a dir, la terra habitada. Es pot observar que s’evita l’accentuació dislocada dels diccionaris normatius i accentuem segons la prosòdia llatina, tal com es fa en català en els mots d’origen grec. [Torna]



[796] És a dir, Plató (República 375c i s.), segons el qual els guardians s’han de comportar tal com es diu unes ratlles més avall. [Torna]



[797] Aristòtil aspira a una unitat política mitjançant la unitat constitucional, de tal manera que el poble hel·lènic pugui afermar la seva personalitat gràcies a la superioritat sobre altres pobles no hel·lènics. Aquest moviment que tendia cap al panhel·lenisme fou iniciat per Gòrgias i per Lísias. També trobem una condemna de la rivalitat entre polis gregues en la República (469b i s.) de Plató. La formulació més explícita es troba en el Panegíric d’Isòcrates. En el camp de la política, una plasmació pràctica es realitzà l’endemà de la victòria de Filip de Macedònia a Queronea el 338 aC, fet que ha estat considerat com el desencadenant de l’anorreament del sistema de polis independents i autosuficients. [Torna]



[798] Vegeu en PLATÓ, República 375b-376b. [Torna]



[799] Arquíloc de Paros (segle VII aC) és un poeta compositor de iambes i elegies que conservem fragmentàriament. [Torna]



[800] Fragment 67b Diehl. [Torna]



[801] La primera citació correspon a una obra perduda d’Eurípides (fragment 975 Nauck) i la segona pertany a una tragèdia d’autor desconegut (fragment 78 Nauck). [Torna]



[802] Vegeu en II 2, 1261b; en III 1, 1275b; i en V 3, 1303a. [Torna]



[803] Segons Aristòtil (Retòrica II 14, 1390b), el cos humà està en la maduresa o en la flor de l’edat entre els trenta anys i els trenta-cinc i l’ànima o intel·lecte hi arriba als quaranta-nou. Aristòtil segurament té en compte la doctrina que divideix les etapes de la vida en nombres septenaris, com ja va fer Soló (fragment 19 Diehl), ja que tant el trenta-cinc com el quaranta-nou són múltiples de set. En canvi, Plató situa la maduresa intel·lectual per a l’home als cinquanta anys (República 540a) i la plenitud física als trenta anys per a l’home i als vint per a la dona (República 460e). Tanmateix, segons les Lleis (721a), l’edat de casament aconsellable per a l’home és entre els trenta i els trenta-cinc anys. [Torna]



[804] Segons Plató (Lleis 759d), el culte diví ha de ser encarregat a persones de més de seixanta anys durant un any. [Torna]



[805] És a dir, el conjunt de ciutadans assalariats que es guanyen la vida gràcies al seu treball. [Torna]



[806] Heròdot (Història II 164) explica que els egipcis es dividien en set castes: la sacerdotal, la militar, la bovera, la dels porquerols, la dels mercaders, la dels intèrprets i la dels navegants i no esmenta la dels camperols. [Torna]



[807] Segons Plató (Timeu 24a-b), a Creta hi havia l’estament dels sacerdots, el dels pastors, el dels caçadors, el dels camperols, el dels guerrers i el dels encarregats de la màntica i la medicina. [Torna]



[808] Atenent a una tradició, Sesostris era fill d’Isis i d’Horus i hauria regnat a la primera meitat del quart mil·lenni aC. De fet, a Egipte hi va haver tres faraons amb aquest nom, els quals van pertànyer a la dinastia XII de l’imperi mitjà i regnaren cap al segon mil·lenni aC. Amb tot, en aquest passatge, els estudiosos es decanten per creure que Aristòtil es refereix amb el nom de Sesostris a Rameses II (1289-1224), pertanyent a la dinastia XIX de l’imperi nou. [Torna]



[809] Minos, fill de Zeus i d’Europa, fou el rei mític de Creta que degué viure tres generacions abans de la guerra de Troia, cap al segle XV aC. [Torna]



[810] Sobre els àpats comunitaris o sissícies vegeu en II 10, 1272a. [Torna]



[811] És possible que la informació provingui d’Antíoc de Siracusa, un historiador del segle V aC, de l’obra del qual només es conserven fragments (vegeu F. JACOBY, Die Fragmente der Griechischen Historiker 577 F 13, Leiden, 1964). [Torna]



[812] Eren considerats enotris els antics habitants de Calàbria, els quals, segons la llegenda, s’hi havien establert abans de la guerra de Troia procedents d’Arcàdia, al Peloponnès, i guiats per Ènotros. [Torna]



[813] Etimològicament el gentilici ítal deriva de l’osc Vitel(l)iú, nom d’una tribu itàlica. Sense fonament lingüístic, s’ha volgut fer derivar el topònim Itàlia i el gentilici ítal del mot llatí uitellus «vedell». [Torna]



[814] El golf Escil·latí correspon al golf d’Squillace actual, a la banda oriental de la punta d’Itàlia propera a Sicília. El golf Lamètic ara rep el nom de golf de Santa Eufèmia, situat a la banda occidental de la mateixa punta italiana que mira a Sicília. [Torna]



[815] Els ausonis ocupaven, a l’edat del ferro, la regió anomenada Campània pels samnites. Les fonts antigues els consideraven autòctons. Aristòtil i altres els confonen amb els òpics, gentilici grec per a denominar els oscos. Després de la conquesta romana duta a terme al segle IV aC, els poetes llatins empraren el nom d’Ausònia per referir-se a Itàlia sencera. [Torna]



[816] Japígia correspon a la Pulla o Apúlia, al sud-est d’Itàlia. [Torna]



[817] La Sirítida és la contrada regada pel riu Siris entre Túrios i Metapont, a la vora del golf Tarentí, al sud d’Itàlia. [Torna]



[818] En aquest passatge, Aristòtil recorda la tradició que considerava Sesostris anterior a Minos, malgrat que dos personatges heroics de la guerra de Troia, Proteu d’Egipte i Idomeneu de Creta, eren considerats successors respectivament de Sesostris i de Minos. Proteu vivia a l’illa de Faros, a la desembocadura del Nil i era considerat un dels successors de Sesostris. Idomeneu fou fill de Deucalió i nét de Minos. [Torna]



[819] Aquesta idea, expressada per Plató (Timeu 21d; Crícias 109d; i Lleis 676a-677d), és represa per Aristòtil diverses vegades (Metafísica XII 9, 1074b; i Sobre el cel I 3, 270b; i Meteorologia I 1, 339b). [Torna]



[820] Heròdot (Història II 2) explica que els egipcis creien que havien estat els primers de tots els humans o que potser anaven darrere dels frigis. Plató (Timeu 22b; i Lleis 656d) i Aristòtil (Meteorologia I 14, 352b) també reconeixen l’antiguitat de la civilització egípcia. [Torna]



[821] Com Plató. Vegeu en II 5, 1262b. [Torna]



[822] El propòsit expressat en aquest passatge no apareix en el text d’aquesta obra tal com ha arribat als nostres dies. [Torna]



[823] Aquest propòsit de l’autor tampoc no apareix en el text que conservem de la Política. Tanmateix, trobem enunciades unes indicacions semblants en Econòmics I 5, 1344b, les quals foren dutes a terme en el testament de l’autor (vegeu en DIÒGENES LAERCI, Recull de les vides i de les doctrines dels filòsofs V 15). [Torna]



[824] Vegeu en 5, 1327a d’aquest mateix llibre. [Torna]



[825] Vegeu en aquest mateix llibre 5, 1326b. [Torna]



[826] Sobre Hipòdam de Milet vegeu en II 8, 1267b i en II, nota 79. [Torna]



[827] En el text grec apareix el mot sýstas, que fa pensar en el sistema descrit per Varró (Del camp I 7, 2) i que els romans anomenaven quincunx, és a dir, disposició de cinc ceps plantats de manera que quatre siguin als quatre vèrtexs d’un quadrat i el cinquè ocupi el bell mig de tots quatre. [Torna]



[828] Per confiar en el valor dels seus habitants. [Torna]



[829] Segurament Aristòtil deu voler referir-se als espartans que tradicionalment s’oposaven a l’existència de les muralles refiats de la superioritat dels seus homes. Els fets que, segons l’autor, desmenteixen aquesta opinió passada de moda deuen ser les derrotes dels espartans infligides a Leuctra el 371 aC pels tebans i a Mantinea el 362 aC per la coalició formada per Argos i Atenes. [Torna]



[830] És a dir, en taules d’àpats comunitaris. [Torna]



[831] Tessàlia, regió de la Grècia continental, a la costa nord-est, constitueix una vasta planura voltada de muntanyes, com l’Olimp, el Pindos, l’Otris, el Pèlion, l’Ossa. Estava dividida en quatre subregions: Ftiòtida, Tessaliòtida, Pelasgiòtida i Hestiòtida. Hi predominaren governs aristocràtics. Aristòtil, que visqué força temps a Macedònia, coneixia bé aquest país, pel veïnatge i per haver-ne estudiat la constitució. [Torna]



[832] L’ideal aristocràtic d’àgora està en contraposició amb el que hi solien fer les classes populars, que era agorázein, és a dir, mercadejar o comprar i vendre. Els aristòcrates, orgullosos del seu oci, en grec scholé, frisaven per disposar d’una àgora en la qual hi hagués només els edificis destinats a l’administració dels afers públics on només es trobessin els ciutadans benestants. El rebuig a la cridòria dels mercaders, dels botiguers, dels artesans i dels camperols que anaven a ciutat a vendre-hi els productes, també el reprodueix Xenofont (Cirupèdia I 2, 3-4) amb la idealització classista d’àgora lliure de comerç i d’indústria en les ciutats del món persa. [Torna]



[833] Vegeu en VI, nota 34. [Torna]



[834] Aquesta definició de la felicitat ja ha aparegut en aquest mateix llibre 8, 1328a. Els estudiosos discuteixen si fa referència a Ètica nicomaquea o a Ètica eudemea. Definicions semblants, però no textuals, es troben en Ètica nicomaquea I 6, 1098 a; X 6, 1176b i en Ètica eudemea II 1, 1219b. [Torna]



[835] Vegeu en Ètica nicomaquea III 8, 1113b.i 1113b i en Ètica eudemea VIII 3, 1248b. [Torna]



[836] Aquesta idea apareix desenvolupada en Metafísica I 1, 1227b. [Torna]



[837] Vegeu en aquest mateix llibre 7, 1327b. [Torna]



[838] En III 4, 1277a s’ha dit que l’educació del qui mana ha de ser diferent de la del qui és manat. [Torna]



[839] Segons Heròdot (Història IV 44), sabem que entre el 519 i 512 aC Escílax de Carianda fou enviat pel rei persa Darios a explorar l’Índia i l’Aràbia. Fruit d’aquest encàrrec fou un Periple que va ser molt difós a l’antiguitat. L’obra d’Escílax fou coneguda per Hecateu, Aristòtil, Estrabó i Aviè. El periple que nosaltres coneixem amb el nom de Pseudo-Escílax és una obra més tardana pertanyent al segle IV aC. [Torna]



[840] Vegeu en aquest mateix llibre 9 1329a. [Torna]



[841] Vegeu en III 6, 1278b-1279a. [Torna]



[842] Vegeu en I 13, 1260a; en Ètica nicomaquea I 13, 1202a; i en Ètica eudemea II 1, 1219b. [Torna]



[843] És a dir, una part racional i una altra irracional. [Torna]



[844] Vegeu en el tractat Sobre l’ànima III 10, 433a. [Torna]



[845] És a dir, contemplativa. [Torna]



[846] Si els actes de l’ànima poden ser, d’una banda, els superiors, és a dir, els racionals teorètics i els irracionals teorètics i, d’altra banda, els inferiors, és a dir, els racionals pràctics i els irracionals pràctics. I si l’ésser humà ha de triar entre els inferiors, es preferible que es decanti pels racionals pràctics. [Torna]



[847] L’autor acaba de fer al·lusió a la constitució espartana i ara es refereix a tots els escriptors que s’hi emmirallen. [Torna]



[848] Vegeu en aquest mateix llibre la nota 66. [Torna]



[849] Segurament Tibró, que morí el 390 aC, fou un navarc lacedemoni cap de l’expedició dels espartans, alguns dels quals participaren en la batalla de Cunaxa formant part de l’expedició dels deu mil grecs, contra els perses comandats per Estrutas. Segons es desprèn d’aquest passatge fou un autor d’un tractat que s’ocupava de la legislació de Licurg. [Torna]



[850] Sobre Pausànias vegeu en V 1, 1301b i en V, notes 3 i 4. [Torna]



[851] Vegeu en VII 14, 1333a; en VII 14, 1334a i en Ètica nicomaquea X 7, 1177b. [Torna]



[852] Vegeu en HESÍODE, Els treballs i els dies 170-173 i en PÍNDAR, Olímpica II 53 i 77. [Torna]



[853] Aquí el text presenta una llacuna. Newman (III 452-453) proposa la restitució següent: «Com que consideren que aquests béns i el seu gaudi és més gran que el derivat de les virtuts s’exerciten només en la virtut útil per aconseguir-los. Per això cal conrear la virtut en la seva integritat...». [Torna]



[854] Vegeu en aquest mateix llibre 13, 1332a. [Torna]



[855] Vegeu en aquest mateix llibre 13, 1332b. [Torna]



[856] Plató (República 460e) diu que la dona podria donar fills a l’estat des dels vint anys fins als quaranta. Per al començament de l’activitat procreadora de l’home fa servir l’expressió poètica «quan hagi passat la màxima fogositat en la cursa», volent dir segurament que, de la mateixa manera com els cavalls dedicats a curses no se’ls permetia muntar eugues mentre es dedicaven a les curses, així tampoc als homes se’ls hauria de permetre procrear en l’època de la màxima fogositat. El final de les activitats conjugals les situa als cinquanta-cinc anys. [Torna]



[857] Segons una glossa marginal, que apareix en els còdexs Parisinus 2013 i Parisinus Coislianus 161, el text de l’oracle donat als habitants de Trezè, ciutat situada a l’Argòlida, fou «no obriu el solc jove», en el qual es pot veure una clara al·lusió a la fecundació de la terra, però metafòricament també es pot deduir la referència a la jovenesa de les noies massa joves per a ser mares. [Torna]



[858] Segons Diògenes Laerci (Recull de les vides i de les doctrines dels filòsofs VIII 9), Pitàgoras recomanava practicar relacions sexuals a l’hivern, no a l’estiu. També, en aquest sentit, el poeta Hesíode (Els treballs i els dies 586) diu que a l’estiu les dones són més sensuals i els homes més dèbils. A Atenes, el mes preferit per al matrimoni era el gamelió, que correspon a la nostra segona meitat de gener i a la primera de febrer. [Torna]



[859] És a dir, Àrtemis i Ilitia. [Torna]



[860] En Història dels animals VII 3, 583b, Aristòtil diu que l’embrió és com una massa indistinta i informe durant els tres primers mesos de l’embaràs i que, quan ha assolit el quart més, presenta divisions diferenciades. També distingeix entre escolament, és a dir, l’expulsió del fetus que té lloc els set primers dies de la fecundació, i l’avortament, que es produeix en els quaranta dies de l’embaràs i que és considerat com la pèrdua d’un fill. [Torna]



[861] El fet de tenir fills per a l’estat ha estat l’ideal de les dictadures de totes les èpoques. Vegeu en PLATÓ, República 460e i en PLUTARC, Pirros XXVIII 5. [Torna]



[862] Soló (fragment 19 Diehl) divideix la vida en septenaris i situava entre el setè i el vuitè septenari, és a dir entre els quaranta-nou i cinquanta-sis anys, el període més esplèndid de la intel·ligència i de la capacitat de parlar per a l’home. [Torna]



[863] La privació dels drets de ciutadania o atimía consistia en la pèrdua de la possibilitat de participar en la vida política i en el poder. A l’època arcaica suposava la pèrdua total de tots els drets. [Torna]



[864] En aquest capítol, Aristòtil té molt present el contingut del llibre VII de les Lleis de Plató [Torna]



[865] És a dir, els inspectors de l’educació dels infants com els que trobem en les Lleis (643b) de Plató o en la Constitució dels lacedemonis (II 2) de Xenofont. [Torna]



[866] Vegeu en PLATÓ, Lleis 791e. [Torna]



[867] Vegeu en aquest mateix llibre la nota 102. [Torna]



[868] Es tracta de deïtats a les quals es dedicaven rituals en vistes a afavorir la fecunditat, com el culte a Dionís, a Demèter i Persèfone entre altres. [Torna]



[869] Els iambes eren peus mètrics, formats per una síl·laba breu i una llarga, que se solien emprar en les invectives, burles i plasenteries a més de formar part dels diàlegs recitats i dels drames. Sembla que la comèdia nasqué del culte a Dionís. En les festes camperoles en honor a aquest déu, els vinyataires recorrien els camps en escamots festius i entonant cants fàl·lics i lloances a Dionís amb tota mena d’improvisacions burlesques. Hi anaven amb la cara empastifada del solatge del vi. Tot el conjunt jocós era denominat comos, terme del qual prové el mot comèdia. [Torna]



[870] Aquest propòsit esmentat en aquest passatge no apareix desenvolupat en el text que conservem d’aquesta obra. [Torna]



[871] Teodor, actor i poeta del segle IV aC, anterior a Aristòtil, és esmentat pel poder seductor de la seva veu entre els espectadors en la Retòrica (III 2, 1404b). [Torna]



[872] En Ètica nicomaquea 1180a, Aristòtil fa una valoració molt positiva de la constitució espartana. També Plató, en Lleis VII 804c-d, és partidari que els fills han de tenir un ensenyament obligatori, perquè pertanyen més aviat a l’estat que no pas als seus progenitors. [Torna]



[873] Segons Aristòtil (Ètica nicomaquea 1172a), mitjançant la virtut s’aconsegueix l’assoliment de la vida millor, és a dir, la vida feliç. [Torna]



[874] Per a Aristòtil són indispensables el fet de saber llegir i escriure, i els rudiments bàsics d’aritmètica i geometria i certes nocions de disseny. [Torna]



[875] La gramàtica contemplava essencialment la lectura i l’escriptura, però també l’estudi dels poetes i la memorització de fragments de les seves obres. [Torna]



[876] Vegeu en II 1271a; VII 1333a i 1334b. [Torna]



[877] Vegeu en VII 1334a. [Torna]



[878] Aquest vers no es troba en els textos homèrics que ens han arribat. [Torna]



[879] Citació aproximada d’HOMER, Odissea XVII 385. [Torna]



[880] HOMER, Odissea IX, 7-8. [Torna]



[881] Aquest estats són Tebes i Argos. [Torna]



[882] Vegeu en II 1271a-b; VII 1333b i 1334a. [Torna]



[883] Aquestes poblacions que habitaven a la riba nord-oriental de la mar Negra es dedicaven principalment a la pirateria i al bandidatge. [Torna]



[884] El mite de l’Esparta invicta fou destruït després de les derrotes a la batalla de Leuctra el 371, infligida per Tebes, i de la de Leuctra el 362, propiciada per Argos i Atenes. L’oposició d’Esparta contra l’ofensiva macedònica tampoc fou reeixida, ja que els espartans foren obligats a formar part de la lliga panhel·lènica creada per Filip després de la batalla de Queronea el 338 aC. [Torna]



[885] És a dir a un risc justificable per motius ètics. [Torna]



[886] Vegeu el paràgraf anterior d’aquest mateix capítol. [Torna]



[887] Se solia considerar l’edat de la pubertat als catorze anys. [Torna]



[888] Es tracta del període comprès entre els catorze i els disset anys. [Torna]



[889] Vegeu en aquest mateix llibre 1, 1337b. [Torna]



[890] EURÍPIDES, Bacants 381. [Torna]



[891] Aristòtil fa servir un joc de paraules impossible de traduir: el fi, télos en grec, no convé a aquell que és atelés, és a dir, que no ha arribat al fi o allò a què està destinat. [Torna]



[892] Vegeu el capítol 6 d’aquest mateix llibre. [Torna]



[893] Segons els relats mítics, Museu és l’amic, el deixeble, el mestre, el fill o simplement contemporani d’Orfeu, del qual és una rèplica en la llegenda àtica. Es considerava que amb la seva habilitat era capaç de guarir els malalts. [Torna]



[894] Aristòtil coincideix amb Plató (República 401d i Timeu 47d) en el fet que la música fa penetrar el ritme i l’harmonia en l’interior de l’ànima. [Torna]



[895] Segons els antics, Olimp fou un cèlebre flautista relacionat amb Màrsias, el qual entre els segles VIII i VII aC, amb l’ús de la flauta, introduí elements asiàtics en la música de l’Hèl·lada. Tan aviat és considerat pare, com fill o bé deixeble d’aquest silè frigi. Quan Apol·lo escorxà i matà Màrsias, Olimp el va enterrar i el va plorar. [Torna]



[896] Etimològicament, entusiasme significa invasió divina que provoca en els humans un estat interior d’excitació. Plató en el Fedre distingí quatre menes d’entusiasme: el que, provocat per Apol·lo, dóna lloc a la màntica; el que, infós per Dionís, és la causa de l’entusiasme místic; el que per acció de les Muses inspira el deliri poètic; i el que per intervenció d’Afrodita i d’Eros fa néixer la passió amorosa. Per a Aristòtil, tal com demostra aquest passatge, l’entusiasme és exclusivament una passió moral de l’ànima. [Torna]



[897] Es tracta dels estats anímics provocats per sorolls o crits de dolor, d’alegria o de qualsevol mena sense emprar cap tipus de música. [Torna]



[898] Polignot fou un pintor actiu després de les guerres Mèdiques. Originari de l’illa de Tasos, fou considerat el primer pintor de l’antiguitat pel seu verisme i per saber representar l’éthos o caràcter moral dels humans. Segons Aristòtil (Poètica 1448a), Polignot idealitzava les figures i les representava millors del que eren en la realitat; en canvi, Pausó, del qual sabem molt poca cosa (ARISTÒFANES, Acarnesos 854), era blasmat perquè accentuava els defectes, i les seves imatges resultaven pitjors que els models originals. Per aquesta raó, aquests artistes són esmentats en aquest passatge. [Torna]



[899] Segons Plató (Laques 198d i República 398e), les harmonies fonamentals eren quatre: la lídia, la jònica, la dòrica i la frígia. En aquest passatge Aristòtil empra el mateix nom per a les dues darreres i esmenta la mixolídia, que cal entendre com una varietat de la lídia, i la modalitat relaxada que coincideix amb la jònica, considerada laxa per Plató. [Torna]



[900] El fet que l’ànima sigui harmonia fou defensat pels pitagòrics i per Dicearc i Aristoxen, deixebles d’Aristòtil; en canvi, Plató creia que l’ànima contenia harmonia. [Torna]



[901] Vegeu en el capítol anterior 1339a. [Torna]



[902] Arquitas de Tarant (430?-360 aC) fou un matemàtic i filòsof pertanyent a l’escola pitagòrica. Amic de Plató, va accentuar el component idealista del pitagorisme, sobretot, pel que fa a la natura suprasensible dels nombres. [Torna]



[903] La doble flauta o aulós era un instrument de vent procedent d’orient, que era considerat orgiàstic pel fet que s’emprava en els rituals del déu Bacos i de la dea Cíbele. L’auleta o professional de la doble flauta tocava l’instrument i al mateix temps havia de moure els cos en vistes a la catarsi o purificació d’algunes passions. [Torna]



[904] Un coreg era un ciutadà benestant que finançava les despeses d’assaig i d’equipament d’un cor per a un espectacle musical o dramàtic. El flautista, pagat pel coreg, solia ser una persona de classe humil. [Torna]



[905] Ecfàntides, un poeta còmic del qual no tenim gaire informació, després d’haver guanyat en una competició dramàtica, va ser pintat en un quadre pagat per Trasip, que segurament el va oferir en un lloc en el qual es retia culte a Dionís. [Torna]



[906] Les pèctides i els bàrbits eren uns instruments semblants a la lira, però més grossos. Els heptàgons, els trígons i les sàmbiques s’assemblaven a l’arpa. [Torna]



[907] Pel fet que se li inflaven les galtes. [Torna]



[908] Plató (Lleis 700a-a) qualificà de capdavanters de la il·legalitat antimusical els qui barrejaven els peans amb els ditirambes o bé els trens, és a dir, cants fúnebres, amb els himnes i les veus de la cítara amb les de la flauta per acontentar el públic inculte, que provocà que els teatres, abans silenciosos, esdevinguessin baladrers. [Torna]



[909] Aristòtil (Poètica 1461b) considera que l’èpica és superior a la tragèdia, perquè la representació de les obres dramàtiques inviten a l’ús de la gesticulació. Segons l’estagirita, els sonadors de la flauta que fan contorsions i tombarelles són blasmables, ja que els espectadors cultes no necessiten per a res els gestos. [Torna]



[910] Aristòtil, en la Poètica (1449b), fa una breu referència a la catarsi. Tanmateix, nosaltres només conservem un dels dos llibres que tenia aquest tractat, segons ens informa Diògenes Laerci (Vides, doctrines i sentències dels filòsofs il·lustres, V 24). En la definició de tragèdia del passatge esmentat al principi d’aquesta nota, Aristòtil diu que per mitjà de la compassió i de la temença la tragèdia provoca una catarsi, és a dir, un efecte purificador i guaridor a causa de les emocions violentes. [Torna]



[911] Vegeu en aquest mateix capítol 1342a. [Torna]



[912] Vegeu en 5, 1340b. [Torna]



[913] PLATÓ, República 399s i s. [Torna]



[914] El ditirambe és una forma de la lírica coral grega relacionada amb el culte a Dionís. Sembla que es tracta d’un mot d’origen oriental. A Atenes, en temps dels Pisistràtides, que tingueren molt d’interès pel culte popular al déu del vi, el ditirambe esdevingué un element de competició en els festivals dedicats a Dionís, a partir dels quals naixé la tragèdia. [Torna]



[915] Filoxen fou un poeta ditiràmbic, nascut a Citera el 435 aC i mort a Efes el 380 aC, que visqué a Atenes i a la cort de Dionisi de Siracusa. El seu ditirambe més cèlebre fou el Ciclop, en el qual presentà Polifem cantant diversos solos de lira. [Torna]



[916] Segurament es tractava d’un ditirambe relacionat amb la història de Tèlef, ja que aquest heroi, fill d’Hèracles i d’Auge, a Nàuplia fou introduït en un bagul, que abandonaren a la mar perquè anés a la deriva. Al final, mare i fill anaren a parar a Mísia, on Auge pogué criar Tèlef. [Torna]



[917] Aristòtil (Ètica nicomaquea 1106a) anomena punt mitjà d’un objecte allò que tant dista d’un extrem com de l’altre. De fet, l’ideal de mesura i equilibri és una de les característiques més peculiars de la cultura grega. Ja l’oracle de Delfos proclamava màximes com: «La mesura és el millor», «De res massa» i «Coneix-te tu mateix». Per això, tant el poeta Píndar com el dramaturg Èsquil aconsellaven evitar la insolència o hýbris. Aquesta noció també serà adoptada per la medicina hipocràtica, segons la qual una patologia era un efecte del desequilibri dels humors, o bé entre l’ésser humà i l’ambient que l’envolta, ja sigui climàtic, hidrològic, geogràfic i fins i tot politicosocial. [Torna]



[918] Vegeu PLATÓ, República 398e. [Torna]



[919] Aquest llibre ens ha arribat incomplet. [Torna]





