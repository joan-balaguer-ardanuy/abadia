«La nostra història, diguem-ho sense embuts ni autoenganys, no mata, excepte en un parell de segles en què vam tallar el bacallà per la Mediterrània. Però tant hi fa, és la nostra història, i la van protagonitzar catalans i catalanes com nosaltres, que tenien virtuts i defectes, mala llet i, en alguns casos, molta vis còmica (modèstia a part)».

Quinze anys després de l’aparició d’Història de Catalunya (modèstia a part) és una bona ocasió per oferir-ne una edició revisada, actualitzada i il·lustrada. En aquesta edició hi trobareu un capítol inèdit i unes noves conclusions adaptades al mapa electoral vigent a Catalunya.





Toni Soler





Història de Catalunya (modèstia a part)


Edició actualitzada



ePUB v4.0

vidadoble 22.10.12





Títol original: Història de Catalunya (modèstia a part)

Toni Soler, 1998

Il·lustracions: Jordi Duró

Disseny de portada: Jordi Duró

Edició digital: vidadoble (v1.0)

Segona edició: Masquin (v2.0)

Tercera edició: Tompopal (v3.0)

Quarta edició: EpubCat (v4.0)

ePUBCat base r1.3





Catalunya —hom diu sovint— «ha pogut ser» però «no ha estat»: vet aquí, es pensa, l’arrel última i més pregona de totes les seves desgràcies […]. Però la història no és simplement la realització d’una possibilitat, sinó que és la realitat mateixa […]. No pensem, doncs, altra vegada, en allò que hauria pogut ser Catalunya si… pensem en allò que ha estat i en la millor manera d’aprofitar-se’n.

JOSEP FERRATER MORA

[…] Per això no podem dir que la història de Catalunya sigui un perpetu condicional […]. La vida dels catalans és un acte d’afirmació continuada: és el sí, no el si. Per això el primer ressort de la psicologia catalana no és la raó, com en els francesos; la metafísica, com en els alemanys […], o la mística, com en els castellans. A Catalunya el mòbil primari és la voluntat d’ésser.

JAUME VICENS VIVES

Abans d’estudiar una història, estudieu l’historiador que l’ha escrita.

E. H. CARR





Història d’en Toni Soler

(Polònia a part)


És important com s’escriu la història. També la personal. Les biografies ens ajuden a entendre els personatges perquè tenen el bon gust de començar pel començament, no pel moment que els coneixem. Però això que escric és una altra història, no és ben bé una biografia, és un simple pròleg, una aproximació breu i ben subjectiva a un autor que ha estat el meu col·lega (a l’Avui), jefe (a Malalts de tele), competidor (a ràdios diferents) i soci (a l’Ara). I vés a saber on acabarem, tot i que segur que acabarem bé.

Ens vam conèixer fa vint-i-cinc anys a l’Avui, quan tots dos en teníem vint-i-tres. Em va caure fatal (però molt) perquè jo estava a Societat, fent successos, i ell a Política, fent Parlament, i em va dir, sense tallar-se ni un pèl, que no entenia com podia estar en aquella secció. Presumia, amb aquella alegria, que ell tenia accés a gent molt més preparada i interessant, i aprenia molt més que jo, que em relacionava amb delinqüents. Fa poc l’hi vaig retreure —com que té poca memòria l’hi he de recordar cada quatre o cinc anys— i em va admetre que potser es va passar, que amb el temps hem vist que delinqüents n’hi ha a tot arreu, i que ha conegut gent més preparada. Explico aquest apunt biogràfic per als que es pensen que en Soler és un descregut que ha vingut a aquest món a riure’s de la política. N’és molt més creient que molts que en són practicants. En voleu una prova inequívoca, per no dir un sacrifici? Va escriure una biografia —seriosa— sobre Miquel Roca.

En Toni Soler pot semblar un humorista polític que ara intenta fer d’analista polític seriós, però no. És un periodista que creu en la política i se la pren seriosament sis dies a la setmana. I el setè, que cau en dijous, descansa i se’n fot tant com pot, afortunadament per als fans de Polònia.

I en Toni Soler podia semblar, l’any 1998, un «malalt de tele» que aprofitava la seva fama per fer un llibre fàcil i comercial sobre la història de Catalunya, que algú li devia haver encarregat en ple boom mediàtic, però no. És un autèntic malalt d’història que es guanyava la vida fent bromes sobre Verano azul però que entre lectura de guió i assaig l’enxampàvem llegint biografies i totxos sobre Roma. Un paio ben estrany, tot s’ha de dir.

Com que d’aquí a dues línies diré el que penso d’ell de veritat i l’elogiaré molt, aprofito per desfogar-me i dir que en Toni és molt menys simpàtic del que sembla, té mal humor sovint, escolta poc, arriba tard a les reunions, desconnecta i en marxa d’hora. I que ell pot fer broma de tot però pobre de tu que et riguis de la Penya. Dit això, és un cervell privilegiat i té el do de la comunicació en tots els registres. És un guionista brutal i un analista brillant. Ho dic des d’una enveja que vol ser sana, perquè me l’estimo, però que és enveja enveja. Si et vol fer riure et mors, si vol convèncer diràs que sí, i si busques un títol que impacti te’l farà ell. I si vol fer divulgació de qualitat, escriu una història com aquesta, amb un llenguatge directíssim i eficient que com a lector aplaudiries i com a col·lega et fa molta ràbia de tan fàcil que sembla.

Com que domina el llenguatge com vol, aquest llibre és una petita joia des del títol fins a l’última línia. Des de la manera de demanar perdó pel fet —aliè a l’autor— que la història sempre comenci per la part més avorrida, fins a la manera de fer ficció humorística futurista per deixar-nos un bon gust de boca. I entremig, perquè no perdem ni els orígens ni la identitat, tot el que ens ha passat, amb honestedat intel·lectual, rigor històric, to addictiu i un registre que li permet fer constants picades d’ullet sensacionals al futur sense que perdis el fil. Hi ha llegendes, fets, política, context socioeconòmic i cultura.

L’historiador juga amb avantatge, perquè sap on som quan ens explica d’on venim. Davant els riscos de l’èpica o la mitificació o la manipulació, res com l’humor intel·ligent com a mètode per ser fidel als fets, comparar versions diferents si cal i imprimir-hi un estil propi. Apel·la a la psicologia moderna per vincular els traumes infantils de Jaume I amb el seu caràcter a prova de bomba. Observa que a la prehistòria encara no estava mal vist anar vestit amb pells, defineix el Neolític com el canvi d’hàbits alimentaris més important fins a l’arribada del fast food, i si li demanes la recepta de Catalunya et diu que som un assortit d’ibèrics a la romana, i s’entreté en culebrons de la casa comtal catalana com el d’Ermessenda.

Però que aquest humor que ell fa servir com a mètode no ens distregui, perquè no hem vingut a aquestes pàgines a riure, sinó a viatjar —de bon humor— pel temps. I el mateix to despreocupat li permet ser perspicaç i clarivident desmuntant cert romanticisme historicista i afirmant de forma premonitòria —i som a l’Edat Mitjana— que el pactisme assegurava el diàleg però no garantia un règim de llibertats sinó de privilegis. No és un volum frívol, hi ha el que és important. I s’entén.

Per evitar la temptació dels spoilers, no avançaré com explica el 1714 l’actual comissari del Tricentenari, però sí com anticipa els anys posteriors: «Després de la desfeta de 1714, els catalans van decidir canviar de rotllo i dedicar-se amb cos i ànima al treball, un àmbit on van tenir força més sort».

Trobo que per haver llegit tanta història en Toni és prou optimista. Tot i que sovint, quan parlem de com aniran les coses, recorda episodis anteriors i tem amb un deix amarg que la història es repeteixi. El que demostra el llibre és que en Toni defuig la temptació del cinisme. No pot pecar d’ingenu perquè sap moltes coses, perquè té una visió documentada, perquè és murri i està superdotat d’una ironia finíssima. Però s’estima la matèria que té entre mans i es nota. La història, el país, la política. N’agafa distància com a narrador però ell és allà en cos i ànima.

Fa quinze anys d’aquest llibre que ara retorna actualitzat (hi afegeix els tripartits i l’arrencada del procés), en Toni ara té la fama consolidada, és un productor d’èxit, fa de comissari dels actes del Tricentenari del 1714 a Barcelona i ha escrit el guió d’una pel·lícula que refà moments històrics en clau de documental, 14 d’abril: Macià contra Companys. La seva biografia a Twitter destaca només que és el besnét de l’escloper Petllari Soler (a casa seva hi ha la foto que ho prova), i viu al barri de Barcelona més antic que ha trobat, per si algú dubtava que l’apassionen les pedres amb història i que li agrada mirar enrere sempre abans de mirar endavant.

Ni aquest llibre necessitava cap pròleg ni en Toni necessita algú que el defensi. Però si mai li cal una defensa civil (el tema militar no és el nostre fort), els milers de lectors que han devorat aquesta Història de Catalunya (modèstia a part) i els milers que la seguiran llegint segur que ho faran amb molt de gust. Perquè és dels que comences i acabes, ni et deixa a mitges ni l’hi deixes tu. També li hauran d’agrair molts historiadors i editors l’encert d’aquesta obra, perquè quan tanques el llibre has guanyat seguretat en dos sentits: 1. Coneixes molt millor la història del teu país. 2. T’ha estat fàcil, entretingut i plaent. Per això corres a buscar un altre llibre d’història que potser no serà tan immodest al títol però ves que no ho sigui per dins. Jo, ara i aquí, responc per aquest. Com que sóc dels que crec que estem vivint moments històrics, que estem escrivint en directe algunes pàgines que algú ens haurà d’explicar amb bon humor d’aquí a uns quants anys, trobo que és millor arribar-hi preparats i amb les lliçons ben apreses.

CARLES CAPDEVILA





Introducció


La primera edició d’Història de Catalunya (modèstia a part) va aparèixer quan jo tenia trenta-dos anys i presentava a TV3 un programa humorístic de molt èxit. Per això, i no per altra cosa, el llibre va ser el més venut a la festa de Sant Jordi de 1998, la qual cosa va generar un debat aferrissat —i encara vigent— sobre els anomenats «llibres mediàtics». El cas, però, és que passada la foguerada inicial el meu modest manual es va seguir venent, i durant aquests quinze anys s’ha reeditat de forma sovintejada, fins a arribar a la respectable xifra de més de 150.000 exemplars venuts. Molta gent que l’ha llegit —incloent-hi alguns docents, als quals estic especialment agraït— l’han recomanat com una via ràpida i còmoda per accedir a una matèria tan feixuga com és la història, que desperta poques passions, encara que sigui la del nostre país. Crec que el llibre, doncs, pot haver estat útil per a un segment de la població que no havia pogut —o volgut— acostar-se al nostre passat. D’entre ells hi ha molta gent gran, a qui van escamotejar la història de Catalunya a l’escola.

El meu objectiu —no pas modest— era escriure una història resumida i clara, amb l’eficàcia de la crònica periodística i un cert regust sorneguer; una història per a un públic ampli. Amb humor però sense renunciar a una clara vocació divulgativa. L’humor, en aquest cas, no seria una simple eina literària, sinó un antídot contra la sacralització, la politització i el maniqueisme que tot sovint han contaminat la nostra tradició historiogràfica. El meu model era la Història de Roma, del gran periodista italià Indro Montanelli (autor, també, d’una molt recomanable Història dels grecs). Tant de bo m’hagi acostat a l’objectiu, encara que només sigui una mica: a mi, Montanelli no només m’ho va fer passar bé, sinó que em va transmetre una passió per la Roma clàssica que no m’ha abandonat mai. Jo espero només que una part dels meus lectors s’hagin sentit cridats a aprofundir, a través d’autors més preparats que jo, els seus coneixements sobre el nostre passat col·lectiu.

La primavera de 2013 es va complir el quinzè aniversari de l’aparició d’Història de Catalunya (modèstia a part) i vam pensar que era una bona ocasió per fer-ne una edició especial, revisada i actualitzada, i amb un capítol inèdit en què intento explicar què ha passat al nostre país els últims quinze anys. Com us podeu imaginar, hi ha material de sobres per a un capítol i per a més d’un. També he reescrit les «Conclusions (a la carta)», una reflexió final adaptada al paladar dels votants de cada partit. Es tractava d’una manera poc subtil de demostrar que tots els fets històrics són interpretables i manipulables segons els prejudicis ideològics del present. En aquesta edició, les conclusions s’han adaptat al mapa electoral vigent a Catalunya.

Aquesta edició especial té el privilegi de comptar amb les aportacions gràfiques d’en Jordi Duró, un dels nostres millors il·lustradors, del qual sóc un autèntic fan des que exhibeix el seu talent i la seva mirada única sobre la realitat a través del diari Ara. Li agraeixo moltíssim la seva col·laboració. I també agraeixo la feina de la Berta Bruna i de l’Ester Pujol, que a més de bones professionals són unes amigues excel·lents i fan que qualsevol aventura editorial amb elles sigui una experiència agradable i enriquidora.

Finalment, vull dedicar aquest llibre a la Laura, que m’ha acompanyat aquests quinze anys (i alguns més). El 1998, després de l’èxit de Sant Jordi, em vaig trobar a casa un regal seu: una corona de llorer amb un pergamí on es llegia «Memento homo esse» («Recorda que només ets un home»). Era la frase que els emperadors romans sentien a cau d’orella, mentre desfilaven triomfalment per la ciutat, perquè l’èxit efímer no els fes perdre la humilitat. Em sembla que no cal afegir res més.





I

ASSORTIMENT D’IBÈRICS

50000 aC - 250 aC





Un dels grans problemes dels manuals d’història és que, indefectiblement, comencen per la prehistòria, que és amb diferència el període més sonso i espès de la història de la humanitat. És molt possible que molts estudiants hagin avorrit la història perquè no han estat capaços de pair aquest farragós primer capítol. Però, és clar, no es pot començar la casa per la teulada. A més, saber coses d’uns protocatalans que vivien com els hippies de Formentera als anys seixanta també pot tenir gràcia.





—Ugg —va dir ell


Diguem per començar que els primers catalans de la història no eren de Barcelona. Potser els últims sí que ho seran, tal com va tot, però els primers, ni de lluny: el centre neuràlgic de la Catalunya paleolítica es trobava ben al nord, al Rosselló, on s’ha trobat una mandíbula de 450.000 anys. No només és la més antiga del nostre país, sinó una de les primeres d’Europa, cosa que diu molt a favor de l’acollidor paisatge i clima de la Catalunya Nord, actualment francesa, que en aquella època, no cal dir-ho, no era ni francesa, ni catalana, ni tan sols del nord.

És a dir, que aquells primers catalans, que anaven bruts, peluts i malgirbats, no eren especials, ni tenien fet diferencial, ni eren estalviadors, ni tenien seny —de fet, en aquelles dates, no tenia seny ningú—. Eren uns homínids lletjos amb un cervellet petitó que no donava gaire de si, i només funcionaven per instints animals: es refugiaven en coves perquè tenien fred, caçaven perquè tenien gana, i fornicaven perquè notaven un desassossec interior (ells; elles ho feien quan els ho manaven). Poca cosa més.

Per sort, a Catalunya fa temps que hi ha gent que es dedica a estudiar les escasses restes que han quedat escampades pel territori, n’han escatit l’antiguitat i n’han extret conclusions més o menys aventurades. I així han escombrat, també, les ingènues tesis que circulaven sobre l’origen dels primers pobladors catalans. A tothom li agrada dir que té uns avantpassats amb possibles, i per això, amb tota la bona fe, hi va haver gent que segles enrere va divulgar que el primer català —d’adopció— va ser Túbal, fill de Jafet i nét de Noè —el de l’arca—, que anava de tournée per la Mediterrània occidental, va arribar a la Península Ibèrica per l’Ebre i es va instal·lar en un punt desconegut entre Tortosa i Amposta (no cal dir que els tortosins i els ampostins estan plenament d’acord amb aquesta teoria).

Una altra tesi, encara més ostentosa, deia que el mític Hèrcules —fill il·legítim del déu grec Zeus—, després de crear l’estret de Gibraltar, separant amb les seves pròpies mans Europa i Àfrica, va anar de visita al nord de la Península i va fundar diverses ciutats, entre les quals Barcelona. Aquesta llegenda va inspirar el muntatge de la Fura dels Baus a la inauguració dels Jocs Olímpics de 1992, que era molt maco, però no s’entenia gaire.

A Girona també diuen que la ciutat la va fundar un gegant mític amb tres ulls, que es deia Gerió. Però els estudis més avançats diuen que Gerunda és un nom d’origen basc, i que els primers pobladors van ser-ne els ausetans, és a dir, gent de Vic i rodalia, cosa que, per als gironins, fa de més mal explicar.

No se sap gaire res dels orígens d’aquests homínids. L’única cosa que se sap del cert, i que de tan repetida ja és un tòpic, és que Catalunya era i és terra de pas, en una situació de privilegi (sic) entre la Península i el continent, entre els Pirineus i el mar. O sigui que ja de bones a primeres vam rebre visites, i visites d’aquelles que diuen «ens quedarem una estoneta més». Això és el que van fer els celtes, i els grecs, i els romans, i els àrabs, i molts altres. Alguns es van integrar, d’altres van imposar la seva llei i el seu tarannà. Els indígenes s’hi van resistir mentre van poder.

Bé, com a tot Europa, cap al 50000 aC —deu mil anys amunt, deu mil anys avall—, a Catalunya va aparèixer l’Homo erectus, denominació científica sobre la qual s’ha fet molta brometa però que es refereix al fet que aquest primer homínid es va posar ben dret per anar pel món, cosa que en la resta de la fauna devia fer un gran efecte. Ara bé, tenien el cervell gairebé tan petitó com els seus rebesavis, i eren poc afavorits, com es pot deduir d’una mandíbula trobada a Banyoles. Això no vol dir que no fessin petits progressos, a base de centúries. Per exemple, recollien fruita i caçaven petits animalons. I anaven fent tombs en colles reduïdes, dues o tres famílies a tot estirar, com passa ara durant les vacances.

Uns quants mil·lennis més tard, al Paleolític superior, va fer la seva aparició estel·lar l’Homo sapiens, que ja era gairebé com nosaltres. Bé, com alguns de nosaltres. La seva vida continuava sense presentar gaires estímuls intel·lectuals, però vaja, a base de temps els sapiens van aprendre a dotar els seus dies d’una certa varietat, que no fos simplement allò de menjar i beure, ficar i treure (amb perdó). Per exemple, es vestien amb pells —encara no estava mal vist—, feien objectes de fusta polida i havien perfeccionat les tècniques de cacera: es carregaven els senglars amb pedres llançades amb una fona i, poc després, amb arcs i fletxes.

Semblen quatre tonteries, però a base d’això aquests protocatalans van començar a tenir coses per explicar-se i, igual que els seus congèneres europeus, van començar a inventar-se mots. I com que una imatge val més que mil paraules, van començar a dibuixar escenes de cacera. A Ulldecona i al Cogul n’hi ha algunes de molt vistoses.

Com que la fauna era variada, el menú del Paleolític va començar a diversificar-se agradablement. Els més modestos sobrevivien amb grana, arrels, fulles, móres i ous. Els amants de la cosa exòtica s’afartaven de sargantanes i serps. Però els diumenges sempre queia algun conill, alguna cabra, unes truites de riu o —festa grossa— un bon civet de senglar o de cérvol. Ah! A més hi havia bisons, com als westerns. Després es van extingir, sense que cap ecologista plorés per ells.

A més de parlar de caceres i de pintures, els homes del Paleolític consumien els seus neguits en la recerca del sílex, que anava molt buscat perquè era ideal per fer tota mena d’eines i armes. Qui tenia una mica de sílex de sobres era un tipus important i començava a practicar els rudiments del comerç, és a dir, jo et dono sílex i tu em dónes dos conills, per posar un exemple. Tot això, expressat amb un parell de substantius maldestres i quatre grunys per acompanyar la sintaxi. Però s’entenien prou bé i a més no es barallaven, pel que sembla.





Pagesos i ramaders


La gran cosa, però, va arribar cap al 5000 aC, amb el fenomen conegut com Neolític, que va significar el canvi d’hàbits alimentaris més important de la nostra història fins a l’aparició del fast food. No cal dir que l’agricultura i la ramaderia no van ser de patent catalana, sinó que les vam importar procedents de pobles veïns més prematurs. De fet, no hem estat un país d’inventors, sinó de copistes, com deia en Josep Pla. Les úniques excepcions remarcables són el submarí de Monturiol i el pa amb tomàquet.

Però ens hi vam aficionar de seguida, al sector primari. Com a tot arreu, perquè el costum de criar el bestiar i de conrear la terra amb una mica de senderi era molt pràctic per diversos motius. El primer és que la gent es va poder establir en un lloc concret, sense necessitat d’anar voltant a la recerca de climes benignes i cacera abundosa. Les tribus es van instal·lar on millor els va semblar, es va «parcel·lar» el terreny, es van construir cabanes, la gent es va començar a conèixer i a saludar pel seu nom, cosa que és el principi bàsic de la vida social.

Vaja, que aquells pioners van deixar de sobreviure per dedicar-se a viure —una mica—, i van descobrir el concepte del temps lliure. En el tema econòmic les activitats es van anar diversificant i els nens ja podien preguntar-se què serien de grans: pagesos, ramaders, fusters, ferrers, teixidors, llenyataires, joiers… i si venien amb un os a l’esquena sempre es podien fer bruixots, perquè just en aquella època neix el costum d’enterrar els morts enmig de primàries cerimònies quasi religioses.

En efecte, les troballes de sepulcres de fossa (Vilafranca, el Bruc, Badalona, Bigues) demostren que aquella gent ja es preguntava què venia després de la vida. Per no parlar dels monuments megalítics, comuns a tota l’Europa Occidental, però amb alguns trets diferencials no encara catalans, però sí pirinencs. A Santa Cristina d’Aro hi ha un menhir imponent, digne de l’Obèlix. Però la gent que normalment visita aquell poble, a l’estiu, és per altres motius.

El sentit religiós queda palès també en algunes expressions de culte a la fertilitat, és a dir, els monuments en homenatge a les parteres o al cicle reproductor dels cultius. A Gavà, per exemple, hi han trobat una figureta d’una dona neolítica embarassada. És imaginable, doncs, que les dones en aquella societat no tenien gaire marge per realitzar-se si no era a través de la maternitat.

La vida dels catalans neolítics devia ser dura i poc variada, però en certs nivells ja podia tenir la seva gràcia. La civilització havia avançat prou perquè els humans es fessin els uns amb els altres, però no tant perquè es barallessin (les armes que es conserven de l’època no són de guerra, sinó de cacera). Les dones es feien mirar amb penjolls i ornaments, sobretot de variscita, la nova sensació en el sector dels minerals. La indumentària va diversificar-se amb la introducció dels teixits de lli i llana. Els paladars van madurar, i farts de menús barbacoa, la gent va aprendre a apreciar el blat, els pèsols, les faves… Total, que l’expressió «Per què no veniu un dia a sopar a casa?» podria haver-se pronunciat ja en aquells remots dies.





L’Edat del Bronze


I així arribem a l’Edat del Bronze (al voltant del 1500 aC), i la seva derivació, l’Edat del Ferro (100-500 aC), un moment en què l’historiador comença a copsar que les coses, a Catalunya, no anaven com haurien d’anar, perquè mentre aquí la tecnologia punta consistia a tallar alzines amb destrals de «Tot a 100», a Egipte ja pensaven en les piràmides, Pitàgores calculava àrees de triangles i a Babilònia el cèlebre Hammurabi publicava el seu codi, el més famós de la història (després del de circulació). La gran fita de la civilització ibèrica en aquells moments va ser, a tot estirar, l’organització urbana, és a dir, que el mapa de Catalunya es va començar a omplir de poblets més o menys petits (n’hi ha restes a la Fonollera i a Torroella de Montgrí), amb cabanes rodones i individuals.

Com que el tema de la fam endèmica ja estava superat, i no hi havia dinosaures per donar ensurts, la gent s’avorria i van sorgir, com una plaga, els urbanistes. De primer eren tímids i prudents: a la vall del Segre i després a la de l’Ebre, van empescar-se les cases rectangulars adossades i una tímida planificació que, sortosament, encara no sabia res de places dures ni d’edificacions intel·ligents. Als Vilars d’Arbeca, que daten del segle VII aC, ja hi trobem vies principals, espais comunals, pous i fins i tot sistemes de defensa, cosa que indica que hi havia buscabregues amb fam d’espai vital.

En aquests moments, ja hi havia rics i pobres, entre els mascles, és clar: les dones filaven tot el dia (llana, lli, cànem i espart). Hi havia homes amb més terres o amb menys; professionals liberals (foners, ferrers, bronzers) i comerciants que anaven de poble en poble oferint productes diversos, sobretot ceràmica i ornaments, amb la seva maleteta plena de mostres. Aquest és l’autèntic Homo botiguerus, l’antecedent directe del viatjant català, que tants acudits ha generat, sobretot de l’Ebre cap al sud. I l’endemà de sorgir els comerciants, van aparèixer les fires i els aplecs, que eren genèrics, tipus encants.

L’Edat del Ferro vol dir bàsicament la irrupció dels celtes, un poble mitificat exageradament per la música de gaites i certa marca de tabac. La seva arribada constitueix la primera de les moltes migracions massives que rebria Catalunya. Al Pirineu es van fer forts, en aliança amb els primitius bascos, que hi van deixar certa herència toponímica: salta a la vista que noms com Esterri, Urús, Gerri o Llessui tenen un origen diferent de Barcelona, Manresa o Vallfogona de Riucorb.





Vaixell de Grècia…


Al segle VI aC, els catalans es van obrir a la Mediterrània. Més ben dit, la Mediterrània es va obrir davant seu, ja que als d’aquí els feia por navegar per un mar que no entenien (i que suposaven ple de monstres i trampes).

La Mediterrània va arribar a les nostres costes, doncs, gràcies a l’empenta de pobles més avançadets que el nostre, com els fenicis i —molt particularment— els grecs, que van ser rebuts al litoral empordanès ben bé com els americans a Bienvenido mister Marshall, és a dir, com els veïns rics i llestos que arriben per incorporar-nos a la civilització.

Els grecs, certament, eren els llestos de la classe. En les darreres centúries havien donat al món els millors cervells, els talents més depurats, les intel·ligències més despertes. Excel·lent en tot, de l’escultura a la física, de la geometria a l’astronomia, passant per tots els raconets de la filosofia. I havien parit un sistema polític —la democràcia— destinat a perdurar mil·lennis.

I a més, als grecs els agradava viatjar, i comerciar, i fer-ho amb la mínima violència possible, encara que els foceus —de la grega Focea— que van desembarcar a Empúries van fer-se lloc després d’estovar quatre indígenes poc mesells. Però després es van mostrar molt educats. I és que els grecs no eren precisament imperialistes. De fet, la política els interessava ben poc. A Grècia, cada ciutat anava per lliure i l’única cosa que feien plegats eren els Jocs Olímpics, cada quatre anys. Per tant, quan fundaven colònies no era per estendre dominis i imposar lleis o tractats, sinó per fer negocis. I això és el que van fer a Emporion, que justament vol dir «mercat», i que amb els anys va donar el seu nom a l’antic comtat d’Empúries i, finalment, a tot l’Empordà.

Primer va néixer com una sucursaleta de segona fila, una meta volant entre els grans centres de Massilia (Marsella) i Mainake (Vélez-Màlaga). Però aviat Emporion va agafar notorietat i va esdevenir el veritable cor bategant d’aquella Catalunya que sortia endormiscada de l’Edat del Bronze. Les ruïnes de la neopolis són realment impressionants i és fàcil ensumar-hi la vida i l’activitat que s’hi devia respirar. Els foceus hi arribaven, després de tres mesos de travessa des del mar Egeu, i hi desembarcaven tot el catàleg: objectes manufacturats, peces d’ivori, perfums, amulets, teles, ceràmica fina, vi i oli… Als indígenes, els ulls els sortien de les conques i de seguida s’avenien a omplir la nau dels visitants amb les matèries primeres que més necessitaven: metalls, gra, pells, sal i probablement esclaus.

De fet, els grecs buscaven estany. Però com que no en van trobar, van decidir introduir a les nostres terres el comerç del ferro, propulsant-hi, potser de forma inconscient, el gran canvi que tot Europa havia fet un segle enrere, justament amb l’Edat del Ferro. Aquest era un material barat, més resistent que el bronze i fàcil de trobar que, amb la tècnica adequada, podia alterar de forma decisiva les condicions de vida del conjunt de la població. Els grecs en feien eines de tota mena: espases, punyals, javelines, penjolls, sivelles de cinturó… És fàcil d’imaginar les cares que devien fer aquells precatalans tabalots davant del miracle comercial que els grecs els posaven davant dels ulls, en improvisades reunions tipus Tupperware.

Per si fos poc, els grecs van introduir el comerç de la vinya i l’olivera, el comerç del vi, el gra i l’oli i —tat-xaaaan— l’ús incipient de la moneda. Els naturals d’Emporion van encunyar els primers duros catalans de la història. Per als grecs, que a l’àgora d’Atenes discutien sobre les dimensions de l’univers i els principis de la física, tot això era pecatta minutta. Per als catalans d’aleshores, era veure la llum i incorporar-se a les coordenades del món civilitzat, el món mediterrani.

Emporion va ser la gran capital comercial no només del territori català, sinó de tota la Mediterrània ibèrica, especialment després que els foceus abandonessin Mainake. Els emporitans van forjar un autèntic mercat comú dirigit per ells, que abastava l’àrea compresa entre el golf de Roses i Almeria, en contacte amb la Meseta i la vall del Guadalquivir.

Mentrestant, els fenicis van centrar els seus esforços al sud, als voltants de l’Ebre, que ells ja intuïen que podia ser una fenomenal artèria de comunicació comercial amb l’interior de la Península. Als voltants del riu hi ha restes d’alguns centres d’intercanvi comercial que demostren que, en el que després seria la Catalunya Nova, l’empremta fenícia va ser més profunda que la grega. Val molt la pena donar un cop d’ull a les restes de l’aldea del Barranc de Gàfols (Ginestar, Ribera d’Ebre).

La petja grega, però, va resultar especialment difícil d’esborrar, i de fet ja la veiem reflectida, poc després, en la nova cultura ibèrica, que cap a l’any 500 aC es desenvolupava en un miler de poblats a tot Catalunya. La moda grega va marcar-nos tant o més que els pantalons texans al segle passat. A més, per via llatina, els grecs ens han deixat paraules tan mones com heterodox o cosmopolita.





La cultura ibèrica


Total, que als segles V i IV aC, el safareig humà a Catalunya era més que considerable. Hi havia gent de diversa mena, viles i poblats naixent aquí i allà, i en els mercats es podien adquirir productes de tota la Mediterrània, fins i tot d’Egipte i del nord d’Àfrica, gràcies a l’afany importador dels mercaders púnics d’Eivissa. L’impuls del comerç, acompanyat de la revifalla industrial ocasionada per la utilització general del ferro, va donar lloc a un tipus de societat més dinàmica, oberta i urbana. La fusió entre la població indígena i els nouvinguts grecs i fenicis va originar un altre fenomen de caràcter mestís, que és el que es coneix com a cultura ibèrica.

Tot i els avenços i la diversificació professional, la base d’aquesta societat ibèrica continuava essent l’agricultura, i en segon terme, la ramaderia. Els ibers criaven bous, ovelles, porcs i cabres, però no només per menjar-se’ls, sinó per obtenir-ne derivats com llana, llet, formatge… Els bous s’utilitzaven per llaurar i per estirar els carros. A la costa, a més, ja es pescava amb xarxa i amb un rudimentari sistema de palangre.

La indústria tèxtil i metal·lúrgica, animada per les noves tècniques de grecs i fenicis, va estendre’s a tot el territori. I la diversitat de productes, juntament amb l’ús habitual de la moneda, va fer florir el comerç, que disposava de grans centres de compra i venda, com el d’Ullastret, al Baix Empordà, les ruïnes del qual —descobertes el 1931— fan un gran efecte. Per tot plegat, la cultura ibèrica va ser més urbana que les anteriors. I també més guerrera: a Calafell hi ha les restes d’una ciutadella que ho demostren.

Es calcula que per aquells anys hi havia a Catalunya un miler de poblats, tants com municipis hi ha avui dia. Alguns són, de fet, els mateixos: Iltirta (Lleida), Baitolo (Badalona), Ausa (Vic), Dertosa (Tortosa)… autèntiques viles, en algun cas capitals, plenes de cases amb planta i pis, mobles diversos, interiors decorats seguint la moda grega i cuines plenes de plats, olles i estris per fer cervesa, formatge o farina.

Els ibers eren uns ciutadans més socials i refinats que els seus besavis. Enterraven els morts en sofisticades cerimònies d’incineració, sacrificaven animals als seus déus, que en bona part eren els dels grecs, però adaptats a les necessitats del culte local. I entre ells ja hi havia artistes, alguns de tant nivell com l’autor de la mítica Dama d’Elx.

Diguem també que aquella cultura ibèrica, que era més o menys igual a tota la part oriental de la Península, tenia el seu llenguatge propi, i fins i tot el seu propi alfabet, encara que moltes de les inscripcions que ens han arribat són en grafia grega arcaica. Es tracta d’una llengua espessa i enrevessada que ha desafiat la paciència de tots els lingüistes, que amb prou feines n’han desxifrat quatre substantius. «Nabarosin Lagun Uralaskar Okasticer sikenstis sikenstis Arbakale Balkearban Aelon», diu, per exemple, una inscripció trobada al temple d’Asclepi, a Emporion. A veure qui és el guapo que la tradueix. Però era un idioma, i gairebé una llengua pròpia, perquè a tot el que avui és Catalunya, el País Valencià i la Provença s’escrivia diferent, d’esquerra a dreta. Però encara és d’hora per parlar de fets diferencials.





II

OH, ELS ROMANS!





L’any 218 aC és pràcticament la primera data històrica en la història de Catalunya. És una data important, d’aquelles que es presten a celebrar mil·lenaris, perquè assenyala la nostra presa de contacte amb el món romà. I nosaltres, com ara anirem veient, estem fets una mica a la romana, com els calamars. Per això en encetar aquest capítol podem dir allò tan maco que, en arribar a la data mítica del 218 aC, hi ha un abans i un després en la història de Catalunya. (Aplaudiments).





S.P.Q.R.


Roma havia estat fundada al centre d’Itàlia cinc-cents anys abans, quan aquí no hi passava res d’interessant. Els romans es van revelar, ben aviat, com a gent expeditiva i pràctica. Per exemple, una vegada anaven curts de dones i van anar a segrestar les del poble veí (el famós rapte de les sabines). Tot ho feien així. A més, tenien un ego considerable (per això es diu així, en llatí) i un instint innat per posar ordre al món. Estaven convençuts del seu paper de gendarmes de l’antiguitat, i el van exercir sense miraments.

Deixaven per als grecs —els llestos de la classe— tot allò que ells consideraven superflu: l’art, la filosofia i la religió. És més, ho van copiar tot sense cap mena de recança. Ells, en canvi, tenien tirada pel món real i els seus problemes: la política, l’economia, la defensa, les obres públiques, les lleis… En totes aquestes matèries va brollar el seu talent organitzador.

Orgullosos del seu règim republicà i del seu exèrcit de ciutadans, els romans van fer-se els amos del galliner en ben poques generacions. Primer van conquerir el Laci, després Itàlia i, finalment, tota la Mediterrània, bastint un imperi que va durar molts segles i deixant una herència política, social i cultural que encara cueja.

Tanta conquesta va estar determinada, no ens enganyem, per la superioritat de l’exèrcit romà i per la manca d’escrúpols dels seus generals, que no tenien problema a arrasar el territori enemic i esclavitzar els pobles rebels. Però, a la llarga, les àrees vençudes (literalment, provincias, denominació que avui dia encara fa ràbia) van agrair el contacte amb els nous amos, que els van proporcionar un ordre social i polític homogeni, una estructura geogràfica, un cos legislatiu i sobretot un idioma comú, que encara avui —i ja veurem fins quan— és la bèstia negra dels estudiants de lletres.

I és que, al contrari de les ciutats gregues, que anaven cadascuna per lliure i sense cap interès per imposar la seva cultura superior, els romans anaven pels llocs amb l’objectiu irrenunciable d’eixamplar la seva civilització. Darrere dels seus exèrcits, ocupaven els nous territoris amb ciutadans romans que hi aportaven l’idioma i el tarannà; creaven colònies que s’administraven, a petita escala, com la mateixa Roma; imposaven el seu dret; planificaven l’economia segons els interessos generals de l’Imperi i asseguraven la comunicació amb la metròpoli gràcies a una xarxa viària completíssima, que en gran part també perdura (la N-II, sense anar més lluny, està feta sobre l’antiga via Augusta).

Tot això ho van fer a casa nostra fins a tal punt que Catalunya, com diria Alfonso Guerra, no la va reconèixer ni la mare que la va parir.





Hanníbal i els seus elefants


Els romans haurien acabat venint, tard o d’hora, perquè anaven sempre a la recerca d’espai vital. De fet, ja havien fet tractes comercials amb els grecs d’Emporion. Però és ben cert que quan van arribar a la costa catalana no ens buscaven precisament a nosaltres, sinó la rereguarda dels seus grans enemics, els cartaginesos, que fins aleshores eren els amos del comerç mediterrani occidental. Roma i Cartago ja s’havien barallat per la possessió de Còrsega i Sardenya. Després van firmar la pau, però uns i altres sabien que, com se sol dir en els westerns, aquell mar era massa petit per a tots dos.

Cartago no era una potència política tan sòlida com Roma. Era més aviat un poble de comerciants. Però va tenir la xamba de parir un tipus brillant com Hanníbal, fill del mític Amílcar Barca (un altre dels fundadors llegendaris de Barcalona). Hanníbal havia crescut entre els soldats del seu pare i de ben jove tenia un esperit guerrer indomable.

Veient com els romans s’aprofitaven de la prudència dels líders cartaginesos, Hanníbal va decidir tirar pel dret. En lloc d’esperar amb por la primera atzagaiada de l’enemic, va decidir començar la guerra pel seu compte i de la forma més fatxenda: envaint Itàlia després de travessar els Pirineus i els Alps amb un exèrcit de 26.000 homes i 37 elefants.

L’elefant era una bèstia desconeguda a Europa. Donava ensurts mortals per allà on passava, i en una batalla podia fer funcions similars a les d’un tanc (tot i que, si s’enrabiava, acabava atacant els seus propis amos). El pas de la comitiva d’Hanníbal per Catalunya devia despertar una expectació comparable a la del ral·li París-Dakar per als deprimits poblats de l’Àfrica Negra.

Si Hanníbal es va poder llançar a aquesta aventura, va ser perquè els cartaginesos dominaven la costa ibèrica, des de la seva base de Cartago Nova (l’actual Cartagena), i perquè a Catalunya no hi havia ningú prou organitzat per plantar-li cara. Diuen els entesos que, després de travessar l’Ebre, va passar per Tarragona, Valls, Montblanc, les Borges Blanques, Tàrrega, Artesa de Segre i Oliana, fins a arribar a la Cerdanya. Però a tots els pobles dels Pirineus hi ha vells que asseguren haver vist un camí empedrat per on van passar els famosos elefants.

Travessar els Pirineus amb trenta-set paquiderms no era cosa de broma. I en aquella època, sense túnel del Cadí ni res, encara pitjor. Però Hanníbal ho va aconseguir, sembla que passant pel coll de la Perxa (Cerdanya). Després també va travessar els Alps, en un periple penós durant el qual van morir milers dels seus homes, i tots els seus elefants menys un. Però un cop a Itàlia es va refer i va aconseguir derrotar quatre exèrcits romans, tots ells prou més nombrosos que el seu.

A Roma estaven desesperats. No hi havia manera de derrotar Hanníbal en una batalla oberta. Però sabien que el cabdill púnic no gosaria intentar un assalt a la capital de l’Imperi: el seu exèrcit estava aïllat i cansat. Per això els romans van decidir fer-se l’orni i plantar cara no pas a Hanníbal, sinó a la seva rereguarda, per tal de deixar-lo ben sol, sense possibilitats de continuar l’ofensiva triomfal. Van enviar a Empúries el seu millor general, un jove de bona família anomenat Corneli Escipió, per tal de fer fora els cartaginesos d’Hispània.

I així, amb el desembarcament d’Empúries, comença la romanització, un procés que a Catalunya duraria ni més ni menys que sis segles. Imagineu, doncs, si va resultar profund i decisiu. A la resta d’Espanya també, però una mica menys, perquè els romans van trigar gairebé dos-cents anys a completar la conquesta peninsular (excepte les muntanyes basques), fins que les últimes tribus càntabres es van rendir a l’emperador August.

L’ocupació militar de Catalunya va resultar fàcil només a la costa. A la zona d’influència d’Empúries, on la gent parlava grec, ja hi havia hagut contactes amb els romans i sabien que tenien males puces. Els indígenes van decidir contemporitzar i mantenir-se neutrals mentre els romans estovaven quatre cartaginesos per apoderar-se de Tarragona i fer-hi una caserna que, amb el temps, esdevindria una autèntica metròpoli.

A l’interior, on la gent —normalment— és més del morro fort, la resistència va ser més tenaç, gairebé numantina, però del tot inútil. En aquell moment va aparèixer al nostre país un tipus humà que no pot faltar en cap història nacional: l’heroi de guerra. Pertanyen a aquesta categoria els líders il·luminats i sense por a la mort, que lluiten contra un enemic pèrfid i superior. En aquest cas, els herois eren dos ilergets, és a dir de Lleida, ciutat que encara els recorda amb un bonic monument. Eren germans i es deien Indíbil i Mandoni.

De primer van posar-se d’acord amb els romans, que van arribar fent-se els simpàtics per tal de debilitar l’aliança entre els indígenes i els cartaginesos. El charme d’Escipió, que com hem dit era de bona família, hi va ajudar molt. Però aviat els ilergets es van adonar que el nou amo era tan o més imperialista que l’anterior, i van decidir plantar-li cara, d’acord amb els cartaginesos, i amb el suport dels lacetans i els ausetans.

Era com atacar els elefants d’Hanníbal amb un exèrcit de mosquits. Els romans, que encara anaven de simpàtics, van guanyar la primera batalla, i van perdonar els vençuts. A la segona, també. Però els ilergets eren gent tossuda i no van captar la indirecta. Van reunir un tercer exèrcit que es va enfrontar a les legions romanes prop de l’actual Saragossa. Indíbil va morir al camp de batalla i els romans van imposar-se ja sense miraments. Els ilergets, per obtenir la pau, van haver d’acceptar més tributs i la presència permanent de guarnicions romanes en el seu territori. I a més, van haver de lliurar Mandoni, que va morir crucificat (205 aC). Els bergistans, és a dir, la gent de Berga i els voltants, també van muntar algunes «patums» molt benintencionades, però van ser igualment derrotats pel general romà Cató.

Semblava que el territori català estava pacificat, però tot just un segle després, l’àrea de Lleida va tornar a trontollar a causa de la guerra civil entre Juli Cèsar i Pompeu. Aquests eren dos generals que, veient que el règim republicà estava en crisi, aspiraven a fer-se els amos en solitari. Part de les seves lluites van tenir lloc a casa nostra, i estan molt ben explicades en el llibre De bello civile, escrit pel mateix Cèsar i que potser per això és lleugeeeerament tendenciós.

Quan Cèsar es va fer l’amo, va començar l’Imperi, és a dir, un règim militar autoritari. A Roma van enyorar molt les llibertats de l’antiga república. Però a les provincias, els territoris ocupats, ningú no en sabia res, de tot això. Malgrat totes les pegues, l’Imperi va ser el que va portar la pau duradora a terres com la nostra.





Pax romana


Cèsar va morir assassinat per un grup de nostàlgics republicans al Senat de Roma —escena llargament reproduïda al cinema—, l’any 44 aC, i la seva successió va generar una nova guerra civil, que no ens va afectar, gràcies a Déu. Després va assolir el poder Octavi August, que va ser emperador durant quaranta llargs anys. D’aquests, dos els va passar a Tarragona, encara que va ser una mica per casualitat: havia d’anar cap al Cantàbric a reprimir una revolta, però es va posar malalt (era malaltís de mena, tot i que va tenir una vida llarga) i va fer parada i fonda a Tarraco. I és des de Tarragona que va governar, l’emperador dels romans.

O sigui, que Tarragona va ser temporalment la capital de l’Imperi, cosa que els tarragonins destaquen amb molt d’orgull i amb cançonetes evocadores com aquella que diu «Imperial Tarraco, la de ciclópeas murallas» (i afegeixen que, en aquella època, Reus ni tan sols no existia).

En els primers dos segles de l’Imperi, les coses van anar bé, tant a Roma com a l’Imperi. August va fer de Tarraco una gran capital, amb circ, teatre, muralles, Camp de Mart i tota la pesca. A més, va fundar Barcino, és a dir, Barcelona, que encara trigaria a créixer; al començament no passava de ser una petita vila de comarques, com Blandae (Blanes), Baetulo (Badalona), Iluro (Mataró) o Egara (Terrassa). Les antigues ciutats ibèriques van esdevenir colònies romanes, amb una complexa i efectiva organització municipal. El litoral català va quedar unit per la flamant via Augusta, que anava de dret a Roma. I entre ciutat i ciutat, centenars de camperols vinguts de Roma o d’Itàlia es van instal·lar en granges (villae), autèntics precedents de les masies, que van estructurar i estabilitzar el camp català.

Més endavant, quan van arribar al poder a Roma emperadors provinents de famílies hispanes, com Trajà o Adrià (segle II dC), comencem a trobar catalanoromans fent carrera a la capital. El cas més rellevant és el del barceloní Luci Minici Natal, que a base d’enxufes va arribar a ser cònsol i, de propina, va guanyar una cursa de quadrigues als Jocs Olímpics del 129, cosa que li ha permès de fer-se un lloc en la galeria de barcelonins olímpics, al costat de Samaranch i Maragall.

Però tot s’acaba en aquesta vida, i la pax romana va durar només fins a mitjans del segle III. En aquell moment, l’Imperi ja era una desferra política i social, l’exèrcit posava i treia emperadors com volia, i els bàrbars no trobaven gaires impediments per fer excursions devastadores. El 258 va arribar la primera.

Els bàrbars (terme que en llatí vol dir, simplement, «forasters») eren, amb tots els respectes, grups organitzats de quinquis que arribaven, robaven el que podien, cremaven, destruïen i tornaven a marxar. Per això el mot barbaritat té el sentit que té, avui dia. L’any 415, els visigots van fer una altra incursió d’aquestes, amb el seu rei Ataülf al capdavant. Però, a diferència de visites anteriors, els va agradar el panorama i van decidir instal·lar-se a casa nostra, concretament a Barcelona, que per primera vegada va ser capital d’alguna cosa.

Com que els romans ja no tenien esma per a res, van pactar amb Ataülf per tal que no fes cap visita de les seves a Itàlia. Per segellar el pacte, la dona de l’emperador Honori, Gal·la Placídia, es va casar amb Ataülf. El matrimoni va passar la lluna de mel a Barcelona. Però la facció més heavy dels visigots, que no volia saber res dels romans, va fer un cop d’estat, va matar Ataülf i va obligar Gal·la Placídia a tornar-se’n cap a Roma a tota velocitat. No és probable que s’emportés un bon record de Barcelona. En canvi, la ciutat sí que se’n recordà d’ella, i per això encara hi té una plaça plena de semàfors.

Els visigots, deixant a part alguns parèntesis, ja no van abandonar la Península Ibèrica, i s’hi van establir del tot quan l’Imperi romà va caure definitivament, l’any 476. Però el domini visigòtic no va ser, ni de molt, tan important com el de Roma. De fet, més aviat van ser ells, els visigots, els qui es van romanitzar, convençuts que no podien substituir tot el que la civilització romana havia fet amb Catalunya durant sis segles.





La romanització


La presència romana va ser la base de la configuració de la nostra personalitat. Hi havia influències anteriors (ibèriques, gregues), i n’hi va haver de posteriors (visigòtiques i musulmanes), però la Catalunya de l’any 500 era bàsicament un plat cuinat a la romana. Anem a pams.

a) La religió romana va escombrar els cultes primitius. De fet, abans ja havia penetrat bastant la religió grega. I la romana tenia els mateixos déus, però amb els noms canviats. Júpiter per Zeus, Venus per Afrodita, i vinga. Després va arribar el cristianisme, però només es va imposar del tot quan l’Imperi romà el va assumir com a religió oficial.

b) El dret romà també es va imposar, i va sobreviure a la presència dels visigots, fins al punt d’esdevenir la base del dret civil català actual.

c) L’estructura del territori, tant urbà com rural, també va quedar fixat a partir de les colònies romanes i les noves vies de comunicació. Els romans, a més, van fer ponts (Pont del Diable, a Martorell), aqüeductes (les Ferreres, a Tarragona; Pineda), ports, monuments commemoratius… Les grans ciutats de la Catalunya romana (Ilerda, Ausa, Tarraco, Dertosa, Baetulo, Gerunda, Barcino, Iluro) van estructurar el territori, perquè estaven distribuïdes de forma molt homogènia. En general, són les mateixes ciutats de la Catalunya actual, si deixem a part les noves grans urbs metropolitanes.

d) Les activitats econòmiques (agricultura, indústria, comerç) es van homologar a les de la resta de l’Imperi. És a dir, van prosperar en gran manera. El camp català va rescatar el règim de les villae, i es va estendre el cultiu i l’ús de l’oli, els cereals i el vi. El comerç va florir fins a tal punt, que ja al segle IV el bisbe Pacià deia que els barcelonins es distingien per la seva habilitat en el mercadeig i pel seu afany de riquesa. O sigui, que aquells habitants de Barcino, una mica catalans ja ho eren.

e) El llatí, l’idioma de l’Imperi, va esdevenir la llengua oficial i majoritària. No devia ser fàcil, perquè tots sabem el que costa aprendre’s les declinacions. El cas és que els ibers catalans van aprendre el llatí, que era la llengua vehicular a tota la meitat occidental de l’Imperi (a la meitat oriental encara predominava el grec). Però no per això els indígenes van abandonar la seva parla. Alguns testimonis diuen que a les zones rurals de Barcelona encara es parlava iber al segle IV. I al Pallars, el basc va sobreviure fins a l’any 1000, de tal manera que durant alguns segles hi va haver un bilingüisme real, que va portar a la descomposició del llatí en un poti-poti que, segles més tard, es convertiria en la llengua catalana. Amb això no estem dient que el bilingüisme descompongui idiomes. I ara. O sí? Hi ha que pensar-ho.





III

OH, ELS BÀRBARS!

OH, ELS MOROS!

(FALTA ALGÚ?)

476 - 711





Quan diem que algú és un bàrbar volem dir certa cosa. No gaire bona, per cert. En canvi, quan d’algú diem que és un sant o que és un bon cristià, en volem dir una de molt diferent. Perquè vegeu que fàcil que és penjar etiquetes! El cert és que uns i altres, cristians i bàrbars, van arribar a Catalunya més o menys a la mateixa època, encara que per motius ben diferents, i que van acabar fusionant-se en un tot que va esdevenir —pendents encara de la contribució islàmica— l’embrió de la Catalunya actual. Per tant, si bé és cert que som un assortiment d’ibèrics fet a la romana, no és menys cert que, com a poble, som també una barbaritat.





Jesucrist superstar


Potser no caldria recordar els orígens del cristianisme. N’hi ha prou anant a veure la Passió d’Olesa, o la d’Esparreguera. Recordem, simplement, que el cristianisme el va idear Jesús de Natzaret a la Palestina dominada pels romans, com una escissió del judaisme. Els romans, d’acord amb els jueus (que no estaven per escissions), van crucificar Jesús perquè els esvalotava el galliner, com un dissident polític més, sense imaginar-se que aquella creu esdevindria, amb els segles, el logotip més exitós i durador de la història. Però ells, els romans, no li donaven cap mena d’importància. Jesús va morir, i fora de Palestina no se’n va assabentar ningú.

L’Imperi era gran, i encara que hi havia una religió oficial, hi convivien pacíficament milers de credos. La gent deia, per exemple: «Tu reses a Júpiter? Doncs jo reso a Isis. Quina gràcia!». El fet diferencial dels cristians és que creien en un únic déu, i que negaven l’existència dels altres. Negaven, fins i tot, que els emperadors romans fossin déus, cosa que no estava gaire ben vista i que els convertia en enemics de la llei. Per això van ser durament perseguits. I aquesta persecució, paradoxalment, els va afavorir, perquè els va obligar a dispersar-se per tot l’Imperi. Així és com van arribar a les nostres terres, segurament al segle II, encara que circula la tradició que sant Pau va estar predicant per aquí bastant abans.

Els romans van observar el creixement imparable del cristianisme amb molt de neguit. La majoria d’ells —i l’emperador menys que ningú— ja no creien en res, però la religió romana era una religió d’estat, i si s’enfonsava, una part important de l’edifici imperial se n’anava en orris (això és, de fet, el que va passar). Així que primer —des de l’època de Neró— es van dedicar a llançar els cristians als lleons. Però com que ni així doblegaven la seva fe, van decidir fer el mateix que havien fet segles abans amb els grecs: copiar-los.

L’emperador Constantí (313) es va envoltar de ministres cristians, i finalment es va batejar i va abolir les persecucions. I Teodosi, poc després, va fer del cristianisme la religió oficial de l’Imperi. En aquell moment, l’Església ja estava ben organitzada, hi havia un bisbe a cada província i gaudia de gran autoritat moral, perquè tots eren devots i rectes, mentre que els veterans administradors de l’Imperi eren tots uns corruptes descreguts. A més, la certesa que l’Imperi s’enfonsava va fer augmentar les incerteses de la gent, la necessitat d’un Déu únic i redemptor.

En certa manera, el que volien els romans era salvar l’Imperi reconstruint-lo sobre la base del cristianisme. Però això era pura cosmètica. Els bàrbars, que començaven a engrescar-se més enllà del Rin, es van encarregar de demostrar que els problemes que rosegaven les estructures de l’Imperi eren més profunds.

A Catalunya, al segle III ja hi havia comunitats cristianes organitzades, que van patir la persecució dels emperadors Valerià i Dioclecià. El 259 està documentat el martiri de sant Fructuós, bisbe de Tarragona. El 303 els va tocar el rebre a sant Feliu, a Girona, i a sant Cugat, en una població del Vallès que des d’aleshores es diu igual en honor seu. La figura de santa Eulàlia, en canvi, no està documentada, però els barcelonins li han tingut sempre molta devoció.

Mentre l’Administració de l’Imperi es consumia, doncs, els cristians esdevenien la nova elit política i cultural. En totes les ciutats, les basíliques ocupaven el lloc dels antics fòrums. Els bisbes anaven agafant el poder municipal. I la cultura, la poca que hi havia, també era patrimoni d’ells: els escriptors més reputats de l’època són Just, bisbe d’Urgell, i Quirze, bisbe de Barcelona. I escrivien sobre Déu, Jesucrist, els màrtirs i els sants, perquè altra cosa no els interessava.

Roma havia esdevingut, a les acaballes, un imperi cristià. De fet, de romà no en tenia gaire més que el nom. Però el poder de l’Església va fer que la fallida de la civilització romana no fos una hecatombe, sinó un trànsit relativament ordenat. Si no, els bàrbars haurien entrat a sac en un imperi disgregat i anàrquic.





El país dels gots


Com ja hem dit, els bàrbars eren poca cosa més que una colla de brètols organitzats. Però n’hi havia de diverses menes. Els més salvatges eren els vàndals, i per això avui quan cert jovent trenca coses o fa grafits a les parets es parla de vandalisme. Nosaltres vam tenir la sort de rebre la visita dels bàrbars més ben educadets, entre cometes, que eren els visigots. No eren gaires i no es van quedar gaire temps, però ja van deixar la seva mostra a l’aparador. Per exemple, ens van deixar en herència noms com Guifré, Roger, Bernat, Arnau i Raimon, que avui dia són els preferits del jovent progre i els monitors d’esplai. En canvi, els seus noms de dona (Gertrudis, Eduvigis, Ermengarda) no han estat tan populars per raons òbvies.

De fet, hi ha qui diu que el nom Catalunya prové de Gotolàndia, és a dir, el país dels gots. Però sembla que això és mentida, com la llegenda medieval d’Otger Cataló, un noble gascó que hauria iniciat la reconquesta del nostre territori. L’origen dels mots Catalunya i català és un misteri encara irresolt: alguns diuen que la nostra denominació d’origen prové de la tribu ibèrica dels lacetans; d’altres situen l’origen en el mot castlans, que defineix els administradors dels castells feudals. Uns tercers, finalment, paren esment en el mot àrab talunia, que vol dir «castell fronterer». De moment, els experts no es posen d’acord, com en tantes altres coses.

Tot i ser relativament civilitzats, els visigots eren una mica pagerols i prou conscients de les seves limitacions. Per això van arribar a Hispània no pas amb la intenció de fer cau i net, sinó decidits a integrar-se i assimilar la cultura llatina. Com que també eren cristians —de primer, arrians, i a partir del rei Recared, catòlics— van acceptar de bon grat el paper dirigent dels bisbes, i van mirar d’estar a bones amb la noblesa hispanoromana. En termes generals, ho van aconseguir, tot i alguns conflictes locals.

La província Tarraconense —convertida en província eclesiàstica que encara perdura amb el mateix nom— va ser conquerida a finals del segle V pel rei Euric, al capdavant d’uns 200.000 visigots, que es van instal·lar i es van fusionar amb la població autòctona. Va ser un boom demogràfic no pas més important que el que experimenta la Costa Brava cada estiu. Euric tenia la seva capital a Tolosa, al sud de França, i sembla que la seva idea inicial no era fer un regne ibèric, sinó transpirinenc. Va ser el primer que va tenir aquesta idea, però no pas l’últim: com veurem més endavant, Catalunya sempre ha anat dubtant entre mirar cap al nord o cap al sud. Segles després, els comtes catalans també intentarien fer un únic regne català i occità, però els francs sempre ens ho van impedir.

Euric també va conèixer aviat el mal caràcter dels francs, que el van obligar a retrocedir més avall de les muntanyes i fixar la seva capital a Barcelona. Així, el destí de Catalunya va començar a anar lligat a la resta de la Península Ibèrica. Anys després, els visigots estendrien la seva influència a tot Hispània i traslladarien el cap i casal a Toledo (554).

Però Barcelona li havia agafat gust a això de ser capital, i ben aviat es va revoltar contra el centralisme mesetari, si és que es pot dir així. El 673, el general Paulus es va aixecar en armes per formar un regne pirinenc escindit de la monarquia de Toledo. Aquest és el primer conflicte important entre centre i perifèria en la història d’Espanya, una història que té molt a veure amb aquell bolero que diu ni contigo ni sin ti. Hi ha hagut una tendència imparable a la unitat hispana, i una tendència igualment imparable a la disgregació. I així hem anat consumint energies de la manera més ruca.

La revolta de Paulus va fracassar, però en aquells moments el regne visigot ja estava en hores baixes. Poc després arribarien els sarraïns, que ja eren els amos del nord d’Àfrica.





Cap al feudalisme


L’Imperi romà va significar la consolidació d’un sistema basat en l’autoritat de l’Estat central i el mode de producció esclavista. L’arribada dels visigots significa un canvi radical en aquestes estructures, i és el que ens condueix a les portes de l’Edat Mitjana, que més aviat s’hauria de dir Mitjaneta, o Mediocre, perquè van ser una colla de segles foscos, violents i sense gaires progressos materials.

Els visigots tenien una cosa bona, i és que el rei, tot i tenir poders absoluts, era elegit. Però els poders absoluts, en aquell moment, no eren igual que en l’època dels emperadors: la caiguda de Roma va venir, justament, per la pèrdua d’autoritat dels emperadors, per la fragmentació del poder i per l’enfortiment de la noblesa terratinent.

Ja uns segles abans, l’emperador Dioclecià va veure que no podia mantenir un exèrcit de talla imperial, i va ordenar a totes les ciutats que es fortifiquessin i que confiessin només en les seves pròpies forces. Els reis visigòtics encara ho tenien pitjor, perquè es van trobar que les terres no eren propietat seva, sinó que a cada parcel·la hi havia un comte, un duc o un marquès amb ganes de figurar, que explotava grans masses de camperols amb l’ajut d’un exèrcit propi. Aquesta és la base del feudalisme.

S’entén, així, que els segles que van venir estiguessin molt tenyits de conflictes i batalles. D’això se’n va ressentir l’economia, especialment el comerç, que va decaure de forma molt significativa. La gent veia que l’única manera de menjar pa era cultivant el blat directament, i va marxar de les ciutats. Moltes viles catalanes, que havien conegut segles d’esplendor sota els romans, van començar a esllanguir-se i a despoblar-se. I en el camp, després d’alguns segles de transició, la propietat es va concentrar i les terres es van omplir de milers de pagesos pobres —successors dels antics esclaus—, el destí dels quals va quedar lligat al dels senyors feudals.

Com hem dit, els visigots van intentar fer-se lloc a les nostres terres sense cops de colze. Per això van deixar que els bisbes mantinguessin el seu poder a les ciutats, i fins i tot van respectar el dret romà, reservant les seves pròpies normes per als nouvinguts. Això va durar fins que el rei Quindasvint (alça quin nom) va unificar tots els codis en un de sol, el Liber Iudicum (654), que va ser la base dels codis de lleis medievals catalans.

Tot i la barreja demogràfica, el clima de convivència, com en diríem ara, era bastant elevat. Hi havia una minoria jueva, molt important en el sector del comerç, i també residus grecs i sirians encastats a les ciutats més importants. A Tortosa, que conservava el seu pes com a duana i nus de comunicacions, es conserva una làpida trilingüe, en grec, hebreu i llatí, que ens fa pensar en els rètols dels aeroports actuals.

El pas del temps ha esborrat molt la presència visigòtica a casa nostra. Les restes més importants són les del poblat del Bovalar (Seròs, el Segrià), dels segles V-VIII, on es demostra que el nivell de vida dels catalans no havia millorat gaire respecte dels seus besavis romanitzats. Això sí, presideix el conjunt una basílica cristiana. Eren mals temps, i la gent només es podia consolar amb expressions com ara: «Déu hi faci més que nosaltres».

Déu hi faci més que nosaltres. Aquest era el missatge que inspirava els cristians, gent inicialment pacífica i austera, que va arribar sense fer soroll i amb ànim de convèncer, més que no pas de vèncer. En canvi, els musulmans eren una altra cosa…





Catalunya mora


Els moros, certament, eren tota una altra cosa. Des de temps immemorials, els diversos pobles àrabs havien passat per tota mena de conquestes exteriors. Però a partit del segle VII, per obra i gràcia de Mahoma, van trobar en la religió l’impuls necessari per passar de dominats a dominadors. Al contrari del cristianisme, que —inicialment— no volia saber res de les coses d’aquest món, l’islam va néixer com una religió molt polititzada, que estenia la seva influència a totes les esferes de la societat i que comptava amb la guerra santa com una de les seves premisses. Sobre aquesta base, els àrabs van fundar la civilització més desenvolupada del seu temps. I aprofitant-se de la caiguda de l’Imperi romà, van anar-se ensenyorint de tot el nord d’Àfrica i l’Orient Mitjà. A principis del segle VIII, ja se sentien prou forts per creuar l’estret de Gibraltar.

Sembla que no eren gaires, però molt eixerits. I el poder visigòtic estava tan rovellat, que en qüestió de pocs anys els àrabs van envair tota la Península Ibèrica. El 717, només sis anys després de començar l’aventura, ja corrien per aquí. I haurien anat molt més enllà si no fos que els francs de Carles Martell els van aturar a Poitiers (732). Després d’aquest fracàs, els nouvinguts es van instal·lar i van organitzar Andalus, que és com van anomenar l’antiga Hispània.

La influència àrab a Espanya va ser enorme, però desigual. Al sud, per exemple, s’hi van quedar més de set segles, i per això és justament el sud —Andalusia— la zona més arabitzada d’Espanya. Només cal sentir una mica de cante hondo per comprovar-ho. Pel que fa a casa nostra, la presència àrab va marcar diferències entre el que més tard s’anomenarien Catalunya Vella i Catalunya Nova. La primera —del Llobregat cap amunt— va fer fora els moros de seguida, i va organitzar-se políticament (amb l’ajut dels francs), justament per evitar una nova invasió. La segona, la més meridional, va ser musulmana fins al segle XII, i el deix àrab s’hi fa notar més, fins i tot en les modalitats lingüístiques.

Després de copsar la mala bava dels francs, els àrabs andalusins van fixar la seva frontera nord al riu Llobregat. Lleida, Tarragona, Tortosa i Balaguer van esdevenir ciutats musulmanes, amb mesquita i tot (però no en queda ni rastre, perquè la reconquesta va ser molt ferotge). Pertanyien —des d’Abd-Al-Rahman III, any 929— al Califat de Còrdova. Tal com havien fet els romans, i com després farien els castellans, els àrabs van adaptar la toponímia, i van convertir aquestes viles en Làrida, Tarrakuna, Turtuixa i Balají.

Avui dia els àrabs no tenen gaire bona premsa a Occident. Però en aquella època eren els llestos de la classe, com els grecs ho van ser en el seu moment. Van introduir en els territoris conquerits un règim relativament tolerant, en què cristians i jueus podien anar fent sense convertir-se a la nova fe. I, sobretot, van exportar la seva enorme superioritat tècnica i cultural, que feia que al costat seu els regnes cristians semblessin de l’Edat de Pedra. Per exemple: van introduir el paper, la ceràmica vidriada, productes químics (àcid nítric, salnitre), grans avenços en medicina i farmàcia, indústries de la seda i el cotó, una nova numeració (la que tenim avui dia), la brúixola, l’astrolabi i la pólvora. Eren una mica com els japonesos d’avui, sempre fardant de la seva tecnologia punta.

Però les grans novetats van arribar en l’agricultura. Els àrabs són els inventors del regadiu, fonamentat en noves tècniques per a l’extracció d’aigua (sèquies, sínia), cosa que va permetre diversificar enormement la producció. Així va arribar el cotó, el sucre, l’arròs (que encara ara és el producte estrella al Delta de l’Ebre), la taronja (ídem a València), la llimona, el safrà, l’albergínia, la síndria, els espinacs… És fàcil imaginar que la cuina autòctona va rebre un gran impuls. A més, l’economia estava planificada i els canvis es feien en moneda. A la Catalunya Vella, els senyors feudals continuaven cobrant els tributs en blat, i blat era el que es conreava. Vinga menjar pa, i en cas de mala collita, tots a passar gana.

A les terres de ponent hi ha una important petja musulmana. El pla d’Almatà, a Balaguer, conté un jaciment arqueològic de primer ordre, amb restes d’una mesquita i un castell imponent. Però si alguna ciutat va viure moments d’esplendor dins de l’univers islàmic va ser Tortosa. Si abans havia destacat com a port i nus de comunicacions, ara redoblava la seva importància estratègica com a punt fort de la frontera nord del califat. A l’època d’Abd-al-Rahman III s’hi van fer unes drassanes, i tot sembla indicar que la ciutat, amb uns 12.000 habitants, va conèixer un enorme desenvolupament.

Però tots els imperis coneixen la decadència. El 1035, a causa de les lluites internes i la pressió dels regnes cristians del nord, el califat de Còrdova es va desmembrar en petits nuclis separats: els regnes de taifes. Tortosa i Lleida van esdevenir capitals independents i es van haver d’espavilar soletes. Encara van resistir un segle fins a l’arribada de les tropes de Ramon Berenguer IV.





IV

GUIFRÉ, PELS PÈLS





El progrés àrab a Espanya es va aturar al nord, on els residus visigòtics van començar a organitzar-se en petits regnes independents. A Catalunya, però, aquests residus visigòtics es van fondre immediatament amb els enèsims nouvinguts: els francs (de la França). A diferència dels altres pobles peninsulars, amb els quals es donava l’esquena, Catalunya va néixer com un departament fronterer (marca) de l’Imperi de Carlemany.





Siguem francs


Mentre al sud de Catalunya gaudien de certa pau i prosperitat per la gràcia d’Al·là, al nord encara pintaven bastos. La Catalunya Vella, o sigui, des del Llobregat fins als Pirineus, era una societat enquistada, feudal, guerrera, però això sí, molt cristiana, en què els naturals del país —iberoromans, visigòtics, jueus, bascos i de tot una mica— miraven d’adaptar-se a la presència d’uns nous amos, els francs. Aquests vivien moments de glòria, amb un Estat sòlid (el que després anomenarem França) i un exèrcit poderós que havia estat capaç de fer recular els àrabs.

El destí natural dels francs semblava que era apoderar-se de Catalunya, i ho van fer sense perdre temps. El Rosselló va ser reconquerit (759) en temps de Pipí el Breu, un rei que avui, amb aquest nom, faria anuncis de prevenció de la prostatitis. El 785, els gironins es van desfer dels ocupants àrabs i es van autolliurar als francs. En anys successius caurien la Cerdanya, l’Urgell, l’Osona… Barcelona va ser més difícil de sotmetre, com sempre, però al cap de set mesos de setge es va rendir a les tropes del rei d’Aquitània, Lluís el Pietós, fill de Carlemany (801).

Catalunya es va constituir en la Marca Hispànica i part integrant del regne dels francs, que gràcies a les conquestes de Carlemany abastava tot l’occident europeu. De fet, Carlemany es va coronar l’any 800 emperador d’un nou Imperi romà. Però com que els francs tenien la mania de repartir l’herència (mania que, per cert, van heretar Guifré el Pelós i Jaume I), d’aquell flamant Imperi no en va quedar gaire res.

La Marca es va organitzar en territoris separats, governats per comtes nomenats directament pel rei (una mena de governadors civils). Aquests territoris, al segle IX, eren: Barcelona, Girona-Besalú, Osona, Empúries-Perelada, Rosselló-Vallespir i Urgell-Cerdanya. A part funcionaven el Pallars i la Ribagorça, que com que eren territoris d’alta muntanya anaven una mica per lliure i de fet, des del 872, amb Ramon II ja es van autogovernar.

En aquest punt és quan, per fi, podem parlar d’una certa consciència col·lectiva, molt difusa, molt embrionària, però real si partim de la constatació de dues tendències. La primera, la que porta els diversos comtats catalans a admetre l’autoritat central de Barcelona. La segona (paral·lela a l’anterior), la que els impulsa, gradualment, a desfer-se del poder franc. Això es deu a l’aparició de certs trets diferencials, començant per la llengua, que segurament al segle X ja existia en l’àmbit oral —i molt macarrònic—, per l’afinitat ètnica i geogràfica, per certes singularitats en l’estructuració del poder feudal i perquè els homes i les dones del país feia molts segles que patien plegats; i les desgràcies, com se sap, uneixen molt.

El cas és que a mitjans del segle IX la gent que vivia a les nostres terres no es reconeixien com a catalans, però sí que es consideraven «els d’aquí», diferents dels de més amunt o més avall, i actuaven com a tals. Per això en aquell moment va sorgir una figura com la de Guifré el Pelós.

De la seva vida privada no en sabem gaire; només que era molt pelut, cosa que, sumada a la manca d’higiene general en aquells temps, devia ser un turment per al nassarró de la seva esposa Guinedilda. Com que vivia i treballava a Catalunya, el podem considerar català, tot i que procedia de la casa reial de Carcassona. Essent un bon gestor, lleial i bon guerrer, el rei franc Carles el Calb el va nomenar comte d’Urgell i Cerdanya (870). I vuit anys després, Lluís el Tartamut (no és broma, li deien així) li va cedir també els comtats de Barcelona, Osona i Girona.

És a dir, que Guifré va ser el primer governant únic que vam tenir, i potser també el primer que va governar amb un cert sentit de país: va contribuir al repoblament de la Catalunya central, va reconquerir la muntanya de Montserrat, va fer quadrar els sarraïns de l’altra banda de la frontera i va fundar dos nous monestirs, que en aquells temps eren els principals focus de cultura: Ripoll i Sant Joan de les Abadesses. En aquest últim hi va enxufar com a abadessa la seva filla, que es deia Emma.

Però el fet que millor defineix el grau de sobirania que els comtats catalans estaven assolint és que, en fer-se gran, Guifré no va esperar que el poder franc li busqués un successor: ell mateix va decidir repartir els seus territoris entre els seus tres fills, instituint un principi hereditari que l’equiparava pràcticament a un monarca (tutelat, això sí).

Guifré és doncs el fundador de la casa comtal de Barcelona, la que va governar Catalunya i després la Corona d’Aragó fins al segle XV. És per això que la historiografia romàntica l’ha glorificat, i és per això també que se’l relaciona amb la famosa llegenda sobre l’origen de la senyera. Tots sabem de què va: Guifré va caure ferit tot ajudant l’exèrcit franc contra els normands; Carles el Calb li va oferir una recompensa, i el comte li va demanar un escut que el distingís. Aleshores el rei franc va sucar la mà en la ferida oberta de Guifré i amb quatre dits va estampar les quatre barres de sang sobre el seu escut daurat. És una mica Hazañas bélicas, però no es pot negar que té molta força.

Tot i que la llegenda no té res de cert, l’origen català de les quatre barres sembla més que provat, encara que els aragonesos diuen que no, que van ser ells, i que per això la Corona d’Aragó es va dir així. Però no sembla creïble, com ho demostra el fet que les barres apareixen en la tomba de Ramon Berenguer II (1082), que és anterior a la unió de Catalunya amb Aragó.

Com s’ha dit, Guifré va tenir la feblesa de repartir el pastís entre els seus fills. Els comtats van tornar a disgregar-se, formalment. Però com que tot quedava en família, es va mantenir la tendència a la cohesió sota l’impuls i l’autoritat creixent de Barcelona, i davant la impotència de la monarquia carolíngia, que començava a estar en crisi (després de Lluís el Tartamut va regnar Carles el Simple, o sigui que les coses no anaven gaire bé per París).

I així arribem a Borrell II, nét de Guifré, un comte espavilat que havia aconseguit reunir de nou gairebé tot el patrimoni de l’avi (va heretar l’Urgell per la mort sense fills del seu oncle), i que aviat va demostrar que era de la ceba, si es pot dir així, perquè ignorava la cort de París i, d’estranquis, viatjava a Roma per obtenir la independència de l’Església catalana respecte de la seu central de Narbona. Va tenir la mala sort, però, de coincidir en el temps amb un líder musulmà anomenat Al-Mansur, que era especialista a fer expedicions sorpresa en territori enemic, arrasar-ho tot i tornar a marxar. Això és el que va fer amb Barcelona (985), que va quedar tota potes enlaire, com els anys anteriors als Jocs Olímpics. El comte Borrell, aleshores sí, es va dirigir al rei franc per demanar-li ajut per a la reconstrucció. Però a París van fer-se els sords. Així doncs, Borrell II va decidir que ja s’ho podia manegar sol, i quan li va arribar el document anual de vassallatge al rei franc, també es va fer el sord. A partir d’aquell moment, de fet, els comtats catalans no depenien sinó d’ells mateixos. Recordeu el Mil·lenari del Naixement Polític de Catalunya, que vam celebrar el 1988? No, oi? Doncs era per això. Perquè Borrell II ja no donava comptes a ningú, i el seu hereu Ramon Borrell encunyava monedes en què s’autoproclamava comte de Barcelona «per la gràcia de Déu», com cert general del segle passat.

Afegim de seguida que Borrell II, en primer terme, estava defensant la seva pròpia posició i els seus interessos feudals. I que, per descomptat, al poble baix li importava un rave si el comte era vassall del rei dels francs o deixava de ser-ho: les grans masses de camperols continuaven amuntegades en el graó més baix de la piràmide social, sense cap possibilitat d’escapar-se del seu destí miserable.

Els segles IX i X, en efecte, no són només els del naixement polític de Catalunya, sinó també els de la consolidació del règim feudal en la seva vessant més dura. Les guerres contínues havien afavorit la posició de la classe dels cavallers, en qui els reis i els comtes confiaven l’administració del territori. Aquests cavallers no només explotaven la feina dels pagesos, sinó que també feien de jutges, i es valien d’exèrcits propis per imposar la seva opressió sobre els camperols. Una opressió constant i total que no es manifestava només amb la rapinya de la producció agrícola, sinó també amb un ampli ventall de càrregues i obligacions, conegudes com a mals usos, que abastaven fins i tot l’esfera privada. Si a un pagès se li cremava el mas, el senyor se li quedava una tercera part dels béns, per negligent. Si la dona li feia el salt, el senyor li feia pagar una multa, per cornut. Etcètera.

L’Església no només beneïa aquest estat de coses, sinó que se’n beneficiava a través del tribut del delme, és a dir, el 10 per cent de les collites. Malgrat això, els monestirs i les abadies van ser, en aquells segles de foscor, els únics focus d’art i cultura, deixant a part les colles de joglars que anaven de poble en poble cantant rondalles.

Al segle XI sorgeix una figura senyera, l’abat Oliba, el clergue més famós de la història de Catalunya fins al pare Apeles. Havia estat comte de la Cerdanya i de Besalú, però ho va deixar tot per fer-se monjo, cosa que avui sona molt místic, però que en aquella època no ho era tant, perquè els bisbes vivien molt bé i manaven molt. Oliba va ser abat de Ripoll i de Cuixà, on va fomentar l’activitat intel·lectual i l’extensió de l’art romànic, que, per cert, a Catalunya va donar algunes mostres de primer ordre, sobretot en pintura (el pantocràtor de Taüll, on hi surt una figura divina que sembla el doctor Corbella, n’és un gran exemple). Però si l’abat Oliba és reconegut, és per l’impuls de les assemblees de Pau i Treva de Déu, un intent de mediació en les constants lluites feudals que dessagnaven el territori.

Aquestes lluites entre senyors van continuar fins al segle XI, quan va arribar al tron de Barcelona Ramon Berenguer I (1070), un comte amb prou autoritat per fer quadrar els seus teòrics vassalls (a canvi de garanties per als seus privilegis). A partir d’aquell moment, el règim feudal va conviure amb una estructura estatal més ferma.

El reforçament de la casa comtal de Barcelona és el fet més destacable del segle XI català. Per altra banda, la reconquesta també va fer alguns progressos: els sarraïns van cedir Balaguer i Tarragona. El mapa de Catalunya començava a assemblar-se a l’actual. Però l’expansió no va anar només cap avall: com s’ha dit, els comtes de Barcelona procedien del sud de França i de vegades sentien la crida de la terra. Ramon Berenguer I, per via matrimonial, es va quedar el comtat de Carcassona. I Ramon Berenguer III, d’igual forma, va esdevenir senyor de la Provença. Així que anàvem prosperant, més o menys, encara que els francs deien que això seguia essent la Marca Hispànica i que els amos de veritat eren ells (de fet, no van reconèixer la independència de Catalunya fins ben entrat el segle XIII, com veurem més endavant).

La casa comtal catalana devia tenir molts encerts, però quan es tractava de batejar els nens, la veritat és que no s’hi trencaven la closca. Ramon Borrell li va posar al seu fill Berenguer Ramon. El nét es va dir Ramon Berenguer. Aquest va tenir bessons i, per no complicar-se la vida, els va anomenar Ramon Berenguer i Berenguer Ramon. I encara havien d’arribar Ramon Berenguer III i Ramon Berenguer IV, l’últim de la saga. Pel que fa als noms de dona, tampoc no milloraven: trobem una Ermengarda, una Ermessenda i fins i tot una Mafalda. Però hem de parar atenció a aquestes senyores de nom inaprensible, perquè eren més espavilades que les seves besàvies, i van començar a entrar en política de forma ben desacomplexada.





Bellesa i poder


Comencem pel regnat de Ramon Borrell (992-1017). Aquest va tenir l’encert de casar-se amb la pubilla de la casa de Carcassona, que es deia Ermessenda. Ho va fer només perquè era un bon partit, i segurament no sabia amb qui se les hauria.

Ermessenda és la primera figura femenina de la història de Catalunya, i com que a més de llesta tenia una salut de ferro, va remenar les cireres durant tres generacions. Es veu que era guapota, culta i ambiciosa. Procedia d’una bona família, i en casar-se va rebre un dot que incloïa el comtat de Girona i multitud de castells a la rodalia de Barcelona i de Vic. A més, tenia amics importants, des de l’abat Oliba fins als principals cavallers feudals.

Des que va arribar a Barcelona es va mostrar disposada a participar en les tasques de govern, i ho va fer fins a tal punt que els historiadors no tenen recança a parlar d’un autèntic coregnat. Molts documents de l’època estan firmats per marit i muller. I això no vol dir que Ramon Borrell fos un calçasses, sinó que era prou llest per apreciar les virtuts de la seva dona, que fins i tot l’acompanyava en les campanyes militars, cosa gens freqüent en aquells anys.

Tant és així, que quan Ramon Borrell va morir, Ermessenda no es va retirar a un convent a plorar la viudetat, sinó que va esdevenir regent per preparar-li el camí al jove hereu, Berenguer Ramon. I quan el «nen» es va seure al tron, es va negar a cedir-li l’herència patrimonial paterna, per por que l’apartés del poder que tant li agradava.

Berenguer Ramon sí que era una mica calçasses, o això és el que n’ha dit la posteritat, que el va batejar amb el sobrenom del Corbat, no se sap si per un defecte físic o per la seva tendència a dir que sí a tot. Potser seria més just dir que era un home de poc caràcter i amant de la pau. El seu regnat va ser curt i sense conflictes interns ni externs, cosa que no està gens malament per l’època.

A palau, però, sí que hi va haver guerra. El nou comte, seguint l’exemple del pare, va associar la seva muller, Sança de Castella, a les tasques de govern. Però Ermessenda va resultar ser una sogra encara pitjor que les sogres convencionals, i la pobra Sança ho va tenir difícil per fer de comtessa. Per sort, la política no li deia res i, a sobre, va morir jove, just a temps de donar-li un hereu al seu marit.

Berenguer Ramon també va morir jove, als vint-i-nou anys, i en aquell moment Ermessenda seguia fresca com una rosa i disposada a agafar de nou les regnes, aquest cop per tutelar el seu nét, Ramon Berenguer I. Quan aquest va estar en disposició de regnar, la iaia Ermessenda va continuar empipant, negant-se a cedir-li el govern del comtat de Girona. Fins i tot es va oposar al tercer casament del seu nét, amb la seductora Almodis de la Marca, que tenia fama de culta i intel·ligent, i de més coses, perquè s’havia casat tres cops i tots tres havia estat repudiada.

La influència d’Ermessenda era tal —era germana del bisbe de Girona i, com s’ha dit, íntima de l’abat Oliba—, que va aconseguir que l’Església excomuniqués els nuvis, i va atreure’s una part de la noblesa, descontenta amb el reforçament del poder comtal, per encetar una autèntica guerra civil. El pobre Ramon Berenguer, fart de guerres amb moros i amb cristians, va haver de fer concessions a la seva pròpia àvia perquè el deixés gaudir del matrimoni i del regne en pau. No és difícil imaginar que quan la venerable senyora va morir, a la llegendària edat de vuitanta-tres anys, la família sencera va respirar tranquil·la.

Però no acabava aquí el culebron de la casa comtal catalana. La nova comtessa Almodis, segons sembla, era una Ermessenda empitjorada. També va governar al costat del seu marit, i li va donar dos bessons, Ramon Berenguer i Berenguer Ramon. Com totes les mares, que volen el millor per als seus fills, Almodis va intrigar perquè els bessons heretessin el comtat, cosa que li va valer l’enemistat del seu fillastre, Pere Ramon, fill d’un anterior matrimoni de Ramon Berenguer. Aquest havia perdut la mare de nen i havia crescut entre la ignorància paterna i l’aversió de la seva madrastra, cosa que li va agrejar el caràcter. El 1071, arran d’una discussió, va assassinar Almodis, fet que li va costar la carrera.

Així doncs, els bessons van arribar al poder. El gran, Ramon Berenguer II, era conegut com el Cap d’Estopes, perquè portava una cabellera llarga i rinxolada, una mica afro. L’altre, Berenguer Ramon, no tenia tant de cabell i a més, com sempre passa amb els germans petits, se sentia menystingut, però amb certa raó, perquè el seu germà no li cedia la part d’herència que li pertocava. Al final va haver d’intervenir fins i tot el papa, que els va obligar a firmar un acord per repartir-se el poder. Els bessons s’havien agafat tanta mania, que l’acord preveia fins i tot quins dies podien ocupar el palau l’un i l’altre, perquè no haguessin de coincidir-hi.

Però pocs anys després, Ramon Berenguer va anar de cacera prop d’Hostalric i no va tornar. El van trobar assassinat, i tothom, però tothom, li va donar la culpa al seu germanet, que per això va passar a la història com el Fratricida. Però es va aferrar al poder i s’hi va mantenir tot i els conflictes amb bona part de la noblesa feudal, que el va obligar a acceptar com a hereu el seu nebot, és a dir, el fill del comte assassinat.

Amb Ramon Berenguer III acaba aquesta mena d’antecedent de Nissaga de poder, i les coses a palau van tornar a anar relativament bé. Mentre la família comtal s’esbatussava, Catalunya avançava lentament però amb pas ferm. La millora de la producció agrària va afavorir el creixement demogràfic. Ramon Berenguer rebia impostos dels sarraïns de Tortosa i Lleida i així va poder incrementar el seu patrimoni, condició indispensable per fer-se respectar per la noblesa. A més va incorporar els comtats de Besalú i Cerdanya, i la Provença costanera.

El nou comte va actuar com un autèntic rei, va obtenir la seu eclesiàstica per Tarragona i fins i tot va firmar tractats internacionals. A més, es va atrevir a desembarcar a Mallorca, tot i que no per gaire temps. Però es notava que els catalans tenien ganes de gresca. Ho demostra el fet que Ramon Berenguer, en el seu testament, va «cedir» als seus hereus les terres de Tortosa i Lleida, que encara no havien estat reconquerides.

En alguns documents de l’època, ja apareixia el nom de Catalònia per designar les terres del comte de Barcelona. I no només es parlava català als carrers i als masos, sinó també als papers: tenim un fragment de la traducció al català del Forum iudicum, el vell codi penal visigòtic. Després d’un segle de bones collites, l’economia tornava a rutllar, el comerç revifava i ciutats com Barcelona, Girona, Vic i la Seu d’Urgell bullien d’activitat. Faltava l’impuls definitiu, però just abans de fer-lo, amb Ramon Berenguer IV, Catalunya ja era una realitat.





V

NOSALTRES I ELS ARAGONESOS

1137 - 1213





En el present, els aragonesos són poca cosa més que els nostres veïns. Parlen castellà, són tossuts i ballen la jota. Res a veure. Però durant una colla de segles van ser els nostres socis, els nostres aliats, i el cert és que aquesta aventura comuna —la Corona d’Aragó— ens va anar prou bé, tant a nosaltres com a ells. Des de la unitat, els dos regnes més orientals d’Espanya van poder plantar cara a la poderosa Castella i bastir un imperi mediterrani que feia goig de veure. Tot plegat va venir d’un enllaç personal que avui dia hauria acabat amb un judici per pederàstia.





Ramon Berenguer IV


Pel que diuen les cròniques, Ramon Berenguer IV era un autèntic crac, hàbil i poderós, i durant el seu regnat va tenir oportunitat de demostrar-ho. Diguem per endavant que, gràcies a la bona tasca del seu pare, es va trobar amb un reialme ben vertebrat i una economia en progrés continu. Les millores en el camp havien fet augmentar la població, que vessava sobre les ciutats. I Barcelona, farcida de tallers i botigues, començava a fer honor a la seva postrera fama de shopping city.

A més, l’autoritat comtal, després d’un segle de batusses amb el poder aristocràtic, estava del tot consolidada. Ramon Berenguer disposava de calé llarg, perquè tenia molts comtats vassalls més enllà dels Pirineus, i els petits regnes sarraïns del sud li pagaven impostos a canvi de no ser molestats. Això no vol dir que els nobles, els eterns rivals del sobirà, les passessin magres. Simplement, es van començar a entendre amb el comte perquè era més poderós que tots ells junts, i a sobre els prometia futures conquestes, és a dir, terres i botí.

És normal, doncs, que Ramon Berenguer IV, d’acord amb la noblesa afamada de riqueses, i amb el nou sector botiguer amb ganes d’obrir-se mercat, tingués ganes de moviment, d’eixamplar els límits del seu territori en totes les direccions possibles.

El que no s’esperava, potser, és que la primera oportunitat per a l’expansió li vingués de la banda de ponent. Des de feia un segle, entre Navarra i el Pirineu català havia nascut un altre regne muntanyenc, l’Aragó, que vivia moments de dificultat després de la mort sense fills del gran rei Alfons el Bataller. Aprofitant-se del desconcert, i amb la típica excusa de posar ordre, les tropes del rei Alfons de Castella havien ocupat la vall de l’Ebre, amb Saragossa inclosa. I no tenien intenció de marxar, sinó més aviat de quedar-se el reialme sencer amb vagues pretensions dinàstiques.

La noblesa aragonesa, a la desesperada, va nomenar rei el germà del monarca mort, Ramir. Aquest era monjo, i a més, cosa rara, li agradava la vida de monjo, però el van obligar a deixar el monestir per fer-se càrrec del tron. El nou rei només volia arreglar les coses de la millor manera i tornar a la vida contemplativa, i ho va fer en un temps rècord: en poc més d’un any, es va casar, va tenir una filla, Peronella, i, després de convèncer els nobles, la va prometre a Ramon Berenguer IV, amb un regal de noces prou generós: el seu reialme sencer.

Ramon va pensar que a bodes em convides, mai millor dit, i així va convertir-se en príncep d’Aragó, per la qual cosa, a partir d’aquell enllaç, catalans i aragonesos vam compartir destí durant una colla de segles. Ara sona estrany, però en aquell moment era l’opció més lògica, sobretot per als aragonesos, perquè Castella ja era una potència i semblava tenir ganes i mitjans per engolir tota la Península.

La unió es revelava beneficiosa per diversos motius. A l’Aragó li donava una sortida al mar. A Catalunya, un rerepaís que el separava d’un enemic potencial (Castella), i un aliat enfront de l’altre enemic potencial (França). L’economia aragonesa, ramadera i cerealista, semblava complementar-se amb la catalana, cada cop més mercantil. I la projectada reconquesta cap al sud era un projecte que interessava en comú a tots dos reialmes: valia més fer-la de comú acord que no a cops de colze.

Per altra banda, els aragonesos van acceptar Ramon Berenguer perquè sabien que a Catalunya, al contrari que a Castella, hi havia una tradició pactista (és a dir, que el rei governava d’acord amb la noblesa). Tot i així, el comte català, que era molt diplomàtic, no es va voler proclamar rei, sinó que va deixar que el vell Ramir —que tornava a ser al monestir resant rosaris— continués ostentant aquest títol fins que el pogués cedir al futur hereu de Ramon i Peronella. Gràcies a aquest gest, els aragonesos no van poder dir mai que tenien un rei foraster.

Així va néixer la Corona d’Aragó, que es va dir així perquè Aragó era reialme i Catalunya no. A nosaltres ens pot semblar una llàstima, perquè el nou Estat era tan català com aragonès. És més, la família reial era la catalana, la cort era a Barcelona i el seu idioma era el català. Però oficialment Catalunya continuava sent una colla de comtats cedits pels francs, i de portes enfora era més guai presentar-se com a rei d’Aragó que com a comte de Barcelona. La pregunta és: per què Aragó, quan era un trosset de Pirineu, es va proclamar reialme, mentre que Catalunya no va gosar mai? En part, perquè el comte de Barcelona continuava depenent, teòricament, del rei de França. En part perquè ja li agradava presumir del seu vincle carolingi. I en part perquè el pactisme català exigia que el sobirà es presentés com un primus inter pares, no com un monarca autoritari.

Afegim també que la unió va ser dinàstica, és a dir, que es van fondre dues dinasties, però les institucions pròpies de cada país van continuar funcionant per se-parat. El rei es reunia amb les Corts aragoneses a Saragossa, i amb les catalanes, a Barcelona. En aquestes s’hi parlava català, i en les altres aragonès. Els textos legislatius locals —com els Usatges de Barcelona— van continuar tenint plena vigència per separat. La moneda també era diferent. Però la política de veritat la marcava el rei, i el rei era el mateix a una banda i a una altra, encara que, com en el cas del fill de Ramon Berenguer, fos oficialment Alfons I a Catalunya i Alfons II a Aragó.

La unió va tenir lloc el 1137, quan Ramon Berenguer IV tenia vint-i-sis anys i Peronella tot just dos. Costa d’imaginar què es van dir els promesos quan els van presentar (si és que ho van fer mai). Avui encara ens diuen que les infantes es casen per amor, però en aquella època era clar de què es tractava: d’estratègia política pura i dura. La pobra Peronella va créixer sabent qui seria el seu marit (i veient com li anaven sortint els mitxelins i les canes). Quan va fer els catorze anys, previsiblement l’endemà que li vingués la regla, el matrimoni es va fer efectiu.

Seria molt maco dir que catalans i aragonesos vam iniciar una llarga aventura que ens uniria sentimentalment per sempre més i bla, bla, però la veritat és que no va ser així. En aquell moment, érem dos pobles amb personalitats molt marcades (els aragonesos encara tenien llengua pròpia), i la unió es va fer des de la necessitat, però també des de la malfiança i des de l’antagonisme. Tant és així que, segles més tard, quan Catalunya es va revoltar contra la monarquia espanyola, els aragonesos no van moure ni un dit per ajudar-la. I si hagués estat a l’inrevés, els catalans haurien reaccionat previsiblement igual.





Els primers comtes-reis


Ramon Berenguer IV i els seus successors, coneguts com a comtes-reis, van haver de fer d’àrbitres davant dels continus conflictes de gelosia entre tots dos regnes. Per sort, la majoria d’aquests àrbitres eren catalans de cor i escombraven cap a casa.

En qualsevol cas, Ramon Berenguer IV va intentar ser imparcial i es va cuidar amb igual cura i eficàcia dels afers aragonesos i dels catalans. I va ser ell qui va tenir l’honor de concloure la reconquesta de tots dos regnes. Va entrar a Tortosa (1148) i a Lleida (1149) i va ocupar també tot el Baix Aragó, fins al límit amb València. Després es va haver d’entendre amb el rei de Castella, que va acceptar retirar-se de Saragossa a canvi que Ramon li retés vassallatge. Era un pacte una mica indigne, però com que el comte català, en teoria, també era vassall del rei de França, ja no li venia d’aquí. Després va fer de bon veí ajudant algunes expedicions castellanes contra els moros, i el 1151 va signar el tractat de Tudellén, per repartir-se el pastís de la reconquesta: a la Corona d’Aragó li correspondria la franja mediterrània fins a Múrcia; a Castella, la resta de la Península. Una mica desproporcionat? Sí, però és que per a Ramon el que comptava més, en aquell moment, era assegurar-se les bases per al previsible desplegament a la Mediterrània.

A més, Ramon Berenguer també tenia els ulls posats al nord, a la terra dels seus rebesavis. Ja era senyor de Provença i de tota una colla de comtats occitans, cosa que emprenyava terriblement els francs. Continuava ben ferm l’ideal d’un únic regne a banda i banda dels Pirineus, un estat prou potent per fer-se lloc entre les dues potències emergents: França i Castella.

Però les ganes de maranya es van aturar, per un temps, durant el regnat d’Alfons el Cast (1162-1196), un sobirà prudent i culte que va preferir consolidar el que ja tenia abans de llançar-se a noves aventures. De fet es deia Ramon, com el pare (i com l’avi, i com el besavi…), però mort aquest, la seva mare, Peronella, farta de tants Ramons, i maña fins a la medul·la, li va canviar el seu nom pel d’Alfons, que feia més aragonès.

Alfons es va dedicar a recosir el territori català, adjudicant-se els comtats del Rosselló i el Pallars, que eren pràcticament els últims que encara anaven per lliure. I va lligar curt la noblesa, amb una severa política fiscal i amb l’apropiació de les antigues assemblees de Pau i Treva, que si inicialment eren una iniciativa eclesiàstica, ara esdevenien una eina per al control comtal de l’ordre públic. El que més en destaquen les cròniques, però, és la seva vocació de mecenes, perquè va portar a la cort de Barcelona molts trobadors d’aquells que embadalien les dames amb les seves cançons d’amor i de plany. Eren peces escrites en provençal, que era l’idioma de moda, també el que va utilitzar el rei per fer les seves pròpies provatures en l’art de la cançó melòdica.

El successor d’Alfons va ser el rei Pere I, dit el Ca-tòlic, que va posar de manifest que la monarquia, com la genètica, és qüestió de pura sort. Si el seu avi va ser un estadista, i el seu pare un conservador prudent, aquest era un sobirà audaç, però eixelebrat, que en cosa de quinze anys va deixar tot el reialme potes enlaire. Tot això perquè era molt mogut, es ficava en totes les batusses, i ho feia sempre acompanyat d’una cort cada cop més nombrosa. Aquest dispendi el va sufragar a costa del patrimoni reial i d’una devaluació monetària que va arrossegar conseqüències nefastes durant molt de temps.

En el terreny exterior, el seu gran èxit va ser la participació, juntament amb els altres reis cristians de la Península, en la batalla de Las Navas de Tolosa (1212), que va foragitar els almohades. La imatge de tots els reis cristians funcionant com un sol gremi davant l’enemic comú va donar lloc a una foto molt maca (degudament explotada pels qui creuen que ja aleshores Espanya era una unidad de destino), però el resultat de la batalla va ser que Castella va sortir d’un sotrac important i va tenir via lliure per continuar la reconquesta per terres andaluses. Tanta solidaritat fraterna amb els castellans tenia molt a veure amb el paper de Sança, la mare del rei, que també era castellana i, pel que sembla, molt influent sobre el criteri del seu fill.

En canvi, en allò que realment importava a Catalunya i Aragó, que era, en aquell moment, la política occitana, el rei es va fotre una morrada impressionant, que fins i tot li va costar la vida. Recordem que des dels vells temps de Ramon Borrell i Ermessenda els comtes de Barcelona havien anat teixint relacions personals i dinàstiques amb els territoris d’Occitània i Provença, sota l’atenta i furiosa mirada dels francs. Aquests, en entrar al segle XIII, es van trobar amb l’excusa perfecta per ficar-hi els nassos.

Resulta que per terres occitanes s’havia començat a estendre una secta cristiana que passava olímpicament del papa de Roma: la dels càtars, també coneguts per albigesos. Inicialment eren uns fanàtics que creien que s’havia de separar tot el que fos esperit i matèria. La matèria era el principi del mal i l’home l’havia de combatre menant una vida modesta i ascètica. La gràcia del tema és que, pels càtars, l’Església no s’havia de barrejar en els afers terrenals. Això és el que temia el papa, i és també el que atreia certs nobles farts d’aguantar la competència de bisbes i abats.

Total, que el papa va organitzar una croada contra la zona d’influència càtara, i els francesos, tu diràs, s’hi van afegir amb entusiasme, arrasant la zona sota el comandament de Simó de Montfort. Aquest era un noble sense escrúpols que, a Carcassona i Besiers, va ordenar una matança indiscriminada de la població civil, sense distingir entre càtars i papistes. «Déu ja sabrà reconèixer els seus», es va justificar.

Pere es va trobar en un dilema. No oblidem que el seu sobrenom era el Catòlic. I si defensava els seus vassalls, es trobaria al bàndol dels heretges. Per evitar-ho, va intentar negociar amb uns i altres, i fins i tot, com a signe de bona voluntat, va deixar el seu fill Jaume en custòdia de Simó de Montfort. Però al final, com que el papa es mostrava inflexible, va haver de recórrer a les armes.

El rei s’ho va jugar tot a una carta, i el 1213, a la batalla de Muret, va perdre la vida i bona part del seu exèrcit. Per a Catalunya, aquella desfeta va significar la fi de tota esperança de construir un únic regne a banda i banda dels Pirineus. Llàstima, perquè els lligams personals i culturals eren molt forts. Però el cert és que a partir d’aquell moment tot el que ara es diu Llenguadoc i Provença va passar a l’òrbita francesa, excepte Montpeller, que era propietat personal de l’esposa del rei Pere, la soferta reina Maria, de qui parlarem ben aviat.

Total, que el 1213 la Corona estava en bancarrota, sense rei i amb un hereu menor d’edat que, per postres, era ostatge dels enemics del seu pare. Sort en vam tenir que aquest hereu era Jaume I. De Pere el Catòlic afegirem només que aquest sobrenom li ve per la seva dèria a fer-se coronar pel papa, a Roma. Diuen que ho va fer per no haver de triar entre Barcelona i Saragossa. En canvi, aquest fill d’Alfons el Cast no era un virtuós com el seu pare: li agradaven tant les faldilles que va amargar la vida a la seva pobra esposa (a la qual, en canvi, no li volia posar una mà a sobre) i fins i tot la vigília de la decisiva jornada de Muret va estar de sarau amb una fulana, amb tanta entrega i passió que l’endemà, a missa, no va poder ni escoltar l’evangeli dret (així ho diu la crònica del seu fill, Jaume I).

Li agradava viure al límit, i no es deixava assessorar: per això, segons sembla, va perdre la batalla. I per això, també, hi va morir, perquè es va entossudir a estar a l’avantguarda, al costat dels seus homes, i caure abatut amb ells.





VI

JAUME I, DIT I FEYT

1213 - 1276





Jaume I és possiblement el personatge més carismàtic de la història de Catalunya. La seva figura ha fet vessar rius de tinta, i ja gairebé es troba a faltar una sèrie a TV3 sobre la seva vida i miracles. En ell conflueixen les virtuts d’un gran polític i militar, i també les febleses i les passions d’un home que va viure la vida intensament, a pesar d’una infància més que difícil (o potser a causa d’això). Amb el seu regnat, Catalunya va obrir-se les portes de la Mediterrània i va fer-se un lloc al món: amb guerres, però també amb lleis i amb obres literàries d’alt nivell.





Traumes infantils


Destaquem, en primer terme, que Jaume I va ser un gran rei que va ostentar el càrrec durant més de seixanta anys; i que tenia al darrere una personalitat abassegadora, forjada en una infantesa difícil, que combinava l’esperit guerrer amb una sensibilitat exquisida, i el fanatisme religiós amb uns fogots indomables (per això l’apel·latiu Conqueridor li fa tanta justícia des de tots els punts de vista). Tot plegat va confluir en la seva biografia, que està farcida de peripècies i drames, guerres i conflictes, però també matrimonis, amorius i fills il·legítims, un dels quals, per cert, es va fer popular com a joglar amb el sobrenom de Lo Bord del Rei d’Aragó. De totes les vivències que se li atribueixen, algunes són certes, i d’altres inventades pels trobadors, que hi van posar més pa que formatge, moguts per la passió que la figura del Conqueridor va despertar entre els seus súbdits, sobretot els catalans.

I és que Jaume I és també una figura nacional en el ple sentit del terme. Essent com era rei de tota la Corona d’Aragó, va exercir bàsicament de català. La seva autobiografia, el Llibre dels feyts, no només la va escriure (o dictar) en la nostra llengua, sinó que està plena de floretes dedicades als seus súbdits catalans, pels quals tenia evident predilecció. «Catalunya és lo mellor regne d’Espanya, el pus honrat, el pus noble», hi va escriure amb encesa passió. I encara més, va conquerir Mallorca i València i les va omplir de compatriotes nostres, donant lloc així al mite dels Països Catalans, que tant de mullader provoca encara avui.

La forta personalitat d’en Jaume troba certa explicació en el tarannà dels seus pares. D’una banda tenim l’abrandat, apassionat i faldiller Pere el Catòlic. De l’altra, la bondadosa, beata i soferta Maria de Montpeller, que, per cert, també va tenir una vida de fulletó.

Pobra Maria de Montpeller! Ignorada de nena per uns pares massa importants (el senyor de Montpeller i una princesa bizantina), als vint-i-tres anys ja havia patit dos fracassos matrimonials: el primer marit se li va morir de seguida; el segon, que era un cràpula, la va repudiar després de fer-li dues criatures. En aquestes circumstàncies, la van prometre al rei Pere el Catòlic, que hi va accedir sense cap entusiasme, purament per raons de lògica política. A la pobra Maria, no se la mirava; ni tan sols li queia simpàtica, tan púdica com era. Al cap de dos anys ja se n’havia atipat i movia fils diplomàtics per poder-se’n separar i casar-se amb l’hereva del regne de Jerusalem, que era més bon partit. Però el papa Innocenci III no li va concedir la nul·litat matrimonial, i a Montpeller la gent es va revoltar contra un rei que tractava de forma tan grollera la seva mestressa. A contracor, el rei Pere va haver de desfer els seus plans i continuar amb la Maria al seu costat, però ignorant-la encara amb més desdeny. Fins i tot quan anava a Montpeller, teòricament per visitar-la, preferia passar la nit amb una amant cortesana que tenia allí.

No cal dir que tot Catalunya n’anava ple, de tot això. I a la cort la qüestió s’analitzava amb neguit, perquè el reialme necessitava un hereu. Segurament els consellers del rei el van convèncer perquè fes de marit, almenys una vegada, i ho va fer amb tanta punteria, el 1207, que la reina Maria va quedar embarassada.

De fet, la llegenda diu que l’aversió del rei per la seva muller era tal, que els reials consellers el van haver d’ensarronar, convidant-lo mig de broma a entrar en una cambra fosca on l’esperaria una ardent dama que no volia revelar la seva identitat. Anys després, però, es va dir que tot plegat era una invenció ordida per tal de tapar el fet veritable: que la reina ja estava embarassada (d’algú altre, s’entén).

Sigui com sigui, va néixer l’hereu Jaume. La reina el va criar amb amor, veient-lo com el consol de totes les seves desgràcies matrimonials. Però l’alegria no va durar gaire. Quan el petit Jaume només tenia tres anys, el seu pare el va posar sota la tutela del seu rival occità, Simó de Montfort, com a penyora d’un acord destinat a no durar gaire. La reina es va tornar a trobar sola, abandonada per un marit indiferent i angoixada pel destí d’un fill obligat a servir de comodí de la política exterior del rei.

El 1213, Maria de Montpeller, amargada i prematurament envellida, va anar a Roma per fer testament. Deixava al seu fill Jaume les seves possessions, i el col·locava sota la tutela i protecció del papa, que sempre s’havia compadit d’ella i d’aquell marit tan poc catòlic. Al cap de pocs dies, la reina va morir amb el cor trencat. No va ser a temps de veure com el rei En Pere queia davant les muralles de Muret, deixant tot el pes de la corona catalana sobre un nen de cinc anys, orfe i presoner dels seus enemics.

Cinc anys són molt pocs anys. Pensem-hi, a l’hora d’entendre quina mena de maduració personal va experimentar en Jaume, arrabassat dels braços de la seva mare, retingut en terra estranya pels enemics del seu pare i intentant assimilar que el destí de Catalunya i Aragó era a les seves mans petitones. Per sort, el seu segrest no va durar gaire: el papa, executant el testament de la reina Maria, va fer-se responsable de l’infant i va obligar Simó de Montfort a entregar-lo als nobles catalans i aragonesos.

Tot i que el rei ja era a casa seva, el segrest continuava: els segrestadors, en aquest cas, eren els nobles, sempre àvids de soscavar el poder del rei, sobretot d’un rei tan menut. Els problemes es produïen sobretot a l’Aragó, on els nobles podien dur a terme les seves disputes sagnants sense les limitacions de la Pau i Treva, que tan bon resultat havia donat a Catalunya.

Aquells anys de domini nobiliari la nau catalanoaragonesa va navegar a la deriva. Els «assessors» aragonesos del rei el van casar als tretze anys amb la filla del rei de Castella, Elionor. Era massa d’hora per casoris, fins i tot per a un marrec obligat a madurar de forma prematura. «No podíem fer ço que els hòmens han a fer amb llur muller, car no havíem l’edat», ha reconegut el mateix rei en el seu Llibre dels feyts.





Guerrer i missaire


De fet, el rei no tenia edat ni per a això ni per a res, perquè era una criatura. I els nobles, tant els catalans com els aragonesos, se’n van aprofitar amb trifulgues contínues. Només quan el rei va fer els disset anys va aconseguir imposar-se, a costa de moltes concessions, i amb la promesa de reactivar la Reconquesta, que proporcionaria als grans senyors nous arguments de prosperitat. Abans, però, va haver de fer front a una revolta en què la seva actitud va ser molt reveladora del seu caràcter.

Resulta que el rei havia previst atacar els sarraïns de Terol. Aquests, per evitar-ho, van acceptar de pagar-li tributs. Però un noble aragonès, Pere Ahonès, va anar per lliure i va fer diverses incursions armades per la zona. Tot i la seva ferma convicció de combatre els sarraïns, Jaume no podia trair la paraula donada i es va enfrontar a Ahonès, primer personalment, a cops de puny, i després, quan fugia, el va fer perseguir i matar. La noblesa aragonesa es va revoltar indignada, però Jaume ja tenia prou aliats i prou autoritat per imposar la seva voluntat.

A partir d’aquí és quan comença la veritable història del regnat de Jaume I. Si els psicòlegs ens han parlat de les malvestats que generen els traumes infantils, en el cas del Conqueridor només es pot dir que la seva desgraciada infantesa va servir per forjar-li un caràcter a prova de bomba. Era decidit i valent, però amb una religiositat tan profunda que el feia actuar sempre amb sinceritat, noblesa i un respecte exquisit envers el poder del papa, fins i tot quan això perjudicava la seva política. Potser ho feia per sentiment de culpa: era una cabra boja en qüestió de dones. Es va casar diverses vegades, va tenir multitud d’amants, i com que a sobre era alt, ros i catxes, la fama de la seva virilitat va traspassar fronteres.

Aquesta voluntat d’acontentar el Vaticà va acabar amb tota esperança catalana de recuperar la influència perduda a Occitània. Recordem que els francs s’hi havien instal·lat amb l’excusa de combatre, per encàrrec papal, l’heretgia dels albigesos. El sotmetiment a l’autoritat de Roma va fer que Jaume renunciés a venjar la mort del seu pare a Muret i, ans al contrari, s’afanyés a concloure un acord amb els francs que significava, definitivament, la pèrdua de totes les possessions occitanes de la Corona d’Aragó. A canvi, els reis de França renunciaven a tots els drets que, com a hereus de Carlemany, poguessin tenir sobre els comtats catalans (tractat de Corbeil, 1258).

Abans de tot això, però, Jaume I ja s’havia assegurat un lloc a la història conquerint Mallorca i València. No es pot dir que fos mèrit exclusivament seu. Més aviat és que els sarraïns estaven a les últimes mentre que a la Corona havia arribat l’hora de l’expansió, sobretot per a Catalunya, que portava algunes dècades de pau i prosperitat i tenia un comerç molt desenvolupat, fins i tot el marítim, raó per la qual la possessió de les Balears era de gran importància estratègica. Es tractava que Mallorca deixés de ser una base per a la pirateria sarraïna i esdevingués una mena d’escala tècnica en la gran ruta comercial de la Mediterrània.

El 1228, Jaume I es va foguejar com a capità després d’una ràpida campanya que li va valer l’annexió definitiva del comtat d’Urgell (incloent-hi l’«annexió», com a concubina, de l’hereva del comtat, la sensual Aurembiaix). Després d’aquest episodi bel·licosexual, i sadollat en tots els sentits, Jaume I va aplegar Corts a Barcelona i va obtenir un suport entusiasta per a l’aventura insular. Els aragonesos, gent de secà, se’n van mantenir al marge. La flota catalana, de 150 vaixells, va sortir de Salou el 5 de setembre de 1229. Les veles de l’imponent estol feien, en paraules del rei, que tota la mar semblés blanca. A finals d’any, la conquesta de l’illa estava finalitzada.

La incorporació de Mallorca a la Corona va ser doncs una empresa enterament catalana, i el seu repoblament es va fer també amb gent del país, sobretot de l’Empordà, i és per això que a Mallorca parlen salat, com encara ho fa la gent de Cadaqués.

La reconquesta valenciana va ser més difícil. El rei s’hi va llançar amb el seu engrescament habitual, potser més i tot, perquè acabava de casar-se per segona vegada, amb la princesa Violant d’Hongria, que estava de molt bon veure. Aquesta recuperava la tradició intervencionista d’Ermessenda, i va fer el que va poder per afavorir els seus fills en detriment del primogènit del rei, Alfons, fill del seu anterior matrimoni. En aquest sentit, va imposar al rei un absurd repartiment de la Corona, com veurem més endavant.

En la conquesta de València, Aragó també hi va participar de forma activa, i el repoblament del regne va ser més equilibrat: la franja costanera va ser per als catalans, i les terres de l’interior per als aragonesos, cosa que defineix l’actual mapa lingüístic valencià, encara que els blaveros diguin tot allò que diuen sobre la llengua (sic) valenciana.

Respecte als nous territoris, el rei Jaume va tenir un detall que els mallorquins i els valencians encara ara li agraeixen: els va convertir en regnes amb personalitat pròpia, tot i que incorporats a la Corona en una mena de règim federal que s’anticipava a les mancomunitats internacionals dels segles XIX i XX. Això el rei no ho feia només perquè fos molt enrotllat, sinó perquè veia l’oportunitat d’organitzar els seus nous territoris amb un esquema més modern i autoritari, menys sotmès als privilegis arbitraris dels grans senyors feudals. Contra el criteri dels nobles aragonesos, que volien aplicar a tot el regne de València el fur d’Aragó, el rei en va promulgar un de nou i específic, el fur de València, que era més progre i a més va ser el primer text jurídic important redactat en català.

I és que altres coses no, però la Corona d’Aragó va ser un exemple de descentralització i d’equilibri territorial. Hi havia rivalitats i disfuncions, sí, sobretot entre Catalunya i Aragó. Però també hi havia prou respecte mutu perquè aquell difícil esquema funcionés durant una colla de segles. Per desgràcia, a Castella les coses es feien diferent: tots els territoris que reconqueria passaven pel sedàs de les mateixes lleis, i esdevenien apèndixs d’un únic cos polític. Aquest contrast organitzatiu, que és també un contrast de mentalitats, es va fer més viu quan es va produir la unitat peninsular, i va ser una de les causes principals de la guerra dels Segadors (segle XVII) i de la guerra de Successió (segle XVIII), que va imposar finalment les tesis centralistes de Castella. En parlarem d’aquí a uns quants capítols.





Múrcia, de regal


L’empenta guerrera del rei Jaume era tal, que es podia permetre el luxe d’anar de sobrat. Fins i tot una mica massa, sobretot en la relació amb Castella, que en les últimes dècades havia estat tenyida d’incidents. El rei Alfons de Castella, a qui els aragonesos ja l’hi tenien jurada per motius diversos, havia atacat Xàtiva i València una mica a traïció. En canvi, el rei Jaume era tan escrupolós que quan els moros d’Alacant li van oferir la seva submissió gratis, ell s’hi va negar per no fer enfadar els seus veïns mesetaris.

El 1263, el rei Alfons tenia problemes amb tot de revoltes sarraïnes a Múrcia i Almeria. Jaume I, seguint un quixotesc principi de solidaritat entre regnes cristians, va anar a prestar ajuda al monarca castellà i va conquerir tot el regne de Múrcia. Després, l’hi va regalar, per respecte als tractats anteriors, sense demanar-li cap mena de compensació.

Aquesta cavallerositat, típica de l’època de les croades, era molt d’aplaudir, però en política, sobretot en política medieval, era una mica ingènua. Els assessors del rei, tant catalans com aragonesos, li van criticar que fos tan esplèndid amb un regne rival i desaprofités l’oportunitat de «cobrar los torts que el rei de Castella li fa».

I és que —deixant a part que el rei Alfons de Castella era el seu gendre— Jaume I era així, com havien de ser els reis cristians a l’època: sentimental, honorable, valent i religiós. En una batalla, anant a cavall, li van clavar una sageta al cap i se la va arrencar ell mateix, sense deixar de cavalcar amb un somriure als llavis per no desencoratjar la tropa. A Mallorca, va fer tornar un cavaller a la lluita, pràcticament agafant-lo del clatell, perquè jutjava que la ferida que li havien fet a la cara no era prou greu. Finalment, a la campanya de València, va ajornar el trasllat del campament perquè una oreneta havia fet niu a la seva tenda.

Total, que Jaume I era una mina per als cronistes que amaven l’epopeia. O potser eren els cronistes —en aquest cas, el mateix rei— que feien volar una mica massa la imaginació. Que consti, però, que això de la sageta al cap és cert, perquè el 1835 es va profanar la tomba del rei i en el crani hi van trobar l’impacte de la ferida.

Aquests mateixos impulsos són els que van empè-nyer el rei, ja en les seves velleses, a organitzar una croada a Terra Santa. Volia guanyar-se l’agraïment del papa, que l’havia renyat més d’una vegada per la seva tèrbola vida sentimental. «Sou vencedor de tres reis i vençut per una dona», li havia escrit el sant pare amb sorna. En aquell temps —amb seixanta-un anys!— Jaume I tenia un affaire amb la dama castellana Berenguera Alfonso, que per postres li era parenta llunyana. A més, el papa estava ofès amb el rei català perquè aquest, enfadat amb el bisbe de Girona perquè havia revelat un secret de confessió, li havia fet tallar la llengua.

La por al pecat i a la condemnació eterna van fer més que els consells de tota la cúria reial, que considerava que l’expedició a Terra Santa era una bogeria sense cap benefici a la vista. Però els elements, com en el cas de l’Armada Invencible, hi van fer més que cap altre argument: l’estol català va ser dispersat per una tempesta i el rei ho va intepretar com un advertiment diví: s’havien acabat les aventures (militars).

Al Conqueridor només li quedava morir en pau i assegurar la successió. Però també en això es va deixar endur per un sentimentalisme barat: va repartir els seus regnes entre els seus tres fills, com si la Corona fos el seu mas i els seus horts, i encara sort que un dels hereus, l’infant Alfons, va tenir el detall de morir jove. Així Pere va quedar com a hereu de Catalunya, Aragó i València, mentre que a Jaume júnior se li va reservar Mallorca, els comtats de Rosselló i Cerdanya i Montpeller. Era un testament absurd i extemporani, més propi d’un pare de família angoixat que d’un estadista. Per fortuna, no passaria gaire temps abans que tota la Corona d’Aragó es reunís de nou sota un únic comandament.

La mort sorprengué el vell monarca a València, el 1276. S’escolava gairebé tot un segle que havia resultat de gran transcendència, i que, més enllà dels fets militars, marcava una autèntica fita en la configuració de la societat, la cultura i, si se’ns permet, la civilització catalana. Després en parlarem en detall, però per anar fent boca, ressenyarem que Jaume I és el primer gran responsable de l’aparell estatal català, amb les Corts i el Consell de Cent barceloní. Va reformar la moneda, va afavorir el comerç marítim i el va dotar d’un codi legislatiu —el Llibre del consolat de mar— que va arribar a tenir vigència en tota la Mediterrània. Va contribuir a la modernització del dret, gràcies al gran jurista Ramon de Penyafort, que a més li era amic i confessor, cosa que no devia ser fàcil. I sota el seu regnat es va fundar Figueres (cosa que no és gaire rellevant, excepte per als figuerencs com jo).

L’època de Jaume I va ser també una edat d’or de la cultura. Va veure florir l’art gòtic català, amb esplèndides catedrals com les de Girona i Lleida, i la literatura catalana va començar a despuntar arreu, gràcies al rei i el seu magnífic Llibre dels feyts, però molt especialment a través del mític Ramon Llull, fill d’un dels primers pobladors catalans a Mallorca, que va ser el primer europeu que va escriure sobre filosofia en llengua «vulgar».





VII

QUAN ÉREM ELS DOLENTS

1276 - 1410





Quan Jaume I va morir, la Corona d’Aragó es trobava en una mena de paradoxa vital: tenia totes les condicions per a la seva expansió, però no podia dur-la a terme per terra: la reconquesta peninsular se li havia acabat, segons els acords amb Castella; i Occitània havia quedat en mans dels francesos. L’única via per al creixement era el mar. Per sort, l’empenta mercantil barcelonina i una successió de reis espavilats van fer possible que Catalunya edifiqués, en poc menys d’un segle, tot un imperi mediterrani. Ja sé que sona estrany, tal com són les coses ara, però en aquella època els naturals de la Corona, i els catalans en particular, eren vistos a Europa com l’enemic a batre, els buscabregues prepotents i imperialistes. Els dolents de la pel·lícula, en certa manera.





Sicília, cosa nostra


L’hereu de Jaume I va ser el rei Pere el Gran (1276-1285), que va ser el primer a fer el do de pit mediterrani, casant-se amb l’hereva de Sicília i ocupant finalment l’illa, sense fer ni cas de les queixes aïrades (i hipòcrites) de tota la diplomàcia mundial. En Pere no s’assemblava gaire al seu sentimental pare, ni tenia els seus escrúpols religiosos. Més aviat era amic de tirar pel dret, conscient de la força que duia al darrere. A més, i també en contrast amb el seu pare, havia tingut una infància ben plàcida, i de jovenet havia començat a participar en les tasques de govern, sovint en desacord amb el mateix rei. Quan va arribar al tron, doncs, era un home madur, acostumat a fer-se obeir.

Com ja hem dit, Jaume I va cometre la feblesa de repartir la seva herència com si fos un pastís. Pere va heretar Catalunya, Aragó i València, i el seu germà Jaume va quedar com a rei de Mallorca, comte del Rosselló i la Cerdanya i senyor de Montpeller. Conscient que això no era res més que ganes de buscar raons gratuïtament, el primer que va fer el nou rei va ser fer quadrar el seu germà petit, mantenint-li l’estatus, però fent-li jurar vassallatge. Després va abordar el tema de Sicília.

L’expansió mediterrània no obeïa només a les vel·leïtats imperialistes que tenen tots els estats quan passen èpoques de vaques grasses: a finals del segle XIII, el comerç català estava en auge i a tots els ports de la Mediterrània hi havia xiringuitos de mercaders barcelonins. La presència política i militar al Mare Nostrum era doncs, també, una exigència econòmica que palesava, un cop més, la centralitat de Catalunya en el disseny de la política de la Corona d’Aragó.

Quan encara era hereu, Pere es va casar amb Cons-tança, filla i hereva del rei de Sicília. Però abans que la nena pogués fer-se càrrec del dot, el rei Carles de França va envair l’illa, amb el suport del papa de torn (que era d’origen francès, el punyetero). Com es pot veure, en aquells temps el sant pare era una mena de gendarme de la política mundial, no com els d’ara, que es conformen a parlar de sexe i de condons. Però l’autoritat papal, que tant havia limitat les aspiracions de Pere el Catòlic i Jaume I, no va ser prou per intimidar Pere II, que va defensar l’herència de la seva dona amb les armes, i amb el suport dels mateixos sicilians, que no convivien gaire bé amb els ocupants francesos (i pensaven, ingènuament, que els nous ocupants serien de més bon portar).

Quan l’ocupació de Sicília es va consumar, el papa es va enfadar molt, i li va dir a Pere que si no es portava bé aniria a l’infern. Però les riallades del rei català es van sentir fins i tot a Roma, i aleshores el sant pare va convocar tota la cristiandat a una croada per desposseir del tron aquell monarca descregut. Els francesos s’hi van afegir amb gran entusiasme, com sempre, i es van preparar per envair Catalunya.

Com que en els moments difícils sempre et queda la família, el rei Pere va demanar al seu germà Jaume, que era rei del Rosselló i de Mallorca, que li fes costat. I com que aquest no li feia cas, al final se’n va anar a Perpinyà de sorpresa, va ocupar el palau reial i li va tornar a dir el mateix, però de forma menys educada. Jaume va demanar unes hores per pensar-s’ho, i les va aprofitar per fugir per una claveguera. Tot seguit va convidar el rei de França a ocupar el Rosselló per accedir més fàcilment a Catalunya i destronar el seu germà. Molt maco!

Els francesos van atacar i van arribar fins a Girona, però en ajut del rei Pere va arribar Roger de Llúria, mític almirall de la flota catalana, que va derrotar els invasors a la costa de Palafrugell, més o menys davant les illes Formigues, on avui la gent va a fer submarinisme.

Després de la victòria, vam estar bastant fatxendes. Si havien caigut derrotats els francesos, si el mateix sant pare callava, què s’havia de témer? La crònica de Desclot diu que Roger de Llúria, cruel com l’època en què va viure, va llançar al mar tres-cents presoners, i a dos-cents més els va tornar a França, després de treure’ls els ulls (a un el va deixar borni perquè pogués guiar la resta), amb un missatge per al rei derrotat: que després de la victòria catalana, a la Mediterrània fins i tot els peixos haurien de portar les quatre barres al llom per poder nedar tranquils.

Per la seva banda, el rei Pere va decidir castigar el traïdor del seu germanet, tot envaint Mallorca. Però la mort el va agafar de sorpresa i va ser el seu fill Alfons qui va concloure la campanya. Així tota la Corona d’Aragó tornava a estar en mans d’un sol sobirà.

Alfons II va heretar tota la Corona, excepte el reialme de Sicília, que va anar a parar al seu germà, que també es deia Jaume. No és que Pere el Gran hagués reincidit en l’error del seu pare, sinó que volia donar la falsa impressió que Catalunya i Aragó no tenien vocació d’imperi. Pel que sembla, ni el papa ni els francesos haurien admès que des dels Monegros fins a Sicília manés un mateix sobirà.

Però la mort prematura d’Alfons va fer que Jaume II (1291-1327) esdevingués el nou rei de la Corona, i el cert és que aquesta casualitat li va fer justícia, perquè va ser un gran rei, l’autèntic factòtum de l’expansió mediterrània de Catalunya.

De primer, va posar ordre a Sicília, on l’autoritat catalana continuava essent qüestionada. Va ser gràcies a una filigrana diplomàtica: Jaume va cedir Sicília al Vaticà, i el papa, agraït, li va permetre que es quedés Còrsega i Sardenya. Però els sicilians no van acceptar la nova situació (cosa que segurament Jaume havia previst) i van proclamar rei el germà de Jaume, Frederic. El papa va trigar a acceptar-ho, però al final ho va fer. Així que la mateixa família governava tota la Mediterrània occidental.





La tournée dels almogàvers


Per a totes aquestes campanyes, el rei de Catalunya i d’Aragó comptava amb un exèrcit expert, una flota de primer ordre i el suport, de vegades decisiu, d’un grup de mercenaris —majoritàriament catalans i aragonesos— que ben aviat adquiririen fama, i no precisament bona, a tot el món conegut: els almogàvers.

Eren homes de muntanya, primaris i brutals, que amb la promesa de gresca i botí s’apuntaven a un bombardeig, com es diu ara. Desclot diu que anaven tot l’any amb la mateixa camisa i prou, fos estiu o hivern; un sarró amb pa per a dos o tres dies, i com a únic armament un ganivet, una llança i un parell de dards. Anaven en grups reduïts i, com als marines d’avui, se’ls encomanaven les operacions més arriscades. Després de consolidar la posició de Frederic de Sicília, es van quedar sense feina i el seu cabdill, Roger de Flor, se’ls va endur de bolos cap a Orient, on l’emperador bizantí els necessitava per contenir els turcs que envaïen Grècia.

D’una atzagaiada, els almogàvers van fer fora els turcs. Però eren tan brètols que els mateixos grecs, en lloc d’agraïts, aviat es van mostrar descontents amb aquesta mena de «boixos nois». Per això, durant un banquet, i a traïció, van matar Roger de Flor i els seus consellers. Els almogàvers es van emprenyar de tal manera que van arrasar bona part de Grècia, en una operació coneguda més tard com la Venjança Catalana. Així, durant unes dècades, els ducats d’Atenes i Neopàtria van passar a mans catalanes: primer les del rei de Sicília, i després les de Pere el Cerimoniós, que tanmateix les va perdre a mans de l’exèrcit de Florència. Però en aquell lapse de temps, a la capital de Grècia es va fer servir el català en els documents oficials, cosa que vista en perspectiva té certa gràcia.

Eren realment els bons temps… si ho mirem des del punt de vista polític, és clar, perquè a l’interior del país, el 80 per cent de la població vivia ancorada a la terra i sotmesa al poder arbitrari dels senyors feudals, cada cop més aferrats als seus privilegis. La possibilitat d’emigrar a les ciutats o a les noves terres conquerides, que era molt llaminera, va fer que els nobles incrementessin la seva pressió sobre els camperols, obligats a pagar una taxa (la remença) per poder abandonar les terres feudals. Aquesta situació es va mantenir encara alguns segles, perquè l’oligarquia dominava les institucions catalanes, i el rei les necessitava per finançar una política exterior cada cop més costosa.

Com a contrapunt, diguem que la producció agrícola va millorar i es va especialitzar, i es van consolidar els mercats comarcals. La demografia també rutllava: al segle XIII, Catalunya tenia una població de 500.000 habitants, que va poder vessar amb facilitat sobre València i Mallorca.

Les ciutats també creixien a bon ritme, sobretot gràcies a l’auge del comerç marítim, molt centralitzat a Barcelona (tot i que ports com Roses, Sant Feliu de Guíxols o Salou també es feien notar). La capital exportava teixits, vi, productes del camp, ceràmica i estris de coure i ferro, i importava espècies i pedres precioses d’Orient, or del Sudan, tints de Flandes, corall de Sardenya… El decidit suport de la monarquia a aquestes activitats es va traduir en la creació de llotges o consolats catalans en tota la Mediterrània. D’aquesta manera, entre els comerciants van començar a generar-se grans fortunes, i va néixer la classe dels burgesos o ciutadans honrats, que aviat van reclamar la seva presència en les institucions al mateix nivell que la noblesa o l’Església.





De cap a la crisi


Total, que al final del regnat de Jaume II la Corona d’Aragó tenia les tres illes balears, les tres illes italianes, un tros de Grècia, relacions preferents amb molts ports del nord d’Àfrica i, a sobre, la benedicció de l’Església. Érem un imperi. Però, com sol passar en aquests casos, ens va agafar mania tothom. I això va obligar els successors de Jaume II a guerrejar de forma contínua, i esgotar el patrimoni reial i la mateixa economia catalana.

Això es va posar de manifest, molt especialment, en el llarg regnat de Pere el Cerimoniós (1336-1387). Mentre el rei guerrejava aquí i allà per mantenir l’imperi que havia heretat, la hisenda reial s’escurava, cosa que obligava el monarca a demanar subsidis de les Corts, dominades pels nobles i els burgesos respectius, que exigiren, a canvi, un major protagonisme en el govern de la Corona.

Això és el que va consolidar la fórmula del pactisme, de la qual parlarem més endavant. No era en absolut el que el rei havia planejat: Alfons era un home autoritari, cruel a estones —un contemporani seu el va batejar com «lo segon Neró»—, que aspirava a exercir un poder absolut. Per aquest motiu se les va tenir amb la noblesa aragonesa i valenciana, que el va collar tant com va poder, sabent els seus problemes financers. En canvi, amb els dirigents catalans hi va haver més bon rotllo. Ho demostra el fet que un dia, quan el rei tornava de Saragossa, en arribar a les envistes de Catalunya va exclamar: «Oh, terra beneita, poblada de lleialtat!». És un dubtós elogi, venint d’un sobirà tan autoritari.

El rei Pere va haver de guerrejar amb Castella per la possessió d’Alacant, i amb Gènova per la conservació de Còrsega i Sardenya. A més, va reintegrar a la Corona Mallorca i Sicília, que s’havien tornat a despendolar per trifulgues dinàstiques. Vinga guerres! I és llàstima, perquè aquest rei, al contrari que alguns dels seus predecessors, professava altres aficions: tenia debilitat per la cultura, era orador i poeta —no gaire bo, per cert—, i va relatar el seu regnat i el dels seus antecessors en una crònica en català de força bon nivell. Gràcies al seu impuls van poder desenvolupar la seva obra el gran Bernat Metge, el franciscà Francesc Eiximenis i molts pintors i escultors. A més, va organitzar una biblioteca, va muntar un jardí botànic i un parc zoològic a Barcelona, i va embellir la capital amb obres rellevants com el Tinell, el Saló de Cent i les Drassanes.

El país, però, mostrava símptomes evidents d’esgotament. En això, la història no acostuma a fallar mai. És com un cicle natural que no per sabut es deixa de repetir: els estats neixen, prosperen, s’expandeixen i després s’arruïnen per fer front a les conseqüències de la seva pròpia expansió. En el nostre cas, les alegries no van durar gaire, sobretot per factors econòmics. Les cròniques ens parlen de 1333 com «lo mal any primer», que va donar pas a una ratxa de males collites i la consegüent carestia. Per adobar aquest panorama, el 1348 va arribar a Europa un terrible desastre: la pesta negra, una epidèmia devastadora que en moltes àrees del país es va arribar a carregar una tercera part de la població. La demografia catalana va trigar molt temps a recuperar-se’n del tot. Si el 1360 érem 420.000 habitants, l’any 1500 només n’érem 250.000.

Ja us podeu imaginar les conseqüències de tal des-gràcia. El camp català es va despoblar, i els pobres supervivents es van haver d’enfrontar a l’opressió multiplicada d’una noblesa que es veia abocada a la ruïna. La mortaldat va generar una mena de psicosi col·lectiva que s’expressa molt bé en rituals com el de la dansa de la mort, que encara avui esgarrifa els turistes que van a veure-la en silenci a Verges. A les ciutats la situació no era gaire millor, i el comerç va esllanguir-se pel predomini turc a la Mediterrània oriental i l’auge de les noves rutes de l’Atlàntic.





La fi del casal de Barcelona


Els dos últims reis del casal de Barcelona no van poder fer res per invertir aquesta tendència. Com Pere III, tenien prou feina per mantenir l’Imperi i tapar forats en l’erari públic, que amenaçava bancarrota. A part, aquests monarques no semblaven tenir l’empenta dels seus predecessors. Joan I (1387-1395) va ser conegut com el caçador i també com l’amador de la gentilesa, que és una forma suau de dir que era un passota. Ja va entrar malament, perquè estava barallat amb la seva madrastra, Sibil·la de Fortià, i la va arribar a empresonar. En canvi, va ser fidel i devot a la seva esposa, la influent Violant de Bar, a qui escrivia afectuoses cartes en què l’anomenava «molt cara companyona». Va ser una sort que el matrimoni rutllés, perquè Violant tenia gust pel poder i el va exercir amb més seny que el seu marit. Però tot i així, la deixadesa del monarca va afavorir la corrupció i la malversació en la seva cort, la qual cosa el va enemistar amb els dirigents catalans.

En fi, que el rei Joan, com a gestor, era un desastre, però com a caçador no era dolent. Fins i tot va morir en una cacera, prop d’Orriols. Només se’l recorda perquè va instaurar els Jocs Florals, i encara gràcies.

Tot seguit li va tocar el torn a Martí I (1395-1410), conegut com l’Humà (com si els d’abans fossin extraterrestres). De fet, aquest apel·latiu invoca tant el seu bon caràcter com el seu gust per la cultura, és a dir, per l’humanisme, que era la gran moda del moment. Donat l’entorn de crisi, va mirar de posar una mica d’ordre a dins i a fora, amb considerable encert ateses les circumstàncies. Però no va poder evitar les guerres, sobretot amb Gènova, que li disputava el domini sobre Sardenya, amb el suport dels mateixos sards.

En una d’aquestes campanyes va morir el seu únic fill, Martí el Jove, en qui havia dipositat totes les seves esperances. Es veu que era un xicot molt prometedor, bon capità que havia reprimit amb èxit la rebel·lió sarda. Però, pel que sembla, era faldiller com alguns dels seus antecessors. I encara que la versió oficial de la seva mort ens parla d’una malaltia infecciosa, els sards l’atribueixen als excessos de l’hereu amb una dona sarda, la llegendària Bella de Sant Luri, que gràcies als seus mèrits al catre va esdevenir heroïna de la llibertat de l’illa.

Des d’aquesta desgràcia, que el va envellir prematurament, el rei va viure obsessionat amb la idea de tenir descendència, però no ho va aconseguir, tot i que el van obligar a tornar-se a casar. Va morir tot just uns mesos després, sense haver aclarit qui havia de ser el seu successor.

Després de la crisi econòmica, a la Corona d’Aragó li arribava la crisi dinàstica. Per a Catalunya, a més, la mort de Martí l’Humà suposava posar fi a cinc segles de govern dels successors de Guifré el Pelós. Tampoc no n’hi ha per lamentar-se: pocs regnes han tingut tantes dècades d’estabilitat al tron. Castella, sense anar més lluny, va passar segles bloquejada per les lluites entre successius aspirants a la corona.

Però la fi del casal de Barcelona, en un moment de crisi interna, va significar un cop de gran importància psicològica. L’Imperi mediterrani sobreviuria encara unes dècades, però es feia evident que els bons temps havien passat de llarg. Vegem-ho pel costat positiu: els països que han tingut imperis més grans també tenen ara la consciència menys tranquil·la. Nosaltres, per sort, no vam ser a temps de practicar cap genocidi, encara que els almogàvers van fer que a Grècia, durant molts segles, no volguessin veure els catalans ni en pintura.





VIII

EL PACTISME





El règim medieval català es regia per una fórmula relativament autòctona que garantia l’equilibri de forces entre la monarquia i les classes privilegiades del país. Això s’ha conegut tradicionalment com a pactisme, i contràriament al que han dit els historiadors romàntics, no era una forma precoç de democràcia, sinó un sistema de govern compartit que, tot i que limitava l’autoritarisme reial, deixava al marge les classes populars del país. Però no deixa de ser cert que, durant molts segles, el govern de Catalunya es va dur a terme a través del consens i el diàleg, i això, pel que sembla, ha acabat marcant la nostra personalitat col·lectiva.





L’origen del sistema pactista


Deia Jaume Vicens Vives que «una de les grans il·lusions de l’historiador romàntic […] fou considerar l’Edat Mitjana com una època de llibertats». Aquest és un fet cert i, d’alguna manera, justificable, si tenim present que, aquí, com en altres països amb conflictes d’identitat, la historiografia romàntica ha estat també la més nacionalista. En aquesta dèria pel nostre passat medieval hi trobem també la recança per la sobirania perduda.

Hem de ser comprensius, doncs, amb els historiadors romàntics, sobretot els qui van patir el franquisme, que escrivien sobre el nostre passat des de l’exili o la clandestinitat, i sentien una lògica fascinació per una Catalunya sobirana i amb ínfules d’imperi. Però la sobirania i el pactisme que caracteritzaven la Catalunya medieval no indiquen, forçosament, que els catalans visquessin millor que ara. Ni tan sols que visquessin millor que els seus veïns. Tot això és discutible.

El que és cert és que la Catalunya medieval, com tot el món medieval, era una societat feudal en què la majoria de la població les passava magres. I això no ho canvia ni ho matisa un altre fet irrebatible: que el règim polític català era més plural i menys arbitrari que, per exemple, el de Castella. I això gràcies a un complicat sistema d’equilibri de forces que tradicionalment ha rebut el nom de pactisme.

Segons Vicens, el pactisme és una «xarxa de garanties mútues» entre el rei i les classes afavorides del país: els nobles, l’Església, i posteriorment també la burgesia urbana. Pel que sembla, té un origen feudal: el mateix feudalisme és un pacte (gens imparcial) entre els senyors terratinents i els pagesos que li juren fidelitat a canvi de protecció. El fet que aquesta filosofia es portés en pràctica també en l’àmbit polític es deu a la feble posició inicial dels reis catalans, en contrast amb la influència dels nobles, que, en una societat en guerra contínua —parlem de la Reconquesta—, tenien un paper preeminent com a casta militar.

Els reis catalans es van trobar en la necessitat d’un ajut financer constant per sostenir el seu aparell burocràtic i les operacions militars. L’ajut només el podien proporcionar les classes propietàries —nobles i clergues—, que, a canvi, van exigir garanties de participar activament en el govern, no tant per ànsia de poder com per assegurar-se el manteniment dels seus privilegis.

Aquesta mena de pactisme es va donar a molts llocs d’Europa, però va ser a Catalunya (i també a Anglaterra) on es va teoritzar i regular de forma més explícita. Això és mèrit, principalment, del gironí Francesc Eiximenis, el gran protegit de Pere III, que en el seu tractat Lo Crestià va definir amb total exactitud quins eren els fonaments morals i jurídics del pactisme. Abans, però, Pere el Gran ja havia acceptat una cèlebre disposició que comença amb les paraules «volem, estauïm e ordenam» […] i que reconeix de forma explícita, per primer cop a tot Europa, la necessitat que el rei legisli d’acord amb els estaments representats a les Corts (1283).

Les teories d’Eiximenis eren relativament avançades per a l’època, ja que no atribuïa l’autoritat reial només al «dret diví» ni al «dret natural», sinó també al pacte previ entre el monarca i els seus vassalls. La comunitat acceptava l’autoritat del rei sempre que es comprometés «a governar liberalement la dita comunitat». I en la pràctica va ser així: les autoritats catalanes no van acceptar mai la sobirania d’un rei si no havia comparegut abans davant de les Corts per jurar totes les constitucions del país. I com que els aragonesos exigien el mateix, no van ser pocs els regnats que van començar amb agres discussions respecte de si el rei havia de passar primer a fer el jurament per Barcelona o per Saragossa.

Vist des del nostre punt de vista, tot això fa molt bonic: ens presenta una mena de monarquia parlamentària en una època de reis dictadors. Alfons el Benigne ho veia així mateix: «El nostre poble és franc i no subjugat com és lo poble de Castella, car ells tenen a nos com a senyor, e nos a ells com a bons vassalls i companyons».

Però no hem d’oblidar que el pacte continuava ignorant la majoria de la població, i que les constitucions i privilegis que invocaven les Corts eren, sovint, l’eina per al manteniment de situacions socials injustes. La guerra civil catalana (1462-1472) n’és un exemple claríssim: la Generalitat es va enfrontar a un rei poc respectuós amb les constitucions del país, Joan II, però els pagesos i les classes baixes van fer costat al monarca, que a sobre era castellà. En aquest cas, com en molts d’altres, el rei apareixia davant del poble com l’únic possible aliat davant dels abusos de les classes opulentes, que tenien el monopoli del govern.

Per tant, podem admetre que el pactisme era un bon model polític, perquè prevenia contra els abusos d’autoritat del rei de torn i assegurava el diàleg i el consens en les tasques de govern. Però no garantia un règim de llibertats, sinó de privilegis, per bé que, amb el pas dels segles, aquest sistema va permetre la garantia dels drets de tots els individus davant de l’abús de les autoritats reials.





El pacte, «fet diferencial»


Tot i així, a mesura que va passar el temps les institucions van ampliar la seva base, amb la presència de burgesos i classes mitjanes urbanes, i el seu funcionament va ser una mica més democràtic. I encara que les institucions eren patrimoni d’uns quants, és irrebatible que el seu poder va ser molt útil per contrapesar els excessos de monarques massa autoritaris o, simplement, poc dotats per al govern. I en cas de conflicte dinàstic, les institucions garantien una certa estabilitat. Sense unes Corts estables a Catalunya i Aragó, és molt possible que la successió de Martí l’Humà s’hagués resolt a bufetades (de fet, ja n’hi va haver, sobretot a València), i no a través del compromís de Casp.

Però, per damunt de tot, el pactisme va ser una eina de configuració nacional, i de resistència davant les tendències uniformistes que es van originar després de la unió peninsular, en temps dels Reis Catòlics. És indiscutible que sense unes lleis i constitucions pròpies, Catalunya hauria desaparegut com a nació diferenciada en la monarquia espanyola. Gràcies al govern autònom i a les seves lleis —que el rei d’Espanya, encara que fos el gran Felip II, havien de respectar— Catalunya va continuar sent una realitat política. D’acord amb les constitucions, els funcionaris del govern havien de ser catalans, l’idioma oficial era el català, i els naturals del país només s’havien d’incorporar a l’exèrcit per defensar el seu propi territori. Si els reis d’Espanya no s’haguessin trobat amb aquest topall jurídic, segur que haurien actuat de forma ben diferent. I si no que ho preguntin a Felip V.

El rei Martí l’Humà ho va dir amb gran vehemència a les Corts de Perpinyà (1403): «Qual poble és en lo món que sia així franc de franqueses e libertats e que sia aixi liberal com vosaltres?». Martí era un rei català i acceptava aquesta realitat, que provenia d’una herència secular. Després d’ell, com ja hem vist, es va entronitzar la dinastia castellana dels Trastàmara, que havia begut d’una altra tradició: «Ley es lo que manda el rey», deien a Castella. Aquest contrast va fer del pactisme un autèntic fet diferencial dels catalans, i per això el vam defensar tan aferrissadament, amb totes les seves imperfeccions i anacronismes, fins al 1714.

El sistema polític català es basava, doncs, en la coexistència i la cooperació pactada entre diversos estaments, al cap dels quals es trobava el rei. Per tant, termes tan de moda en la política d’avui dia com ara «conflicte de competències» i «coresponsabilitat fiscal» tenen una llarguíssima tradició.

En principi, el monarca tenia a Catalunya tot el poder executiu i judicial. Tenia el seu propi consell i delegava la seva autoritat sobre el territori a través de batlles i veguers. Però aquestes àmplies atribucions estaven molt matisades per la fortalesa de l’alta noblesa i el clergat, que eren els amos de bona part del territori i tenien —en el cas dels senyors— forces militars pròpies. El rei només va poder afermar la seva autoritat quan va disposar d’una hisenda pròpia i ben dotada. Malgrat tot, el sistema pactista va fer que sempre la monarquia hagués de comptar amb les Corts a l’hora de fer aprovar lleis noves.

El poder reial es va afermar a partir de Ramon Berenguer IV i, sobretot, de Jaume I. Els seus successors, però, van tenir problemes sovintejats amb la noblesa, sobretot amb els poderosos clans aragonesos, amb qui Pere el Cerimoniós es va enfrontar militarment en l’anomenada guerra de la Unió. A tot Europa s’imposava la moda de la monarquia autoritària, però a la Corona d’Aragó, convertida en Imperi mediterrani, els costos de la guerra van escurar el patrimoni reial: quan va morir Joan I, per exemple, a la caixa no hi havia diners suficients per comprar-li un taüt decent. La fragilitat financera de la monarquia va garantir, doncs, el pes de les institucions, que tenien la seva pròpia hisenda, i prestaven diners al rei a canvi de renovats privilegis.

Per això van ser precisament reis tan decidits i autoritaris com Jaume I, Pere el Cerimoniós o Ferran el Catòlic els qui es van veure obligats a acceptar el règim pactista i donar-li validesa jurídica.

Les Corts van néixer en temps de Jaume I. Fins a aquell moment, el rei només consultava els nobles i els bisbes en les assemblees de Pau i Treva. El Conqueridor hi va afegir representants de les viles sota la seva jurisdicció (el braç reial), que es van afegir als nobles (braç militar) i els bisbes (braç eclesiàstic). Eren la flor i nata del regne: la noblesa tenia territori, diners i soldats; l’Església, a més, era la dipositària de la cultura i assumia la direcció espiritual i ideològica d’una societat ignorant i crèdula, que feia segles que combatia contra els infidels. El braç reial simbolitzava la puixança dels nou-rics, la burgesia mercantil, principal beneficiària de l’expansió catalana a la Mediterrània.

Les Corts es reunien periòdicament —un cop l’any, durant el mandat de Pere el Gran; cada tres anys, a partir de Jaume II—, i començaven les seves sessions amb un discurs del rei, en què plantejava les seves necessitats. Després venien les respostes dels tres braços, que aprofitaven per denunciar greuges, com per exemple abusos dels funcionaris reials. Finalment venien les transaccions, l’essència del pactisme: els braços aprovaven donatius a canvi de noves lleis, constitucions i privilegis. L’esperit mercantil d’aquest sistema es posa de manifest en una cèlebre constitució, aprovada en temps de Ferran I, que disposa que «les lleis de la terra, comprades i pagades, no poden ser interpretades».





La Generalitat


Tot i la seva unitat dinàstica, Catalunya i Aragó van mantenir les seves pròpies Corts per separat. El regne de València, un cop conquerit, també va tenir les seves. En canvi, Mallorca es limitava a enviar delegats a les Corts catalanes. Això obligava la casa reial a voltar de forma contínua. En casos d’urgència, però, el rei podia simplificar la cosa convocant Corts Generals, que solien reunir-se a Montsó, que és a mig camí dels tres regnes. Sovint, però, aquestes trobades de germanor resultaven conflictives. El discurs inicial del rei era normalment en català, però els aragonesos protestaven, i per això en temps de Martí l’Humà es va decidir, com a compensació, que les respostes dels tres braços fossin en aragonès. (En canvi, mira tu, els representants de València mai van demanar de parlar en valencià).

Pere III va tenir un regnat farcit de guerres i conflictes, cosa que l’obligava a demanar nous subsidis de forma contínua. Per això va decidir constituir una delegació permanent de les Corts, amb funcions bàsicament recaptatòries. Se’n va dir Diputació del General o Generalitat (1359). La formaven dos representants de cada braç, i la presidia el diputat eclesiàstic. Per això ara podem presumir que el nostre autogovern no és un invent de la Transició: Jordi Pujol té 114 antecessors en el càrrec.

Ben aviat, la Generalitat va esdevenir l’autèntic govern de Catalunya, amb competències molt àmplies i molt importants, ja que podia recaptar impostos i reclutar soldats en cas d’invasió del territori català. A més, tenia la seva pròpia flota, destinada a protegir la costa catalana. Més tard va rebre l’encàrrec de vetllar pel compliment de les lleis i constitucions del país, no només per part dels particulars, sinó sobretot per part del rei i dels seus funcionaris: això li va conferir autoritat judicial.

Fins a la guerra amb Joan II, la Generalitat va tenir un pes creixent. Després del conflicte va restar afeblida, i Ferran el Catòlic la va reformar per tal d’impedir que tornés a girar-se en contra del poder reial. Però sempre més va ser la garant del règim pactista català, i per això els republicans de 1931 van rescatar-ne el nom per batejar l’autonomia restablerta.

No hem d’oblidar tampoc que, com ja passa ara, a la Catalunya medieval Barcelona tenia un pes específic incomparable. De fet, els municipis catalans tenien per tradició un alt grau d’autonomia i codis legislatius propis (els Usatges de Barcelona, els Costums de Lleida o de Tortosa, etc.). Barcelona, a més, va disposar a partir del segle XIII d’un òrgan singular de govern, el Consell de Cent, que tenia jurisdicció sobre moltes viles del voltant de la capital; una sòlida base financera, gràcies a la taula de canvi, que era una mena de banc públic; i una presència exterior diferenciada gràcies als consolats comercials en múltiples ports de la Mediterrània. En els bons temps, Barcelona es va poder comparar amb les repúbliques comercials italianes, i molts estrangers feien servir el nom de la ciutat per identificar tot Catalunya, cosa que també passa avui dia, per a desesperació del comarcalisme convergent.

Encara avui, quan els nostres polítics parlen de Catalunya com un país convivencial i avesat al diàleg, invoquen la tradició pactista. Vicens assegura que «en el fons de la nostra ànima continuem adscrits a la llei del pacte, que és per damunt de tot una llei moral». La filosofia del diàleg, de la transacció, de l’intercanvi de favors i obligacions, s’ha vist sovint com la representació del seny del país. I potser explica la nostra fama de bons negociadors, que girada de l’inrevés es tradueix en un mercantilisme interessat.





IX

LA CRISI

(JA? TAN D’HORA?)

1412 - 1469





Les alegries duren poc a la casa del pobre. A Catalunya, van durar cent anys i escaig. El segle XV és l’època de les grans crisis: social, política i cultural. És el preludi de la Decadència, una mena de depressió col·lectiva que va durar, en el terreny econòmic, tres-cents anys. I en el terreny polític, segons com, encara dura. El punt d’inflexió és la mort sense descendència de Martí l’Humà. Amb el compromís de Casp, Catalunya, desorientada i minada per les lluites internes, va perdre el timó de la Corona d’Aragó, que poc després es deixaria engolir per una Castella que ja mirava cap a l’Atlàntic.





El compromís de Casp


De vegades, la història d’un país es descabdella amb una claredat tal que sembla escrita per un guionista. La mort de Martí l’Humà sense fills va ser, per dir-ho ras i curt, com una metàfora de la situació general del país. No el rei, sinó el reialme era estèril. Tot el segle XV reflectirà la lluita impossible d’un país que no s’entenia a ell mateix, que no es resignava a una decadència inevitable. L’embranzida de la Generalitat per defensar el pactisme; les aventures imperials del rei Alfons, conqueridor de Nàpols; fins i tot els versos d’Ausiàs March, últim exponent de l’Edat d’Or de les lletres catalanes, configuren un monumental cant del cigne.

Intentem explicar per què la truita s’havia capgirat de forma tan visible.

D’una banda, tenim la problemàtica interna del país: érem pocs i mal avinguts. Pocs, perquè la pesta i la crisi havia reduït la població, amb les nefastes conseqüències que això comporta. Mal avinguts, perquè en tots els nivells de la societat s’havia trencat la cohesió. Al camp, els pagesos de remença (un 25 per cent de la població total del país) bullien contra la seva servitud. A les ciutats, les classes mercantils veien com el comerç exterior queia en picat davant l’impuls italià —al mar occidental— i turc —a l’oriental. La burgesia urbana s’escindia en dues faccions oposades, la Biga (rendistes) i la Busca (comerciants), que defensaven estratègies econòmiques oposades. Ni tan sols els nobles no estaven contents. Els més pobres (és un dir), devaluats per la caiguda de les rendes agràries, no es podien veure amb els grans barons, els membres de les grans famílies aristocràtiques, a qui acusaven de tots els seus mals.

Per altra banda, tenim el desvetllament dels socis de la Corona. Els aragonesos travessaven una situació pròspera, gràcies a l’exportació llanera. Davant del desconcert català, veien arribat el moment de prendre les regnes del reialme i orientar la seva política cap a l’oest, és a dir, cap a Castella. València havia florit com a capital de l’horta, del comerç (que, a diferència del català, s’orientava cada cop més al mercat castellà), i fins i tot de la cultura: els grans escriptors en català del segle són els valencians Joanot Martorell (autor del Tirant lo Blanc) i el ja esmentat Ausiàs March.

I al darrere, com un immens i inquietant teló de fons, hi havia la mateixa Castella, engrandida territorialment i enriquida, com Aragó, per l’exportació llanera, però també pel comerç andalús amb el nord d’Àfrica i l’Atlàntic proper. Castella era cada cop més el gran germà que, sibil·linament, cridava els seus veïns a constituir una gran potència hispana.

S’entén, doncs, que a Casp passés el que va passar.

Un segle enrere, tot hauria estat més fàcil. Havent-hi un candidat català, descendent dels reis d’Aragó per línia directa masculina, com era el cas de Jaume d’Urgell, les institucions catalanes haurien imposat el seu criteri sense problemes. Però el 1410 Catalunya estava rosegada per les seves disputes socials. Els descontents —la Biga i la baixa noblesa— es malfiaven de Jaume, a qui veien com un defensor dels interessos de l’alta aristocràcia, a la qual pertanyia. Preferien un rei elegit, millor foraster i tot, que tingués ben clar a qui devia el tron.

De tot això se’n van aprofitar molt bé Aragó i València. De tota manera, en aquests regnes també hi havia disputes entre clans rivals. A Saragossa, els partidaris de Jaume d’Urgell van assassinar l’arquebisbe García Fernández de Heredia, partidari d’un altre candidat, Lluís de Calàbria. Els antiurgellistes van aprofitar l’excusa per demanar auxili a un tercer pretendent, que no entrava gaire a les travesses: Ferran d’Antequera, membre de la casa regnant de Castella i que, murri com era, ja tenia tropes a la frontera aragonesa per si les mosques. A València va passar tres quarts del mateix. El suport del Papa Luna al candidat castellà va acabar d’inclinar la balança.

En aquell moment, les institucions catalanes van fer un paper bastant galdós. Ningú no tenia un candidat clar. Mentre les nostres Corts es limitaven a demanar calma i diàleg, els aragonesos, a la seva bola, van nomenar nou compromissaris (tres per cada regne) per elegir el nou rei. La designació va afavorir descaradament els partidaris de Ferran, que, en efecte, va obtenir sis vots: els tres aragonesos, dos dels valencians (Sant Vicenç Ferrer, devot del Papa Luna, i el seu germà) i un català: el burgès barceloní Bernat de Gualbes.

Encara que durant molt temps els historiadors catalans s’estiressin dels cabells, dient que l’arribada d’un rei castellà va precipitar la ruïna del país, el cert és que les Corts catalanes no se’n van escandalitzar gens, ni van moure un sol dit per ajudar Jaume d’Urgell quan aquest es va revoltar contra el nou rei. Ans al contrari, les classes privilegiades estaven segures que Ferran I, sabent com sabia que era un rei designat, seria més «domesticable», més sensible a les exigències del pactisme.

De fet, no s’equivocaven: Ferran, que era jove i in-tel·ligent, va fer un esforç sincer per assimilar la manera de fer dels catalans. És cert que va arribar amb consellers castellans, i que va tenir una enganxada amb el Consell de Cent barceloní, perquè els seus servents no volien pagar l’impost del vectigal. Però en el seu curt regnat —no va arribar a quatre anys— va mostrar-se dialogant amb les Corts i, sobretot, va fer una política exterior adequada als interessos mediterranis de Catalunya, en la millor tradició dels hereus de Guifré el Pelós. Va assegurar els dominis de Sicília i Còrsega, va fer front amb eficàcia a una rebel·lió a Sardenya i fins i tot va treure el nas a Nàpols. A més, es va entendre amb el soldà d’Egipte per tal de reinstal·lar el consolat barceloní a Alexandria. Tanta desimboltura mediterrània, en un home de la Meseta, té el seu mèrit.

El regnat de Ferran va significar també un gran pas endavant en el disseny del règim pactista, és a dir, el govern compartit del rei i les classes privilegiades. El 1413, aprofitant que el rei estava acoquinat per la insurrecció de Jaume d’Urgell, les Corts van fer aprovar una norma bàsica que establia que «privilegi atorgat contra llei pactada no val», és a dir, que les decisions de la monarquia s’havien de supeditar a la legislació vigent. Era una frase que a Anglaterra no s’escoltaria fins al segle XVII i a França fins al XVIII, com destaca Jaume Vicens Vives. A més, a la mateixa època es van ampliar els poders de la Generalitat i es va fer un gran pas cap a la separació del poder judicial, amb la constitució de la Reial Audiència.

Era un gran èxit de les classes privilegiades, les quals van intentar renovar l’ofensiva en les Corts de Montblanc (1414). En aquells moments, però, Ferran ja havia derrotat Jaume d’Urgell i se sentia prou segur per no fer més concessions. El rei sabia que el seu poder limitava amb el de la noblesa, i hi va plantar cara: no va acceptar la proposta de prohibició dels sindicats de pagesos remences, i va iniciar una política tendent a recuperar part del patrimoni reial que els seus antecessors havien cedit als barons per raons financeres. Així, les Corts es van dissoldre sense cap avenç i amb un cert tuf de mal rotllo que encara aniria a més en les dècades següents.





El rei de Nàpols


Alfons el Magnànim és un personatge singular, que va regnar tota la primera meitat del segle XV (de 1416 a 1458) amb una política una mica de començar la casa per la teulada. És a dir, que en lloc d’intentar resoldre els problemes de base que rosegaven Catalunya, se’n va apartar per dedicar-se a noves aventures imperialistes. Va ser, en aquest sentit, un monarca valent i decidit, però també temerari: quan va morir, Catalunya era la mestressa del regne de Nàpols, però es va veure abocada a una terrible guerra civil.

Nascut a Medina del Campo, Alfons no va trepitjar Catalunya fins als setze anys, quan el seu pare, Ferran, va accedir al tron. Era simpàtic, culte i refinat. I es moria de ganes d’agafar les regnes del poder. Sortosament per a ell, Ferran I va morir quatre anys després. Alfons es va fregar les mans, tot i que l’esperava un panorama ombrívol: a Castella, els seus germans estaven ficats en lluites dinàstiques; a la Mediterrània, els genovesos tornaven a treure el nas en els afers de Sicília i Sardenya. I a Catalunya mateix, les classes dirigents esperaven del nou rei un gest conciliador després del fracàs de les últimes Corts.

En lloc d’espantar-se, Alfons es va sentir com en-grescat davant de tots aquests conflictes simultanis. De primer, va convocar Corts a Barcelona per demanar diners per a la imminent guerra contra Gènova. Però va fer el discurs inicial en castellà, cosa que va motivar cert escàndol, i al contrari del seu pare, no va voler fer cap mena de concessió a les peticions dels tres braços. Total, que les Corts van acabar com el rosari de l’aurora i el rei va marxar a València per organitzar pel seu compte la flota reial.

El que demanaven les Corts, en aquesta ocasió, era un major control sobre els funcionaris reials i sobre l’administració de justícia. I, sobretot, volien frenar la presència de consellers «de stranya nasció» —és a dir, castellans— a l’entorn del monarca. Com que Aragó i València estaven d’acord amb aquestes reivindicacions, Alfons es va avenir a reprendre el diàleg, i en unes noves Corts va accedir a una petita part de les demandes catalanes, per la qual cosa va rebre una subvenció de 50.000 florins. Amb aquesta quantitat a la butxaca, el rei va dir que la resta de temes (els principals) podien esperar i es va embarcar cap a Sardenya, deixant les Corts amb un pam de nas.

La primera tournée mediterrània va ser un èxit relatiu. Alfons va pacificar Sardenya, va fracassar en l’intent de reduir els rebels de Còrsega i va ficar el nas, com el seu pare, als afers de Nàpols, un regne que ocupava tota la meitat sud d’Itàlia i que estava immers en un enorme conflicte civil. L’herència de la reina Joana estava pràcticament en subhasta, i s’havien format dos partits rivals: l’un, partidari d’Alfons; l’altre, partidari de Lluís d’Anjou. Aquest, amb el suport dels genovesos, va atacar Nàpols, i Alfons el va combatre amb èxit. Com a mostra d’agraïment, la reina Joana li va retirar el suport i el va mig fer fora: així es feia (i es fa, de vegades) la política a Itàlia. El rei català va evitar la derrota gràcies al fet que la Generalitat li va enviar un estol de reforç, juntament amb el missatge que fes el favor de tornar a Catalunya a resoldre els contenciosos pendents. Alfons va deixar Nàpols assegurant que el tornarien a veure, i per demostrar-ho, de tornada a Catalunya, va fer una escala tècnica per assaltar Marsella i posar la por al cos dels seus enemics angevins.

De nou a Barcelona, escurat per l’alt cost de la seva campanya italiana, el rei va haver de cedir davant de les pretensions de les Corts, que van aprovar importants mesures constitucionals: dret exclusiu dels catalans a ocupar els càrrecs oficials i reforçament de la Generalitat, que a partir d’aquell moment tindria plens poders per imposar la primacia de les constitucions sobre qualsevol decisió dels funcionaris reials.

El rei va claudicar, però ho va fer emprenyat. Sentia més que mai la necessitat de tornar a embarcar-se, per fugir de la reivindicació permanent dels catalans, dels problemes de la política castellana… i per allunyar-se, també, de la seva esposa Maria, amb qui s’havia casat per força, i a la qual no estimava.

Però per tornar a l’activitat militar, calien diners. I Alfons va haver de convocar novament les Corts catalanes, que es van aplegar a Tortosa el 1430, en un ambient de certa angoixa, sobretot en el braç militar (noblesa), molt dividit i afectat per les conseqüències de la crisi econòmica. En aquest cas, els greuges plantejats per les Corts no van ser polítics, sinó econòmics i de casta: repressió contra els pagesos de remença, reforç de l’autoritat judicial dels senyors feudals… Però el conflicte no va ser tant entre el rei i les Corts com dintre les Corts mateixes: el rei va aprovar una constitució que castigava durament els deutors morosos. Era una proposta de clergues i burgesos, les classes creditores; els nobles, molts dels quals estaven endeutats fins a les celles, s’hi van oposar radicalment. Alfons, que ja havia obtingut els fons necessaris, va aprofitar aquest impàs per tornar a embarcar-se. Ja no tornaria a Catalunya.

En la seva segona aventura mediterrània, Alfons va aconseguir finalment conquerir el reialme de Nàpols. Però abans va suar tinta. De primer, es va estavellar contra els genovesos, que fins i tot el van fer presoner. Però el suport del duc de Milà va permetre al rei català redreçar la situació. Després van venir vuit anys de guerra contínua, fins que el 1442 la ciutat de Nàpols fou «entrada, vençuda e totalment sotmesa».

A Catalunya, la notícia va ser rebuda amb gran alegria. Segurament es devien fer preparatius per a la rebuda del rei victoriós, que havia estat absent durant una dècada. Però el rei no va tornar. Alfons es va enamorar d’Itàlia, de la cultura i el refinament de la cort napolitana i, sobretot, d’una exuberant cortesana anomenada Lucrezia d’Alagno. Nàpols va esdevenir la nova capital de l’Imperi, mentre Aragó se situava cada cop més en l’òrbita castellana i el govern de Catalunya es desintegrava en les lluites intestines, que la regent Maria, l’esposa desaïrada del rei, no podia aturar.

Alfons va continuar guerrejant, fins al punt d’intentar la invasió de Gènova, que va acabar lliurant-se a França i fent una crida a tots els reialmes italians perquè s’unissin contra la «pesta catalana». Però aquesta «pesta» no només no remetia, sinó que creixia cap a Orient. Reis i reietons de Bòsnia, d’Albània, de Sèrbia, s’adreçaven al rei de Nàpols per retre-li homenatge i demanar-li ajut contra els turcs. Alfons ho va intentar, no tant per deliris imperials com per assegurar les rutes comercials catalanes. Però no va poder evitar la caiguda de Constantinoble davant dels turcs (1453), fet que a tot el món es vincula amb la fi de l’Edat Mitjana.





La guerra civil


L’herència d’Alfons la va recollir un altre rei guerrer, el seu germà Joan, que s’havia passat la vida combatent en tots els territoris on tenia interessos, particularment Castella i Navarra. Coneixia molt bé el safareig de la política catalana, perquè s’ocupà dels afers del país mentre Alfons era a Nàpols. Davant de les Corts, es va mostrar inflexible, i va intentar afavorir els enemics dels seus enemics, és a dir, les classes mitjanes urbanes (la Busca, que va obtenir el poder al Consell de Cent barceloní) i els pagesos de remença, en etern conflicte amb els nobles. A més, va impulsar una política econòmica favorable al comerç (proteccionisme duaner, devaluació de la moneda) que exasperava les classes dels propietaris, és a dir, l’alta burgesia urbana (la Biga), la noblesa i l’alt clergat.

Quan van fer-lo rei, doncs, Joan II ja tenia més enemics que amics en les institucions catalanes. Tenia ja seixanta anys, que en aquella època era una edat de iaio repapiejant. Però el nou rei, bregat per les guerres, estava en forma, excepte de la vista, perquè tenia cataractes i no hi veia tres en un burro.

La biografia de Joan II està marcada per les tenses relacions familiars. Havia tingut un fill amb la reina de Navarra, el príncep Carles de Viana, que ben aviat va esdevenir el seu rival. Primer, a Navarra mateix, perquè la reina va fer un testament confús, declarant hereu el fill però només si tenia el consentiment del pare. De seguida es van formar dos bàndols rivals, i el príncep Carles va demanar ajuda a Castella, que en aquells moments era la gran enemiga de la família reial. Joan va fer empresonar el seu fill i finalment el va fer fora del regne. Això, a primera vista, no és que ens afecti gaire, però és que aquest culebron familiar es va reproduir a Catalunya anys després, i amb conseqüències terribles.

A Catalunya, la crisi econòmica i institucional havia arribat a un punt d’ebullició tal, que tothom semblava resignat a la idea d’una guerra. Seria una guerra civil, és a dir, provocada plenament pels catalans. Seria més maco resumir que va ser un conflicte entre el govern del país i un rei foraster, però això no és ni de molt tota la veritat.

Els bàndols contendents també eren catalans. D’una banda, el que ara anomenaríem les esquerres: la pagesia i les classes mitjanes urbanes, que dominaven el govern de Barcelona, amb el suport del rei. De l’altra banda, les dretes: els terratinents, els burgesos rics, l’Església, atrinxerats a la Generalitat, des d’on barrejaven astutament els seus interessos de classe amb la vaga defensa d’un govern «parlamentari», en el qual el rei no pogués actuar lliurement (sobretot, en contra dels seus privilegis).

Inicialment, aquestes «dretes» van poder formar una coalició majoritària, apel·lant al patriotisme, i utilitzant amb gran habilitat els sentiments del poble en favor del príncep de Viana, el qual era tan voluble com simpàtic, i després de reconciliar-se amb el seu pare, havia desembarcat a Barcelona entre les aclamacions de la multitud.

En aquest moment, Joan II va fer més de pare que de monarca. Encara no es refiava d’aquest fill que l’havia traït en el passat, i esperava poder cedir el tron al seu fill petit, Ferran. El 1460, mentre les Corts estaven reunides a Lleida, el rei va cridar el príncep al seu costat. I havent rebut informes que tornava a conspirar amb Castella, cosa que no sembla certa del tot, el va fer detenir. Les Corts van aprofitar aquest mal pas i van mobilitzar el país en favor del príncep Carles i contra la prepotència del rei.

De primer, es va salvar la situació. El rei va acceptar negociar i va firmar la Concòrdia de Vilafranca, que portava el pactisme a l’extrem, fins al punt que el rei no podia entrar a Catalunya sense permís de la Generalitat, i a més confirmava Carles de Viana com a hereu al tron. Però Carles va morir sobtadament, cosa que, no ens enganyem, va ajudar a calmar les coses.

Malgrat això, el 1462 va esclatar la guerra. Hi havia massa malfiança mútua. La Generalitat imposava el terror executant els seus enemics polítics. A Girona, els pagesos de remença es van revoltar, i el govern català va aixecar un exèrcit per combatre’ls. Joan II va entrar amb les seves tropes en territori català, i va ser desposseït del tron.

Les ràpides victòries de Joan II van fer que la Generalitat busqués suport internacional. Successivament, el tron de Catalunya va ser ofert al rei de Castella, al de França, al de Portugal i —imagineu-vos— al duc de Provença, un membre de la casa d’Anjou, l’enemiga secular dels catalans en les lluites mediterrànies. Davant d’aquesta política sense solta ni volta, molts catalans es van canviar de bàndol, sobretot des que Joan II, després de prendre Lleida, va jurar respecte per les constitucions de Catalunya (excepte la concòrdia de Vilafranca). El 1472, després de deu anys de lluita sagnant i inútil, es va firmar la pau. Tot va quedar igual com estava, excepte el país pròpiament dit, que va quedar en ruïnes.





X

UNITAT DE DESTÍ

1412 - 1630





A l’escola ens van dir que els Reis Catòlics, Isabel i Ferran, van assolir la unitat d’Espanya. I això és cert, però no del tot: Catalunya, que es va integrar en la monarquia hispànica sense entusiasme però sense posar-hi pegues, va conservar intacta la seva estructura política. Simplement, va renunciar a una política exterior pròpia, perquè ja no tenia ganes ni forces per sostenir-la. El segle XVI, el «Siglo de Oro» dels castellans, amb la configuració del gran Imperi americà, va ser per a nosaltres una centúria més plàcida que les anteriors, però també més avorrida. Per desgràcia, la lluna de mel no va durar ni dos segles: ben aviat, els deliris imperials de la monarquia hispànica i la tendència centralista dels seus governs van empènyer la Generalitat a una nova i violenta revolució.





La nova monarquia


L’accés al tron de Ferran el Catòlic és el moment en què el destí de Catalunya queda decisivament lligat al de Castella. Tot per causa, com sempre, d’un matrimoni: el del nostre Ferran II amb la infanta Isabel, més coneguts, tots dos, com els Reis Catòlics. Va ser una unió conjuntural, decidida per la urgència d’una situació complicada: Joan II estava en guerra amb la Generalitat i necessitava el suport castellà. Però el cert és que el camí cap a la unitat política d’Espanya estava traçat des de feia moltes dècades, potser des del compromís de Casp.

Vist des de la nostra perspectiva, és evident que la unió dinàstica és un fet crucial, premonitori per uns, negatiu per uns altres. Però pels catalans de l’època, aquell va ser un pas lògic i, a més, poc traumàtic.

Era lògic, perquè Catalunya necessitava aliats poderosos: ja no era una potència internacional. O més ben dit, ho era per les seves possessions mediterrànies, però no per la seva realitat econòmica, que estava pròxima a la fallida. Les institucions catalanes no tenien prou força per mantenir, totes soles, el seu domini sobre Nàpols i les illes italianes. Ni tan sols en tenien per fer front a la constant amenaça francesa.

I va ser poc traumàtic, perquè el nostre país feia molts segles que compartia rei amb els veïns (aragonesos), i això no havia afectat mai la seva especificitat política. L’important per als catalans era tenir un rei solvent, i respectuós amb les lleis del país. El fet que també fos rei d’Aragó, o de València, o de Castella, o de Flandes, era secundari. És clar que la unió dinàstica amb una potència com Castella implicava certa supeditació, però aquesta era una realitat preexistent, contra la qual no es podia lluitar.

En aquell moment, doncs, la unió era una bona opció política per a tots els socis. Els problemes vindrien després, sobretot el 1640, quan es van encarar dues maneres d’entendre aquesta unió.

Ferran el Catòlic, com després l’emperador Carles, el seu fill Felip II i tots els següents, van manar a Catalunya com a comtes de Barcelona, previ jurament de les constitucions del país, igual com abans ho havien fet Jaume I o Ramon Berenguer IV. Catalunya va conservar institucions, moneda i duanes pròpies. Tenia finances pròpies, pagava al rei el que li convenia, i no reclutava soldats si no era per defensar el seu propi territori. Si Catalunya era un estat abans de Ferran el Catòlic, ho va continuar sent després.

Però és evident que les coses havien de canviar, i molt. Per començar, en els bons temps de la Corona d’Aragó, Catalunya era el rovell del regne, i Barcelona la seu de la cort reial. Després de Ferran el Catòlic, els reis d’Espanya van aparèixer per aquí de Pasqües a Rams, i només per demanar diners. La cort reial va marxar a Madrid, i amb ella els nobles, i bona part dels homes de cultura, que, per cert, van passar-se en massa al castellà, la llengua del rei, del prestigi i de la diplomàcia. La literatura catalana ja no oferiria res de bo fins a la Renaixença, al segle XIX.

Per altra banda, si el rei manava des de Madrid, i els seus dominis arribaven fins a Flandes o fins al Perú, com havia de pensar en aquesta Catalunya decadent, arraconada, i malgrat tot gelosa de les seves empipadores constitucions? De cap i casal del Mediterrani, Catalunya va passar a ser, amb perdó, el cul de l’Imperi hispànic, un lloc on no passava mai res, un lloc sense noms propis, excepte els dels mítics bandolers Joan Serrallonga i Perot Rocaguinarda. Tot això ens va enfonsar en una mena de depressió col·lectiva, i ens va generar un complex d’inferioritat polític que, segons com, encara dura.

Va néixer Espanya en aquell moment? De portes enfora, sí. A tot Europa, a partir del segle XVI, es va utilitzar el mot espanyol per designar els naturals de qualsevol dels antics regnes hispànics. Era una referència geogràfica (de fet, també s’hi encabia Portugal), però cada cop prenia més sentit polític. I de portes endins, la natural tendència exclusivista de catalans, valencians i aragonesos contrasta amb la cordialitat amb què els mercaders de Barcelona saluden els seus col·legues de Sevilla, en època de Ferran el Catòlic: «Ara que tots som germans…».





El rei catòlic


Ferran II no podia tenir gaires bons records de la seva infància catalana. Va viure de prop la crueltat de la guerra civil, fugint de fortalesa en fortalesa, i patint els recels del poble i les institucions del país, que sempre havien tingut més simpaties cap al seu germà gran. Però era un noi espavilat i madur, que de ben jovenet va ajudar el seu pare en el govern i en la guerra. El casori amb Isabel el va portar de pet a la política castellana, que tampoc era una bassa d’oli, i va ajudar la seva dona decisivament en la lluita per la successió d’Enric IV de Castella.

Devien ser un matrimoni singular, perquè si Ferran era enèrgic, Isabel no es quedava curta, i a més tenia uns rampells temibles (la seva mare era una desequilibrada, i la seva futura filla, Joana la Loca, no cal dir-ho). Però tots dos van tenir prou seny per repartir-se el pastís del poder i fer una aportació personal i decisiva a la unitat peninsular. És allò tan conegut del tanto monta, monta tanto, Isabel como Fernando. Ferran va intervenir amb plens poders en la política castellana, i fins i tot va obtenir el privilegi de ser nomenat abans que la seva dona en els documents oficials (tot i que, per compensar, Castella hi apareixia abans que Aragó).

Ben aviat, Ferran es va deixar captivar per la política castellana, que era molt prometedora, sobretot des de la victòria sobre el regne musulmà de Granada (últim acte de la Reconquesta) i la descoberta d’Amèrica, el 1492. Tot i així, no va descuidar gens els afers de Catalunya. Al contrari, gairebé se’n va ocupar massa.

El regnat de Ferran II, en línies generals, va ser positiu per a Catalunya. Però no va ser només mèrit d’ell. Les institucions del país, estovades per la guerra, van fer un esforç de conciliació. I la conjuntura econòmica internacional era favorable a la represa.

La primera conseqüència de tot això va ser la reorganització política. La guerra havia desacreditat les institucions del país, en el mateix grau en què Ferran havia incrementat el prestigi de la monarquia. El rei no va tenir problemes per impulsar una sèrie de reformes destinades a lligar més curt el poder de la Generalitat i el Consell de Cent, després de fer aprovar a les Corts de 1481 la mítica Constitució de l’Observança, que garantia el respecte envers el règim pactista. Tot seguit, va impulsar una política econòmica de tall mercantilista que, molt de mica en mica, va fer sortir el comerç barceloní de la crisi.

El seu gran èxit, però, va ser sens dubte la resolució del conflicte camperol. Després d’un sagnant aixecament dels pagesos de remença, conduïts per Pere Joan Sala, Ferran va imposar sobre senyors i vassalls la sentència arbitral de Guadalupe (1486), que va significar l’abolició dels mals usos i la consolidació de l’emfiteusi, una nova mena de contracte social que venia a ser com un feudalisme light, i que va garantir l’estabilitat del camp català durant molts segles.

Per desgràcia, la vinculació directa de Ferran amb la corona de Castella va tenir, en principi, dos efectes nefastos. El primer, l’establiment de la Inquisició, que va ser molt protestada, perquè aquest organisme tan tenebrós, que es dedicava a cremar bruixes i heretges, com l’Aramis Fuster en una vida anterior (segons diu ella), era comú a tot Espanya i no feia cas dels poders, diguem-ne, regionals. I la segona, conseqüència directa de l’anterior, fou l’expulsió dels jueus conversos. A Castella, aquesta gent estava molt ben situada políticament i econòmicament, i despertava l’odi dels hidalgos. A Catalunya, tot i alguns episodis de violència popular antisemita, l’actitud de les autoritats amb els jueus era de tolerància, i la sortida en massa dels conversos (majoritàriament empresaris o treballadors qualificats), molt protestada també, va significar la fugida de capitals molt valuosos.





El gran imperi


EEl segle XVI s’anuncià amb un esdeveniment d’enormes proporcions: el descobriment d’Amèrica. Convençut que faria drecera per anar a les Índies, Cristòfor Colom es va topar amb un nou continent, i el va regalar tot sencer a la seva patrocinadora, la reina Isabel. Cal tenir això molt present: des de l’inici, Amèrica va ser considerada com una conquesta castellana, i els altres regnes peninsulars no van ser convidats a participar en la colonització.

Sovint des d’aquí ens hem queixat d’aquest exclusivisme, però no seria un error afirmar que, a part de les traves legals, Catalunya es va autoexcloure del comerç americà, per la seva pròpia falta d’energies.

I així, mentre Castella s’eixamplava en tots els sentits, Catalunya vivia tot un segle d’ensopiment, un segle sense fets remarcables, sense noms propis d’aquells que després serveixen per batejar els grans carrers i les grans avingudes. No hi ha cap Roger de Llúria, ni Roger de Flor, ni Vilamarí, ni Fiveller, ni Eiximenis. El segle XVI català és anònim i anodí, cosa que encara es posa més en evidència si pensem que, en les mateixes dates, Castella tenia un Almagro travessant els Andes, un Velázquez pintant Las Meninas i una santa Teresa de Jesús traslladant al paper les seves experiències místiques.

Decadència. Aquest és el terme que normalment s’ha utilitzat per definir aquesta època de la nostra història. I no és del tot just: econòmicament, no ens va anar malament. I políticament, més que dolent, va ser un segle avorrit, com s’ha dit. Ara, culturalment, ja ho crec que vam decaure. El català, llengua del poble i de les institucions, va deixar de ser, gairebé completament, una eina literària i científica. El nacionalisme contemporani, que tot ho basa en l’idioma, s’estira els cabells en pensar-ho. Però sembla demostrat que els catalans de l’època basaven el seu fet diferencial en altres aspectes, com el dret i el règim de govern pactista.

La castellanització va venir bastant lligada al trasllat de la cort reial a Madrid. Els virreis de torn i la Inquisició van mostrar tendències cada cop més centralistes. Però Carles I, l’emperador, va tenir cert apreci per Catalunya. «Més m’estimo ser comte de Barcelona que emperador de Roma», va dir una vegada. Tot i que era l’amo de mig món (va heretar totes les possessions espanyoles i alemanyes de cop), va convocar Corts unes quantes vegades, i es va preocupar de la política mediterrània, amb una incursió no gaire lluïda contra Tunis.

El seu fill, Felip II, va tenir més sort a la mar: a Lepant (1571) va obtenir una gran victòria contra els turcs —una victòria amb gran presència catalana, per cert—. Però va ser un èxit efímer, que no va alterar l’equilibri de forces a la Mediterrània.

Felip II era un menjaciris obsessionat a aplicar l’esperit de la Contrareforma, és a dir, la línia dura de l’Església catòlica. Per evitar riscos de contaminació luterana, va prohibir a tothom estudiar a l’estranger, i va imposar la censura prèvia en els llibres. A més, va potenciar les activitats de la Inquisició, cosa que aquí va motivar conflictes continuats. El 1569, fins i tot, els inquisidors van fer detenir els diputats de la Generalitat per un conflicte de competències. Això va afegir pebre a una situació de creixent desconfiança entre les institucions del país i un rei llunyà que només va venir a Barcelona dos cops en quaranta anys.

Amb el tombant del segle, va arribar també l’hora de la decadència per a Castella. L’Imperi s’havia edificat massa ràpid, i els guanys obtinguts no s’havien invertit en un sentit capitalista: l’economia castellana va quedar aviat esgotada, i les servituds de la política exterior van ser cada cop més difícils de sostenir. A sobre, després de Felip II van venir tres reis mediocres, incapaços de donar un cop de timó a la situació.





Cap a una nova revolució


La crisi de la monarquia hispànica afectarà directament Catalunya i la traurà, per força, de l’ensopiment. A partir de Felip III, la gran obsessió de Madrid serà millorar els seus ingressos, i fer pagar més als territoris que, com el nostre, gaudien d’un règim fiscal especial. O sigui, que sense haver-nos convidat al banquet americà, ens volien fer rentar els plats. Un altre cop, el règim constitucional català va ser el problema, i la causa d’un conflicte violent amb la monarquia.

En aquest segle i mig d’ensopiment, les institucions catalanes van quedar una mica encarcarades. El rei era lluny i només ell podia convocar les Corts: això va reduir al mínim l’activitat legislativa, i va impedir la necessària modernització de l’aparell estatal català.

La Generalitat i el Consell de Cent, gràcies a les reformes de Ferran el Catòlic, feien la seva vida sense gaires conflictes. La castellanització de la cúpula eclesiàstica i la deserció de la noblesa catalana (fagocitada per la castellana) van donar el poder a dues noves classes benestants: els burgesos i els pagesos rics. El panorama social estava força controlat. Mentrestant, l’economia millorava les seves expectatives, no ja gràcies al comerç, com abans, sinó a l’agricultura, que havia prosperat i s’havia estabilitzat arran de la sentència de Guadalupe. L’activitat mercantil decaigué definitivament per la competència i pel temor als corsaris, que fins i tot gosaven fer incursions a la costa catalana, com les dels temuts germans Barba-rossa, que van saquejar Cadaqués i Palamós. L’expressió «Moros a la costa!» prové d’aquests dies.

D’aquest ordre social més o menys harmònic, en van quedar fora els pagesos més pobres i alguns nobles arruïnats que, rebotats contra tot i contra tothom, es van fer bandolers i van sembrar el pànic en els camins rurals. Serrallonga i Rocaguinarda es converteixen, en aquelles dates, en noms llegendaris, i són vistos amb certa simpatia entre la gent. No s’entén gaire, perquè aquest Serrallonga no era precisament Robin Hood: era un lladregot normal i, a sobre, pijo d’origen. Però des de la seva mort, i fins a Lluís Llach, ha estat protagonista de centenars de planys, corrandes, cançons i llegendes. Potser és que tots els països necessiten herois, i Catalunya, en aquells temps, no en tenia cap de veritat.





XI

PAU CLARIS - CONSELL DE CENT

1630 - 1700





El títol d’aquest capítol serveix per definir un dels punts neuràlgics de l’Eixample de Barcelona… i també de la nostra història. El canonge Claris, president de la Generalitat, en coordinació permanent amb l’històric òrgan de govern de Barcelona, va agafar el toro per les banyes el 1640 i va portar Catalunya a una nova guerra per la defensa de les seves constitucions. L’objectiu, aquest cop, era la independència: en l’Europa convulsa del segle XVII, Portugal i Holanda van fer el mateix. A nosaltres, però, no ens va funcionar l’invent.





Temps moderns


IIntentar explicar la guerra dels Segadors (o de Separació) fa una certa basarda. Durant segles, aquest episodi ha estat recordat (i manipulat) amb el vernís del fervor patriòtic. Però fa unes dècades va aparèixer entre els historiadors d’aquí i de fora una tendència a explicar les coses en sentit contrari, però tan contrari, que fa l’efecte que els catalans es van revoltar per pura gana o per una mena d’inèrcia tonta. No és una polèmica que estigui al carrer, però sí a les càtedres i a les pàgines de les revistes especialitzades. Per tant, mirarem d’acostar-nos-hi de puntetes.

Per començar, parlem en termes generals: el segle XVII és un segle de grans convulsions polítiques a tot Europa. Des de la mort del gran Carles V, emperador de les Espanyes, d’Alemanya i del Nou Món, ningú somnia ja en un gran imperi cristià i continental. La moda ara són els estats nacionals poderosos, centralitzats i regits per monarques absoluts: Espanya, França, Anglaterra, Alemanya-Àustria. Aquest fenomen converteix Europa en un autèntic polvorí, i posa en perill l’estatus de països o nacionalitats que, com Catalunya, conserven una àmplia sobirania, d’herència medieval.

La guerra dels Trenta Anys (1618-1648) dirimirà tots aquests conflictes: la lluita externa de les grans potències per l’hegemonia europea, i la lluita interna de cada estat contra els petits territoris que no es volen deixar engolir pel sedàs de l’estat modern. És en aquest context que cal situar la revolta catalana de 1640.

Què passava a Espanya per aquelles dates? Doncs que s’havia acabat l’època de les vaques grasses, malgrat l’enorme extensió de l’Imperi, de Xile a Flandes, de Nàpols a Portugal (inclosa). La pluja d’or i plata d’Amèrica no havia servit per modernitzar una economia castellana poc avesada al nou marc capitalista. I, d’altra banda, aquesta pluja havia amainat de forma dràstica en les últimes dècades.

Castella havia perdut tota l’energia i cada cop li costava més fer front als nous enemics europeus: França i Anglaterra. La corona necessitava urgentment diners i homes per sostenir el seu imperi. Com obtenir-los? El comte duc d’Olivares, el primer ministre del rei, tenia la solució: «Reducir los reinos de los que se compone España al estilo y leyes de Castilla sin ninguna diferencia» (instruccions de 1625). Era de lògica: a Castella legislava el rei, i les Corts només es reunien per recaptar diners per al monarca. Si tots els regnes feien el mateix, el rei tindria més diners i menys problemes. Castella no estaria tan sola en el suport financer de l’Imperi: tot Espanya (amb Portugal), «solidàriament», hi posaria el coll.

A Catalunya les coses no es veien igual. Primer, perquè com ja hem vist, el respecte a les velles constitucions era sagrat. Segon, perquè l’Imperi hispànic l’havia fet Castella, amb l’exclusió explícita dels altres regnes, i els catalans deien, amb raó, que si abans no els hi comptaven, ara ja no era moment de fer-ho. Tercer, perquè el país tornava a viure una recessió econòmica i no estava per alegries financeres. Quart, perquè consideraven que, abans de demanar res, el rei havia de posar-se al dia: no s’havien convocat Corts des de 1599 i, per tant, des d’aquell moment no hi havia hagut activitat legislativa.

Aquí tenim l’arrel del conflicte, que ha estat analitzat pels historiadors d’aquí i de fora amb tanta passió com si es tractés d’un partit entre el Barça i el Madrid.

Per uns, la revolta catalana va ser un aixecament nacional contra la política absolutista d’Olivares. Ignoren, ben cert, el caràcter social de l’aixecament dels segadors i la fidelitat de bona part de l’alta noblesa a Felip IV. El conflicte va ser polític, fins a cert punt nacional, però també social i civil en gran manera.

Per uns altres, 1640 va ser una rebequeria de quatre dirigents atrinxerats en els seus privilegis medievals, amplificada pel descontentament social dels segadors i els pagesos. Però, si les coses van anar així, per què els revoltats van matar el virrei i van córrer a alliberar els diputats que eren a la presó? Per què hi va haver tanta unanimitat en una Generalitat que tenia més representació popular i territorial que mai? Per què el sector més lleial a Felip IV va ser l’alta noblesa, que feia dècades que estava emparentada amb l’aristocràcia castellana i andalusa?

Possiblement és injust acusar Olivares d’anticatalà, perquè el seu objectiu era més aviat fer una monarquia forta a l’estil de França, i això anava també contra els interessos de València, Aragó, Portugal, Flandes… El comte duc volia imposar l’estat modern, com diuen els seus defensors. Però a l’Europa del Barroc, què era la modernitat? La Generalitat oligàrquica potser no, però la cort corrupta i malgastadora de Felip IV tampoc. I si la revolta catalana va ser una bogeria aldeana, per què la de Portugal ha rebut millor consideració? Ras i curt, perquè els va sortir bé.

Podríem concloure que la crisi de 1640 va posar de manifest que, en efecte, el vell estat medieval català estava passat de moda. Però no seria cap bajanada pensar que Catalunya, poble amb consciència pròpia, potser hauria volgut modernitzar les seves institucions, en lloc de substituir-les pel centralisme de Madrid (com va acabar passant el 1714). El problema és que, en aquells anys, el vent bufava a favor dels estats centrals i poderosos. El pactisme català, que limitava les atribucions del rei, era vist com una raresa: «Los catalanes son el mayor aborto de la política: Libres con señor», escrivia Quevedo, el gran intel·lectual orgànic del moment. Per això al segle XVII hi va haver a Europa tantes temptatives independentistes: o tenies un estat propi o no tenies res. Holanda i Portugal, que tenien economies modernes i imperis colonials propis, se’n van sortir. Catalunya, ofegada entre Espanya i França, no va poder.





Cap a la ruptura


A partir de 1625, els símptomes de crisi eren evidents. Crisi econòmica —preocupant a Catalunya, gravíssima a Castella— i malfiança institucional. La mala maror s’arrossegava des de les Corts de 1599, quan Felip III, després de pactar noves lleis a Barcelona, se les va endur sense firmar amb l’excusa que tenia pressa, i després les va retornar signades… i modificades: lleig. Quan el seu successor, Felip IV, amb el totpoderós Olivares al costat, va tornar a convocar Corts el 1626, va ser rebut una mica amb les ungles.

Com ja hem dit, eren mals temps per a l’Imperi. L’estructura rovellada i semifeudal de la monarquia no podia fer front a les exigències d’una gran potència internacional. Olivares pretenia reverdecer laureles tot imitant el model centralista que França havia aplicat amb gran èxit. Al seu rei, li va proposar tres mètodes per aconseguir-ho (el famós memorial de 1625). Un: emparentar la noblesa dels diversos regnes; dos: donar càrrecs als nobles no castellans…, i tres: si això no funcionava, promoure avalots als regnes rebels per justificar una ocupació militar (una mica maquiavèl·lic, potser?).

El primer mètode va funcionar: a finals del segle XVII, els ducs d’Alba i de Medinaceli havien esdevingut, per via matrimonial, els primers terratinents de Catalunya. El segon va fracassar: els castellans no van voler renunciar al privilegi del poder, i van continuar copant tots els càrrecs polítics i militars. I pel que fa al tercer… anem a petar a 1640.

El programa d’Olivares no afectava només les finan-ces, sinó també la defensa de l’Imperi. El seu projecte d’unión de armas pretenia que tots els territoris de la monarquia contribuïssin a l’exèrcit imperial. En el cas català, això topava amb les constitucions, que només preveien el reclutament forçós per defensar el territori del Principat. D’acord que segles enrere la Generalitat havia enviat homes i vaixells a Nàpols per socórrer Alfons el Magnànim. Però aquell feeling s’havia perdut. Davant d’un nou imperialisme, que era vist com aliè i en declivi, tot el país va exclamar un enorme «Ja s’ho faran», que revelava un sentiment col·lectiu de greuge.

El 1635 van començar les batusses de debò. Espanya, implicada en la guerra per la possessió dels Països Baixos, va entrar en conflicte amb França, i Olivares s’afanyà a portar la guerra als Pirineus, per tal d’implicar-hi directament els catalans. Richelieu, l’Olivares francès, devia exclamar que a bodes em convides, perquè sabia com estava d’enrarit l’ambient a Catalunya (i aspirava, ja aleshores, a annexionar-se Perpinyà). Durant el conflicte, els francesos van prendre el castell de Salses (Rosselló), i les tropes catalanes i castellanes el van reconquerir poc després. Però mentrestant, hi hagué molts retrets mutus i, sobretot, milers de soldats forasters van restar en el territori català, allotjats de mala gana pels pagesos.

La qüestió dels allotjaments va tenir un pes decisiu en el conflicte posterior. En aquella època, els veïns d’una zona en conflicte estaven obligats a allotjar i sostenir els soldats. Ja us podeu imaginar quin marron suposava per a un pagès justet de recursos tenir tres, quatre o més mercenaris dormint i menjant al mas. A casa nostra, a més, aquest abús tenia una lectura política: les constitucions limitaven de forma assenyada l’obligatorietat dels allotjaments (cosa que demostra que les lleis del país no sempre afavorien només les classes privilegiades).





El Corpus de Sang


El 1640, doncs, va arribar en un moment de mal rotllo general: les institucions (Generalitat i Consell de Cent) estaven dominades pels sectors més de la ceba (baixa noblesa, burgesia urbana i baix clergat) i les classes populars estaven que trinaven amb la presència de les tropes espanyoles, que no només s’allotjaven gratis sinó que, a sobre, feien el brètol, robaven, cometien actes sacrílegs (cosa greu en la Catalunya beata del segle XVII) i —com diu la vella cançó d’Els segadors— «davant de les seves mares, deshonraven les donzelles».

A l’abril va saltar la primera guspira a Santa Coloma de Farners; al maig, grups de revoltats van alliberar el diputat Francesc Tamarit, que havia estat empresonat pel virrei per haver-se oposat als allotjaments de tropes; el 7 de juny, dia de Corpus, els segadors van muntar el seu cèlebre sarau a Barcelona, al crit de «Visca la terra i mori el mal govern», i es van carregar el virrei, comte de Santa Coloma, juntament amb alguns dirigents catalans acusats de col·laboracionisme.

Segons sembla, les institucions catalanes no volien arribar tan lluny. La seva opció inicial no era un trencament de desenllaç incert, sinó pressionar Olivares i fer-lo canviar de política. Els feia por, a més, el contingut social del moviment dels segadors. Però l’empenta popular, d’una banda, i la imminent arribada de tropes castellanes, ordenada per Olivares, de l’altra, van fer que Pau Claris, president de la Generalitat, s’inclinés cap a la ruptura política amb Madrid.

Era un moment crucial: podria Catalunya sortir-se’n sola? Podria imitar Holanda i Portugal, que ja havien fet oficial la seva voluntat de separar-se de l’Imperi espanyol? La primera intenció de Claris va ser constituir una república lliure sota la protecció de França. Però aquesta república no va arribar a veure mai la llum. Catalunya tenia experiència d’administració interna, sobretot ara, amb la Generalitat reconvertida en un autèntic govern nacional, per l’impuls de Pau Claris. Però no tenia res a pelar en els dos àmbits on se sustenta la seguretat dels estats moderns: la defensa i la diplomàcia. No tenia una casa reial pròpia, com Portugal; ni un imperi colonial al darrere que li garantís la suficiència econòmica; ni un exèrcit modern i nombrós. Ni tan sols podia comptar amb la solidaritat dels antics socis de la corona: les Corts d’Aragó i València van votar subsidis per ajudar Felip IV.

L’únic que tenia Catalunya era una situació geopolítica de gran valor estratègic, enmig de dos veïns poderosos i amb contínues ànsies d’expansió. Si els catalans renunciaven a Espanya, haurien de buscar-se un nou padrí: Richelieu, el totpoderós ministre de Lluís XIII de França, feia temps que esperava aquest moment.

Les negociacions entre la Generalitat i els agents de Richelieu (que, per cert, es van fer en castellà, ja que Claris no sabia francès) van anar de pressa, perquè l’exèrcit de Felip IV ja havia ocupat Tarragona i s’acostava perillosament a la capital. Sota aquesta pressió, els catalans van oblidar-se a corre-cuita de la república i van proclamar Lluís XIII comte de Barcelona, «com en temps de Carlemany ho feren els nostres avantpassats», a canvi d’ajuda militar immediata. Van tallar ben just: el 26 de gener de 1641, les tropes combinades francocatalanes van derrotar l’exèrcit castellà a la batalla de Montjuïc.





La Catalogne


Durant dotze anys, Catalunya va ser un apèndix meridional de la corona de França. Le roi s’havia compromès a respectar les constitucions, però els seus enviats, amb la seva prepotència, feien més ràbia que respecte. La desaparició de la frontera del nord va afavorir l’entrada massiva de productes francesos, cosa que va perjudicar sensiblement el comerç català. I els soldats de Lluís XIII no eren pas menys brètols que els espanyols. Ben aviat, tothom es va fer la pregunta del milió: hi hem sortit guanyant?

A Madrid, passava un fenomen similar: «La guerra ens dessagna —es deien els membres del Consejo de Castilla— i ja hem perdut Portugal. No podríem fer un esforç d’entesa amb els catalans?». La mort de Pau Claris (1641) i la caiguda en desgràcia d’Olivares (1643), els dos grans protagonistes de la crisi, van afavorir aquest clima de conciliació. Ben aviat l’opinió pública catalana es va inclinar pel retorn a l’obediència del rey católico. Però les tropes franceses continuaven aquí, amb el suport d’uns dirigents que hi havien empenyorat el seu futur polític. Les negociacions per la pau, doncs, no van començar fins al 1652, gràcies a la progressiva indiferència dels francesos, que tenien problemes en altres fronts de guerra.

Felip IV, de nou comte de Barcelona, va decretar un perdó general i va jurar respecte a les constitucions del país. Un cop més, Catalunya s’havia dessagnat durant deu anys de guerra inútil que va deixar les coses… tal com estaven? No: els francesos s’havien retirat, sí, però molt hàbilment van deixar tropes estacionades al Ros-selló i la Cerdanya. I a l’hora de fer les paus amb Espanya, van exigir l’annexió d’aquests comtats catalans. El govern de Madrid, molt afeblit, va cedir per tal de conservar les seves possessions de Flandes.

Era la imposició d’un nou sistema geopolític: els Pi-rineus, bressol històric del nostre país, esdevenien la «frontera natural» entre Espanya i França. No es van tenir en compte ni els segles de convivència, ni la unitat idiomàtica, ni res que s’hi assembli. Va ser una pèrdua molt sensible, ja que Perpinyà era, en aquell moment, la segona ciutat de Catalunya. Tant la Generalitat com els dirigents del Rosselló van protestar vivament, però Felip IV, en això, no va fer-los ni cas: era, malgrat tot, un monarca absolut.

Des d’aleshores, la «Catalunya Nord» va pertànyer a França. Que consti que, abans d’això, les relacions entre el Principat i els comtats no havien estat idíl·liques. Perpinyà es queixava sovint del centralisme barceloní i havia arribat a reclamar una Generalitat pròpia. Però a partir de 1659, els rossellonesos es van revoltar diverses vegades, inútilment, contra aquesta partició. Sobretot des que, el 1672, van arribar les primeres instruccions de París per substituir el català pel francès a l’escola i a l’església.

A Catalunya, és en aquest moment que neix amb força l’odi contra els gavatxos. França havia estat durant molts anys la gran alternativa al centralisme hispànic. A partir d’aquell moment, els catalans van saber que no tenien on girar-se, i en pròximes temptatives, ja no lluitaran per la separació ni per la independència, sinó per un nou model d’Estat espanyol, de tall confederal, i respectuós amb la seva singularitat política: va començar l’era intervencionista. I va començar malament (per variar).





XII

PER QUÈ LA DIADA ÉS L’11 DE SETEMBRE?





En això no es pot negar que som originals: la Diada Nacional la fem coincidir amb la derrota més sonada de la nostra història. És per demostrar —diuen— que Catalunya ha sobreviscut fins i tot a les patacades més inapel·lables. I la de l’11 de setembre de 1714 ho va ser. Les institucions del país, que havien superat la crisi de 1640, van aprofitar una nova guerra entre potències europees per forçar un cop de timó en la política espanyola. Ja no es tractava de separar-se, sinó de fer un Estat espanyol a la mida de les aspiracions catalanes. El resultat va ser just el contrari.





Els nous temps


Catalunya va sortir escaldada de la crisi de 1640. La derrota va confirmar la seva impotència política. Per culpa del tractat dels Pirineus, va perdre una cinquena part del seu territori. I una greu epidèmia de pesta (1652) va aguditzar els efectes devastadors de la guerra sobre l’economia i la població.

Però és el conjunt de la monarquia de Felip IV que estava tocat. Portugal i Holanda havien assolit la independència; l’Estat central estava pràcticament en fallida, i ja no podia fer front a la nova superpotència europea: França. S’imposava una política de replegament, de passivitat: un temps mort, com es diu en el bàsquet. Per fortuna, el 1665 va pujar al tron espanyol l’home ideal per dur a terme aquesta mena de becaina política: Carles II.

El sobrenom amb què ha passat a la història —El Hechizado— dóna una idea aproximada del que donava de si aquest pobre noi, raquític, feble, retardat mental i amb una forta tendència a la neurosi. Segons sembla, amb prou feines tenia dies bons i manava a través dels seus ministres, que, tal com estava el panorama, es van dedicar a fer una política passiva i delegar el poder en tots els àmbits. També a nivell territorial: el govern central se sentia tan feble, que necessitava el suport dels grups dirigents locals. Per això ningú més, després d’Olivares, va qüestionar les constitucions catalanes. Aquest fenomen s’ha conegut com a neoforalisme.

Era un pas enrere de la monarquia absoluta, cosa que va permetre als regnes autònoms, com Catalunya, viure en relativa calma política, encara que fins a la mort d’El Hechizado no es van convocar Corts —recordeu que les havia de presidir el rei, i essent com era el rei, es va considerar que no era gaire bona idea—. Durant aquests anys, només hi va haver certa tensió cap al 1668, amb motiu d’una nova guerra amb França que va fer reviure la polèmica dels allotjaments de tropes. Alguns grups de pagesos —els Barretines— es van revoltar, però aquesta vegada la Generalitat no els va fer costat i el seu moviment va ser reprimit.

Malgrat això, l’economia catalana va experimentar, sobretot a l’últim quart de segle, un important progrés, important sobretot en contrast amb la persistent decadència castellana. L’autonomia monetària va permetre a Catalunya eludir la crisi financera general de la Península. I la llibertat de comerç imposada en la pau dels Pirineus va obligar el comerç català a espavilar-se per fer front a la competència francesa i conquerir nous mercats. La producció agrícola es va especialitzar, la indústria tèxtil es va enfortir, i el port de Barcelona va reviure glòries passades, multiplicant per dos el tràfic de mercaderies i obrint-se, ara sí, al comerç atlàntic, encara que oficialment Catalunya no hi estava convidada.

Aquest bon moment va veure’s impulsat per un moviment teòric que es resumeix de forma palesa en el Fénix de Cataluña (1681), el cèlebre assaig de Narcís Feliu de la Penya, que defensava un programa de total renovació econòmica: una política agosarada de tall mercantilista, l’impuls del comerç exterior amb la creació d’una companyia general a l’estil de la d’Holanda, i en l’àmbit polític, una major implicació catalana en l’esdevenir econòmic d’Espanya, sobretot amb vista a intervenir activament a Amèrica. Era el primer precedent del regeneracionisme, aquesta llarga llista d’intents catalans per governar a Madrid, tots ells fracassats.

Són els nous temps: Catalunya ja no gira l’esquena a Espanya, sinó que, amb la seva força renovada, pretén encapçalar la seva modernització. Per aconseguir això, caldria també que la monarquia espanyola es «catalanitzés». Que respectés la tradicional estructura federal dels seus regnes i que acceptés la participació activa dels catalans en el govern. La imminent crisi successòria —Carles II, a més de tot, era impotent— oferia una possibilitat única en aquesta direcció.





La guerra de Successió


Efectivament, el 1700 El Hechizado va morir sense hereu. Però les seves dues germanes s’havien emparentat, respectivament, amb els borbons francesos i amb la branca alemanya de la casa d’Àustria. Així que el poderós emperador Maximilià d’Àustria i el no menys poderós Lluís XIV de França tenien dos joves néts en disposició d’assumir el tron d’Espanya.

Carles II es va decantar pel candidat francès, Felip d’Anjou, que va arribar a Madrid envoltat d’assessors francesos nomenats pel seu avi, le roi Soleil, paradigma del monarca absolut. A tot Europa va créixer el pànic: Espanya i França governades per la mateixa família? Ni parlar-ne! El candidat dels Àustries, l’arxiduc Carles, va denunciar el testament d’El Hechizado i va comptar, automàticament, amb el suport de tots els enemics tradicionals de França: Anglaterra, Portugal, Holanda i —no cal dir-ho— Àustria. Aquesta gran Aliança va encendre la metxa de la guerra de Successió.

Abans que tot això passés, però, Felip V havia començat a regnar i, assessorat pel seu avi, es va afanyar a venir a Barcelona (1701) per jurar les constitucions i convocar Corts. Eren les primeres que es completaven des de 1599 (i les penúltimes de la seva història). Van ser molt productives. Però això no va evitar que, un any després, quan va esclatar la guerra a Europa, s’estengués per bona part del Principat un moviment contrari al Borbó i partidari d’entrar a la gran aliança.

Els motius d’aquest decantament són diversos. Pel que fa a les classes dirigents, sembla que hi havia una gran dosi d’oportunisme: en el primer moment, entrar a la gran aliança semblava apostar a cavall guanyador. A més, el virrei Velasco era un prepotent de mena i va empènyer amplis sectors a la causa austriacista. El poble senzill, però, s’hi va afegir sobretot pel seu odi cerval a França i als francesos, els grans traïdors de 1640, els que havien ocupat, abandonat i finalment mutilat Catalunya (i també els grans rivals comercials). En general hi havia també una certa por als nous aires centralistes que encarnava Lluís XIV, i que el seu nét podia aplicar en qualsevol moment (com es va demostrar el 1714). En canvi, l’arxiduc Carles personificava la tradició confederal dels Àustries, la base sobre la qual edificar una monarquia plural, receptiva a l’aportació catalana i, qui sap?, potser inclinada a fer de Barcelona la nova capital de la monarquia.

La Generalitat es va incorporar a l’aliança el 1705, amb el compromís de rebre ajut militar d’Anglaterra i de garantir les seves preuades constitucions. Un atac combinat de la flota anglesa i d’alguns milers de voluntaris vinguts de tot el país —amb Bac de Roda al capdavant— va permetre conquerir la ciutat i foragitar el virrei Velasco. L’arxiduc Carles (Carles III) va entrar triomfalment a Barcelona, que es va sentir reviure, tres segles després que la cort marxés a Madrid. Catalunya tornava a prendre el timó, i com en els bons temps, arrossegava en l’intent tota la Corona d’Aragó, que així faria la seva última aparició pública com a entitat política.

La guerra va fer molts capgirells. A Europa, les forces estaven massa igualades per donar un favorit clar. A Espanya, les tropes de l’arxiduc Carles van arribar a entrar a Madrid; però el 1707, amb la victòria d’Almansa, Felip V va conquerir Aragó i València. Immediatament, el rei va suprimir les institucions autònomes de tots dos territoris, deixant molt clar que no pensava perdonar la deslleialtat dels seus regnes rebels.

A Catalunya, aquesta aplicació severa del derecho de conquista va fer sentir molts glups en goles sense saliva. Era molt clar que la derrota suposaria l’aniquilació de les institucions pròpies. Però teníem el paraigua de l’aliança, i això donava certa tranquil·litat. Per poc temps, però. El 1711, un fet aïllat va alterar decisivament l’equilibri de forces.

Efectivament, la mort prematura de l’emperador d’Àustria va fer que l’arxiduc Carles, el seu germà petit, heretés la corona imperial. Els termes es van invertir: un únic monarca per a Espanya i l’Imperi central no interessava ningú. La gran aliança es va desfer com un bolado i les grans potències van afanyar-se a buscar un acord de pau. A Catalunya, aquestes notícies van arribar tard i malament. Quan Carles III va marxar per fer-se càrrec del tron de Viena, els barcelonins el van acomiadar amb tots els honors, sense suposar que no li tornarien a veure el pèl.

El 1713 van començar les negociacions d’Utrecht. La Generalitat va enviar ambaixadors a Viena i a Londres, però no els va voler escoltar ningú. Les potències aliades van acceptar que Felip V retingués el tron espanyol, a canvi de cedir les seves possessions europees: Nàpols i les illes italianes —l’antic Imperi mediterrani català— i Flandes. Anglaterra, a més, es va quedar amb Menorca (durant prop d’un segle) i Gibraltar —… sense comentaris. Al final, quan ja estava tot firmat, els negociadors anglesos van exclamar amb tot el cinisme: «Ai, per cert… què passa amb els catalans i els seus privilegis?». La delegació espanyola va ser implacable: «Gaudiran dels mateixos privilegis que els habitants de les dues Castelles, que de tots els regnes d’Espanya són els més estimats pel rei catòlic». Els representants de la reina d’Anglaterra es van donar per satisfets, encara que al Parlament anglès es va seguir discutint durant alguns mesos sobre el «cas dels catalans».





La derrota


Quan tot això passava a Utrecht, la major part del territori del Principat ja estava en poder de les autoritats filipistes. De fet, només resistien les places fortificades de Cardona i Barcelona. A la capital, la Junta de Braços, representació ampliada de les Corts, va votar la resistència a ultrança, a l’espera d’un miracle, diplomàtic o espiritual. Es feien misses, ofrenes, processons a peu fins a Montserrat… i es preparava la defensa de la capital, amb més ganes que mitjans.

L’agost de 1713 va començar el setge, amb 40.000 soldats castellans i francesos a les ordres del duc de Berwick. Dins de la ciutat, amb prou feines 5.000 homes armats comandats per Antoni de Villarroel. El setge va durar tretze mesos i, pel que llegim en autors contemporanis com Voltaire, va causar commoció a Europa. L’assalt final, l’11 de setembre de 1714, va ser sagnant. L’artilleria filipista va fer set bretxes a les muralles i per allí va començar l’ocupació. Quan tot semblava perdut, va aparèixer al bell mig del foc enemic el conseller en cap de la ciutat, Rafael Casanova, amb la bandera de santa Eulàlia, i va caure ferit, moment que recull la seva famosa estàtua barcelonina. El seu gest va enardir els defensors, que van perllongar la resistència unes hores. Però poc després, la ciutat es va rendir i va quedar sota l’administració d’un exèrcit d’ocupació permanent.

«Habiendo cesado por la entrada de las armas del rey nuestro señor en esta ciudad y plaza, la representación de la Diputación y Generalidad de Cataluña, el excelentísimo sr. mariscal duque de Berwick y Liria me ha encargado que ordene y mande a los diputados y oidores de cuentas del general de Cataluña que arrimen todas las insignias, cesen totalmente así ellos como sus subalternos en el ejercicio de sus cargos, empleos y oficios y entreguen las llaves, libros y todo lo demás concerniente a dicha casa de la Diputación […]». Així, d’un dia per l’altre, amb un simple decret, van passar a millor vida les institucions d’autogovern de Catalunya. La Generalitat, les Corts i el Consell de Cent de Barcelona. L’autoritat va passar a mans d’administradors castellans nomenats directament pel rei, com un bocí qualsevol del regne de Castella. És difícil de dir què hauria fet Felip V si Catalunya no s’hagués afegit a l’aliança austriacista. Però, en qualsevol cas, ara que el derecho de conquista li donava plena llibertat d’actuació, no va tenir miraments. Tota la legislació pròpia del país va quedar automàticament abolida, llevat del dret civil, que es va salvar pels pèls, i que encara avui continua vigent.

Un contemporani, de forma un pèl tremendista, va definir aquest moment com «la fi de la nació cathalana». No era la fi, però sí un sotrac de gran importància, sobretot en un moment en què la conjuntura econòmica convidava a l’optimisme. De fet, el segle XVIII va ser una bona centúria per a l’economia catalana. Però la gran oportunitat de revifalla política s’havia perdut. I era l’última.





La repressió


A diferència de 1653, aquesta vegada no hi va haver perdó per als vençuts. La majoria dels dirigents rebels es van exiliar a la cort de Viena. D’altres van ser empresonats, torturats i executats, com el general Moragues, el cap del qual va ser exposat en una gàbia durant dotze anys, tot i els precs continuats de la seva vídua. Sobre el conjunt de la població es va imposar la prohibició de tenir armes, inclosos els ganivets de punxa. Per assegurar el control militar sobre la ciutat rebel, es va tirar a terra tot un barri, el de la Ribera, per alçar la imponent fortalesa de la Ciutadella. També d’un plumazo, es van tancar totes les universitats catalanes, i se’n va obrir una de nova a Cervera, una de les viles que havia romàs fidel al rei borbó.

El 1716 es va aprovar el Decret de Nova Planta, que confirmava la reforma de l’Administració pública catalana segons els criteris centralistes. La màxima autoritat passava a ser un militar: el capità general, auxiliat per la Real Audiencia en els temes civils i judicials. La major part dels nous alts càrrecs van ser ocupats per castellans. Les Corts van desaparèixer, i com a compensació (sic) les ciutats de Barcelona, Girona, Lleida, Tortosa, Cervera i Tarragona van poder enviar delegats a les Cortes de Castella, que com ja s’ha dit es reunien de Pasqües a Rams i no tenien poder legislatiu.

El poder local va passar a mans dels corregidors, que eren nomenats a dit des de Barcelona (o, en el cas de les grans ciutats, des de Madrid). La rica tradició municipalista catalana va desaparèixer. I, per cert, en totes les institucions es va liquidar la representació dels burgesos i els menestrals: el poder local va passar a ser monopoli de l’alta noblesa, l’únic sector social on els botiflers eren majoria. Coses de l’estat «modern».

El Decret contenia també un article de gran importància, concretament el cinquè, que establia que «las causas de la Real Audiencia se substanciarán en lengua castellana». Era la primera d’una llarguíssima i pertinaç llista de prohibicions que acabarien relegant el català a l’àmbit domèstic. La nostra llengua no tornaria a fer-se present en l’Administració fins al segle XX. No era pas una normativa pensada només per centralitzar, per facilitar les coses, per evitar confusions lingüístiques. Era una peça més d’un delicat engranatge repressiu que tenia com a objectiu final la castellanització total de la població. Ho demostra un document de 1717, una instrucción secreta enviada des de Madrid als corregidors de Catalunya, i que de tan maquiavèl·lic posa els pèls de punta: «Pondrá el mayor cuidado en introducir la lengua castellana, a cuyo fin dará las providencias más templadas y disimuladas para que se consiga el efecto, sin que se note el cuidado». Per desgràcia, els col·laboradors de Felip V no només eren centralistes: a més, eren llestos.

Un últim detall. L’endemà de la caiguda de Barcelona, quan les tropes franceses i castellanes van entrar a la ciutat, es van trobar amb un espectacle desconcertant. Després de tretze mesos de setge, d’un assalt sagnant i milers de morts tot just enterrats, els supervivents es van entestar a donar imatge de normalitat. A les botigues, els tallers, els forns, els obradors, tothom treballava com si fos un dia qualsevol. Aquesta voluntat de normalització, aquest intent —inútil, però noble— d’esborrar les ferides de la derrota i de retrobar el pols del treball, són una imatge fidel del que serà el segle XVIII català, i posa de manifest una voluntat de superació que fa que, encara avui, la Diada se celebri l’11 de setembre.





XIII

LA PELA ÉS LA PELA

1714 - 1808





Encara que sembli una paradoxa, Catalunya va entrar en l’era moderna quan va deixar de tenir personalitat política. Després de la desfeta de 1714, els catalans van decidir canviar de rotllo i dedicar-se amb cos i ànima al treball, un àmbit on van tenir força més sort. El nostre segle XVIII no té noms propis, ni dates significatives, ni fets d’armes gloriosos: és un segle de formiguetes anònimes. Perdudes les institucions, l’economia va passar a ser l’autèntic fet diferencial. Atenció, doncs, perquè aquest mite, tan actual, de la Catalunya rica i insolidària arrenca en aquest moment precís.





Ni autònoms, ni res


El Decret de Nova Planta (1716) va fer de Catalunya una província més, sense cap engruna d’autogovern. La principal autoritat (el capità general) era un militar. Els nostres afers es resolien a la cancelleria del rei i al Consejo de Castilla. Els intel·lectuals del país —pocs, i en general mediocres— escrivien en castellà i amb ànim de ser llegits a Madrid, que és on es remenaven les cireres. Sorprèn, doncs, a primera vista, que en una conjuntura tan trista tingués lloc el gran salt econòmic de Catalunya. I encara sorprèn més que, com més homogènia va ser Espanya políticament, més es va diversificar en el terreny de l’economia. En el punt àlgid del centralisme, quan tots els regnes es van reduir a les lleis i usos de Castella, com somniava Olivares, és quan Castella decau econòmicament i cedeix el relleu a la perifèria, al País Basc, a València, i molt especialment a Catalunya, on les classes productives es van emmotllar més ràpidament que enlloc a la nova era capitalista.

En el segle XVIII Catalunya torna a emergir com a societat diferenciada, no ja per les lleis i les constitucions, ni tampoc per la llengua, reclosa cada cop més en l’àmbit domèstic, sinó per la manera de guanyar-se la vida dels seus habitants. Aquest nou fet diferencial permetrà, un segle després, la represa de la consciència col·lectiva, la renaixença cultural i, finalment, l’eclosió del catalanisme polític.

I és que, amb la derrota de 1714, els catalans, «ja que no els deixaven fer política, es van dedicar a fer diners», com diu Vicens Vives. Políticament, el país va quedar com anestesiat, sense iniciativa pública. Amb prou feines hi va haver moviments per tornar a la situació anterior, deixant a part alguns opuscles clandestins i les accions aïllades dels guerrillers de Pere Joan Barceló, més conegut popularment com a Carrasclet. Però si bé no hi havia oposició, tampoc no es pot parlar d’una incorporació massiva al bàndol dels vencedors. No trobem prohoms catalans fent carrera a la cort de Madrid: les ambicions personals i col·lectives es van orientar totalment cap al món dels negocis.

No hem d’oblidar, però, les protestes locals contra la corrupció de les noves autoritats borbòniques (que va forçar la implantació d’un nou sistema de control dels càrrecs públics), els brots de violència entre les classes més desafavorides, com la revolta de les quintes (1773), quan per primera vegada es va intentar imposar el reclutament obligatori, i la revolta del pa (1789), en època de carestia.





L’impuls comercial


Però els sectors més dinàmics de l’economia catalana es van dedicar bàsicament a la feina. La Nova Planta els hi va forçar: la burgesia, els menestrals, els pagesos benestants havien quedat exclosos de les institucions, fins i tot dels municipis, i van aprendre a organitzar-se tots sols, a fer bellugar l’economia al marge de les institucions. És el naixement de la «societat civil», aquesta cosa tan nostra, que sovint hem vist confrontar a certa Espanya plena de funcionaris i señoritos.

L’exemple més clar de tot això és la Junta de Comerç de Barcelona (1763), creada inicialment per estimular l’activitat mercantil, però que ben aviat va dedicar-se a fer tot allò que el govern no feia, és a dir, promoure la ciència econòmica (Antoni de Capmany) i la formació professional (escoles de nàutica, de dibuix, de química, de mecànica…). A més, la Junta va obrir el seu àmbit d’actuació a tot Catalunya, restaurant una realitat que políticament havia quedat esborrada. La Junta va ser bàsicament una eina per conèixer el país i les seves necessitats.

Culturalment, en canvi, és un segle fluixet. Mentre la literatura castellana tornava a florir amb la Il·lustració (Feijoo, Jovellanos), a Catalunya la decadència literària és pertinaç. Les classes altes menyspreen el català, un idioma «muerto para la república de las letras», segons el ja esmentat Antoni de Capmany. És una regressió que ja venia de lluny, tot i que 1714 la va aguditzar de forma significativa.

A més de fer negocis, els catalans també es van dedicar a fer nens. De 1714 a 1787 la població catalana passa de 420.000 a 900.000 habitants. El conjunt d’Espanya, en aquelles dates, passa de 7 a 10 milions d’habitants. Però la perifèria va créixer molt més que el centre, i això significarà un canvi de tendència que fins i tot ara està del tot vigent.

El progrés català es va fonamentar, sobretot, en l’agricultura, que en aquell moment encara era la mare dels ous de l’economia. En un segle bàsicament pacífic, el camp va prosperar gràcies a l’augment de la població i certa estabilitat social (heretada de la sentència de Guadalupe del segle XV). Els pagesos emfitèutics vivien relativament bé i la figura de l’hereu (que, com tot el dret civil català, va escapar de la crema de 1714) va impedir la fragmentació de les explotacions, el minifundisme que tant de mal ha fet a d’altres zones d’Espanya. Conseqüències: augment de l’àrea cultivada i del regadiu, especialització dels conreus, boom de l’olivera i sobretot de la vinya. L’aiguardent del Penedès i el Camp de Tarragona seria el producte estrella de l’exportació. D’aquí prové la cèlebre dita «Reus, París i Londres»: eren les tres ciutats que fixaven el preu de l’aiguardent per a tot el mercat europeu.

Molts burgesos van posar els diners en la terra i en van obtenir grans beneficis, que van reinvertir en d’altres activitats. El fet que cada comarca especialitzés el seu conreu va permetre configurar un mercat interior català, és a dir, que a tothom li faltaven uns productes i n’hi sobraven uns altres, i això va fer créixer el comerç de forma sostinguda.

Al cap de pocs anys, ja hi havia prou excedents per llançar-se a l’exportació, primer a la Mediterrània, com sempre; però de seguida també a l’Atlàntic nord (Lisboa, Londres, Amsterdam…) i, sobretot, a les Amèriques, especialment des que, el 1778, Carles III va decidir liberalitzar el comerç transatlàntic. A partir d’aquell moment, el port de Barcelona va comerciar directament amb Amèrica, i ho feia sobretot amb productes catalans, a diferència del que passava a Cadis.

L’acumulació de rendes agrícoles va fer possible també que els burgesos, seguint l’exemple dels països pròspers d’Europa, descobrissin la Indústria amb majúscules, l’activitat capitalista per antonomàsia. Els gremis medievals van donar pas a les companyies familiars i la producció a l’engròs de tota mena de productes, però sobretot del cotó. El 1737 es va crear la primera fàbrica d’indianes (teixits estampats de cotó) i les filatures van progressar a tot el país gràcies a les innovacions tècniques foranes… i pròpies, com la filadora berguedana, inventada pel fuster de Berga Ramon Farguell. A la segona meitat del segle, prop de 20.000 persones treballaven en la indústria del cotó només a Barcelona. Però també Mataró, Olot, Manresa, Vic i Vilanova es van beneficiar de l’auge de la indústria cotonera.

El sector paperer i la siderúrgia van conèixer també anys de prosperitat. I el comerç transatlàntic va ajudar a desenvolupar la construcció naval, amb drassanes de gran importància com les d’Arenys, Canet i Sitges. Són sectors nous que ni tan sols han començat a projectar-se en altres zones d’Espanya. Els catalans són «els holandesos d’Espanya», en paraules de José Cadalso, pronunciades dos segles abans de l’arribada de Cruyff i Van Gaal.

Prosperitat? Sí, si ens atenem a les grans xifres: població, rendes agrícoles, volum d’exportacions… Però bona part de la població catalana seguia, com sempre, aliena a aquest progrés. Els jornalers sense terra eren nombrosos i sobrevivien amb dificultats. Molts d’ells van començar a emigrar a les ciutats per nodrir el naixent proletariat urbà, que serà el gran protagonista de les lluites socials del segle vinent.

A més de queixar-se quan no tenia pa, el poble català del set-cents va fer una cosa que avui sembla normal i corrent, però que en aquella època tenia el seu mèrit: va continuar parlant català. Va ser una decisió inconscient, però molt significativa perquè es girava contra el vent de la història. Érem en el segle de la Il·lustració, el segle de l’alta cultura de palau i acadèmia, el segle de l’uniformisme cultural a tot Espanya. Mentre l’aragonès desapareixia, el basc reculava fins a les muntanyes de Guipúscoa, el mateix català començava a flaquejar a València capital… aquí, el poble senzill no feia cas de les elits culturals i es mostrava fidel a la llengua del país, aquest català «muerto para la república de las letras», que havia desaparegut de les institucions i pràcticament de les biblioteques.

Tot i la derrota, entre 1720 i 1750 trobem una autèntica florida de la cultura popular en català (auques, goigs, rondalles, corrandes, romanços, cançons) que no tindrà continuïtat a causa de l’escalada de prohibicions dels governs il·lustrats de Carles III. El 1768 s’imposa l’ensenyament primari en castellà; el 1772 es prohibeix l’ús del català en els llibres de comptabilitat; el 1773, en els llibres de text; el 1778, en els llibres en general. Carles IV reblarà el clau prohibint el teatre en la nostra llengua (1801). Però, mentre va ser possible, els catalans van fer cas omís d’aquestes tossudes prohibicions. I en els petits municipis, allí on no arribava l’autoritat del corregidor, els documents notarials i els fulls de baptisme continuaven essent en català.





Els Borbons


El progrés català va deixar astorada la cort de Madrid. La força de les armes havia reduït l’Administració catalana a l’estil de Castella; unes dècades després, la força dels fets imposava la necessitat de reduir l’economia espanyola a l’estil de Catalunya. Us deveu preguntar: calia una guerra, per arribar a aquest punt? Sembla que no. En qualsevol cas, no era una feina fàcil. De fet, el segle XVIII reflecteix un esforç inútil dels Borbons il·lustrats per modernitzar les rovellades estructures del sistema productiu espanyol.

Els reis que ens van tocar al set-cents, els primers Borbons (recontrabesavis de Joan Carles I) són dèspotes il·lustrats, com els seus col·legues europeus. Era la moda del moment, com ara és moda la monarquia parlamentària. El referent era França, sobretot per Felip V, nét del totpoderós Lluís XIV, que va arribar a Madrid envoltat de consellers parisencs.

Aquests van importar a Madrid la seva doctrina política (absolutisme), filosòfica (fisiocràcia) i intel·lectual (Il·lustració). Els principis que guiaven aquesta doctrina eren el centralisme polític, el liberalisme econòmic i una innovadora preocupació per les obres públiques, el progrés tècnic i l’extensió de l’ensenyament i la cultura. Això a l’Europa avançada era un pas endavant, però a l’Espanya del moment, analfabeta, semifeudal i dirigida espiritualment per la Inquisició, era una mena de salt a l’hiperespai, impossible de pair. Només Catalunya, que inicialment s’hi havia girat de cul, va captar el missatge i es va incorporar amb entusiasme al món capitalista.

Malgrat tot, Felip V (1700-1746) i els seus successors van fer intents seriosos per fer d’Espanya un país modern. I a més, van tenir el seny i el realisme suficient per renunciar a l’estatus de gran potència. La monarquia necessitava concentrar diners i esforços en la política interior, i per això la diplomàcia hispana, en lloc d’intervenir a Europa, va deixar-se abrigar pel mantell protector de França, almenys fins a l’esclat de la Revolució Francesa.

Efectivament, l’únic conflicte destacable en tot el segle és l’anomenada Guerra Gran, declarada per Espanya contra França el 1792. El motiu era familiar: els revolucionaris francesos havien condemnat a mort el rei Lluís XVI, parent de Carles IV d’Espanya. També era ideològic: la revolució de 1789 —burgesa i liberal— amenaçava tots els monarques absoluts d’Europa. Tot i així, els catalans van acudir al front amb entusiasme, per combatre el francès «ateu» i per reconquerir, mig segle després, el Rosselló perdut. De fet, les tropes catalanes van entrar a Perpinyà, però la manca de reforços va permetre la contraofensiva francesa fins a Figueres. Tres anys després, es va firmar la pau i la frontera va quedar tal com estava.

Pel que fa a l’estructura de l’Estat, els Borbons van aplicar amb rigidesa l’esquema centralista francès. Tot el territori dividit en províncies, a cada província un capità general omnipotent, i llestos. Només el País Basc i Na-varra van mantenir el seu règim foral (impostos propis, autonomia financera), que com sabeu encara existeix i és l’enveja de tots els presidents autonòmics.

A la resta de l’Estat, Felip V va intentar introduir un sistema fiscal pràctic i relativament igualitari: el cadastre. Els nobles i els clergues no havien de pagar per la seva feina, però sí pel seu patrimoni. El nou sistema es va posar en pràctica primer a Catalunya, on ja no quedava gent amb esma per enfrontar-s’hi. Però a Castella, els nobles van dir que nanai i la reforma fiscal va haver d’esperar. (A França, el 1789, aquest nanai dels nobles va provocar la revolució).

La política econòmica, també teledirigida des de París, va estar orientada a l’estabilitat de la moneda i la protecció de la producció nacional. Carles III (1759-1799) va mirar d’aprofundir aquesta línia, amb el suport dels ministres il·lustrats. Algunes de les mesures que va adoptar van ser molt beneficioses per a Catalunya, sobretot la liberalització del comerç americà i la protecció de la indústria del cotó. Llàstima que, com ja hem dit, en el seu afany d’estendre i harmonitzar l’ensenyament, Carles III va prohibir el català a les escoles. És un detall lleig que fa que aquí no se’l recordi amb el mateix entusiasme que a Madrid, on el monarca va fer erigir la celebèrrima Puerta de Alcalá i molts altres edificis públics.

Tot i les bones intencions de Carles III, el seu programa econòmic va fracassar, en gran part perquè els il·lustrats eren escassos i poc influents fora de la cort. En un país sense burgesia —excepte a Catalunya—, no hi havia tampoc una base social per donar suport i empenta a un programa liberal i reformista. La gran revolució agrícola catalana no va ser possible a la resta de l’Estat pel poder dels grans propietaris (els nobles i l’Església) i els ramaders de la Mesta. La indústria tampoc no podia florir espontàniament sense industrials, ni tècnica, ni diners circulant. No hi havia mercat interior, i el port de Cadis estava ple de comerciants forasters, que dominaven totalment el trànsit transoceànic.

Espanya continuava ancorada a l’Edat Mitjana. N’hi va haver prou que pugés al tron un rei amb poca personalitat —Carles IV (1788-1805)—, coincidint amb uns anys de carestia, perquè tot l’edifici borbònic s’ensorrés, tot just quan Napoleó va picar a la porta.





XIV

SANG, SUOR I TINTA

1808 - 1874





Som en els temps moderns: en l’època en què neixen termes tan familiars com sobirania, liberalisme, moviment obrer, nacionalisme… Conceptes més o menys hereus del gran sotrac europeu de 1789. En aquest festival, per variar, hi vam entrar tard i malament. El resultat va ser una llarga era d’agitació, de conflictes mai tancats que van posar de manifest, més que mai, el divorci entre la Catalunya de les fàbriques i l’Espanya de l’Antic Règim. A la primera meitat del segle, aquest divorci s’expressarà en la Renaixença cultural. A la segona, amb l’eclosió del catalanisme polític.





Primer, vegem com va anar el segle XIX a Europa. Napoleó va consolidar i estendre les conquestes de la Revolució Francesa. Tot i la seva derrota posterior, i els esforços de les velles monarquies, l’Antic Règim es va ensorrar pel pes del seu propi podriment. El colonialisme i la revolució industrial van donar tot el protagonisme a la burgesia, que va prendre el poder i va dissenyar un règim polític propici (el liberalisme constitucional) des del qual va arraconar els nobles i es va preparar per reprimir una amenaça anunciada: l’obrerisme.

A Catalunya, al contrari que a la resta d’Espanya, també hi havia un predomini burgès a l’economia. Però la burgesia no podia ficar-se en política, perquè la política es feia a Madrid i allí encara remenaven les cireres les forces de l’Antic Règim (nobles terratinents, bisbes, etc.). Per això, durant bona part del segle XIX, la burgesia catalana va estar alternativament amb l’oposició (per imposar el liberalisme) i amb el poder (per reprimir els moviments obrers). Al final, va arribar a la conclusió que Espanya no tenia remei, i es va fer catalanista, afegint-se als intel·lectuals de la Renaixença, que havien redescobert el català com a llengua literària.





Sang…


La història política del segle XIX espanyol és pesadíssima, i ha fet perdre la paciència a moltes generacions d’historiadors. Malgrat tot, intentarem repassar-la sense perdre el fil.

En començar el segle, Napoleó era emperador. Havia posat ordre a França salvant i racionalitzant tots els progressos derivats de la Revolució (liberté, egalité, fraternité). I ara es proposava imposar el nou ordre a tot Europa, amb l’oposició ferotge dels seus enemics de sempre: els anglesos.

Espanya, que competia amb Anglaterra pel tràfic transatlàntic, havia signat una aliança amb Napoleó. Carles IV era tan de bona fe, que va permetre a l’exèrcit francès travessar la Península amb l’excusa d’envair Portugal. Després, amb la mateixa bona fe, es va avenir a deixar-li el tron a Josep Bonaparte, germà de l’emperador.

A Catalunya, com a la resta d’Espanya, hi havia un fort sentiment de rebuig cap als gavatxos, que des de la Revolució, a més de gavatxos, eren uns ateus sense Déu ni rei. Per tant, quan els madrilenys es van sublevar el 2 de maig (Dia de la Comunidad de Madrid), aquí hi va haver una reacció immediata. És cert, en aquest sentit, que la guerra contra Napoleó va reforçar el sentiment de grup dels espanyols. Però també la seva tendència a la dispersió: la lluita es va fer en guerrilles; la resistència s’organitzà en juntes locals que reclutaven i encunyaven moneda pròpia.

En aquesta guerra del Francès (o de la Independència) hi va haver èxits militars aïllats, com el del Bruc, amb el famós timbaler convertit en heroi de llegenda. Però els francesos van acabar ocupant tot Catalunya a base de campanyes sagnants, entre les quals destaquen els setges successius de Girona (per això el Diari de Girona abans es deia Los Sitios).

Tot i la resistència, els francesos creien que a Catalunya hi trobarien aliats. Per això van alternar la repressió amb les bones maneres. Per exemple, van retornar al català el rang de llengua oficial, i van glossar l’origen carolingi dels comtes catalans. Finalment, Napoleó va decretar l’annexió de Catalunya a França (1812). Però tot i que existia una minoria progre que identificava França amb la modernitat, el gruix de la població va seguir combatent els invasors.

Mentrestant, la Junta Espanyola de Resistència va convocar Corts a Cadis (1812). Paradoxalment, hi eren majoria els liberals, que estaven contra la invasió napoleònica, però no contra els principis de la revolució de 1789. Així, van aprovar una Constitució oberta, progressista i centralista, seguint el model francès. Per desgràcia, aquesta norma no va poder entrar en vigor, perquè la derrota de Napoleó va donar oxigen a les forces de l’Antic Règim.

En efecte. El 1815, a Viena, els monarques que havien derrotat Napoleó es van conjurar (inútilment) per esborrar les seqüeles de la Revolució Francesa. Ferran VII, El Deseado, fill de Carles IV, va tornar a Espanya amb la lliçó ben apresa i el primer que va fer va ser anul·lar la Constitució de Cadis. Davant d’aquest fet, tot Espanya es va partir en dos: al costat del rei, els absolutistes; al costat de la Constitució, els liberals. Són els mateixos que després es diran carlins i isabelins, i després nacionals i republicans, i últimament «peperos» i «sociatas». La seva lluita pel poder significarà més d’un segle de guerres civils continuades.

A Catalunya, eren liberals les ciutats i la costa, les classes mitjanes i la incipient classe obrera. A la muntanya, en canvi, dominaven els absolutistes menjaciris i carques. Les batusses eren freqüents. A Madrid, la pressió popular i un pronunciamiento va fer que Ferran VII, a contracor, restablís la Constitució de Cadis. Durant tres anys, doncs, van manar els liberals. Però els monarques absoluts d’Europa van enviar els Cent Mil Fills de Sant Lluís, una mena de cascos blaus preparats per reprimir revolucions. Els absolutistes van tornar al poder durant deu anys, en què van actuar com si fossin al segle XVI. No es van atrevir, en canvi, a restablir la Inquisició, cosa que va enfurismar els més rancis, molts d’ells catalans (revolta dels Malcontents, 1827).

El germà del rei, Carles, que era el fatxa de la família, es va convertir en l’apòstol d’aquests sectors ultres, que per això aviat s’anomenaran carlins. Per no haver de cedir el tron al seu germà, Ferran VII va derogar la llei sàlica, que impedia l’accés de les dones al tron, i va nomenar hereva la seva filla, Isabel. I acte seguit, es va morir (1833).

Fins aquí, entesos. I ara comença el més mogut. Amb Isabel II convertida en reina, va manar la seva mare, la regent Maria Cristina, que va donar el poder als liberals moderats. Però les reformes que va emprendre eren massa agosarades per a uns i massa tímides per als altres. Els carlins es van revoltar al camp, i els liberals més avançats (progressistes), a les ciutats, i van bloquejar el país durant quaranta anys.

Els carlins es van aixecar tres vegades fins al 1874. Defensaven l’absolutisme, la tradició i la religió, i tenien el suport dels pagesos ignorants o desconfiats del nou món capitalista. Eren, ras i curt, residus medievals. Però en nuclis del que aleshores era la Catalunya profunda com Berga, la Seu d’Urgell o Solsona eren els amos, i l’exèrcit va trigar molts anys a derrotar-los.

En canvi, a Barcelona i en els nuclis industrials els qui dominaven el tema eren els progressistes, que ben aviat faran el salt cap al republicanisme federal. Defensaven la democràcia i les autonomies regionals. Aquests seran els protagonistes de les bullanges, revoltes populars que començaven amb qualsevol excusa (per exemple, uns toros massa mansos en una cursa a Barcelona) i acabaven normalment amb la crema de convents. Eren els inicis de l’anticlericalisme, que fins al 1936 va fer pagar a l’Església el seu alineament amb les forces més reaccionàries de la societat.

El govern dels liberals moderats va enterrar l’Antic Règim, però no va resoldre els greus problemes estructurals d’Espanya. Per exemple: el 1836 Mendizábal es va decidir a desamortitzar els béns de l’Església. Però en lloc d’aprofitar l’avinentesa per fer una profunda reforma agrària, va subhastar els béns confiscats per tal que restessin en mans de la gran burgesia.

Durant tres dècades, moderats i progressistes es van anar rellevant en el poder gràcies a cops d’estat successius, encapçalats per militars amb ganes de protagonisme (una nefasta tradició que més tard vam pagar molt cara). No hi havia solucions duradores, la crisi econòmica era cada cop més palesa i les masses populars es deixaven seduir pels extremistes (republicans i carlins). Barcelona es va convertir en un feu del federalisme, i la seva gent es va revoltar sovint, fins que el general Espartero, amb gran tacte, va bombardejar la ciutat des de Montjuïc (1842).

El 1868 un altre general, el reusenc Joan Prim, va obligar Isabel II a abdicar i va proclamar un règim democràtic. La seva idea era instaurar una nova monarquia constitucional, i per això va buscar rei per totes les corts europees, com qui posa un anunci al diari. El candidat elegit va ser Amadeu de Savoia. Però tot just posar el peu a Madrid, Amadeu I va haver de presidir els funerals del general Prim, mort en un atemptat; els carlins es van sublevar de nou i el poble va girar l’esquena al nou monarca perquè era foraster. El 1873 el pobre Amadeu I va entonar el «Ja us ho fareu» i va deixar el tron.

I ara què fem? Només quedava per provar la República. Era un invent nou i només tenia predicament a Catalunya (els dos primers presidents seran dos catalans, Figueras i Pi i Margall). Total, que el nou règim no va tenir mai força ni encert per imposar l’ordre. Mentre els federals catalans, amb prudència, feien cas del govern i no es precipitaven a proclamar l’Estat Català (com pretenien), a llevant va esclatar la plaga del cantonalisme, que era com un federalisme portat a l’extrem, amb poblets i pedanies proclamant-se independents, com a les «autonosuyas» de l’Ozores. Per combatre aquest moviment, la República es va tornar unitària i va ensenyar els punys, apartant-se de les seves pròpies bases. Tot just un any després, el general Pavía va entrar a les Corts i va acabar amb l’experiment. Un altre militar, el general Martínez Campos, va proclamar la Restauració borbònica en la persona d’Alfons XII, fill d’Isabel II.

Ha quedat clar? Si més no, cal retenir una conclusió: aquest reguitzell de conflictes i batusses resumeix el fracàs de tot un segle, tot just el mateix segle en què la resta d’Europa va fer el gran pas cap a la democràcia i el capitalisme industrial. Catalunya va ser ben conscient d’aquest fracàs, i per això, després de molts intents infructuosos per reformar l’Estat, va acabar per repudiar-lo. Però no ho va fer en bloc: la burgesia i les classes mitjanes abraçaran el nou catalanisme, modern i europeista. Les masses obreres s’afegiran en bloc a la via revolucionària.





Suor…


Tanta guerra i tanta revolta posen de manifest que els catalans de l’època tenien la sang calenta. No és estrany, doncs, que tinguessin fills amb frenesí, fins al punt que en només seixanta anys es van multiplicar per dos. De 1800 a 1860 la població passa de 850.000 a 1.700.000. Aquest baby boom té molt de mèrit perquè va ser fet amb els genitals nostrats, és a dir, sense immigració. També hi va tenir a veure el descens de la mortalitat infantil, gràcies al progrés mèdic. La introducció de la vacuna antivariolosa va fer que, per exemple, a Palamós el percentatge de nadons morts baixés del 21 per cent al 10 per cent en pocs anys.

L’excedent de població va vessar sobre les ciutats industrials, que necessitaven mà d’obra urgent. Nuclis com Reus, Tarragona, Mataró, Sabadell, Badalona, van créixer de forma espectacular. Barcelona va haver d’enderrocar les muralles medievals i planificar el seu futur creixement. Això va ser cosa d’un arquitecte progressista de Centelles, Ildefons Cerdà (1859). Ell és l’autor del famós i elegant Eixample barceloní, que fa molt de goig, i més que en faria si l’especulació urbanística no hagués adulterat el projecte inicial, que preveia illes de només dues façanes amb zones verdes al mig.

Amb tanta població jove i engrescada, és normal que l’economia mantingués la velocitat de creuer. L’agricultura, protagonista del gran boom del segle XVIII, va progressar sobretot a les comarques del litoral, on predominava la mentalitat capitalista i els conreus amb més sortida, com la vinya. A l’interior, en canvi, es mantenia la tradicional explotació cerealista, amb masies habitades per pagesos missaires i un pèl rancis, que es malfiaven de l’onada capitalista que els queia a sobre. Aquesta serà la base social del carlisme tradicionalista.

El cas és que els èxits agrícoles de tot un segle havien permès acumular grans excedents de capital, que en bona part estaven en mans de burgesos terratinents, que al seu torn els van reinvertir en les noves activitats industrials. El segle XIX va fer de Catalunya una autèntica societat industrial, la més pròspera d’Espanya, tot i que amb massa limitacions per fer-se lloc entre les zones més desenvolupades d’Europa.

La primera d’aquestes limitacions només és atribuïble a la naturalesa: som un país escàs en matèries primeres i fonts d’energia. S’havia d’importar el carbó a tones per fer anar la maquinària industrial, i l’acer per nodrir les fàbriques metal·lúrgiques (de petroli tampoc no en tenim, però en aquella època això encara no comptava).

El segon inconvenient i el tercer van de bracet: d’una banda, no hi havia un mercat espanyol on col·locar els productes; de l’altra, els governs espanyols rarament van mostrar-se sensibles a les necessitats comercials dels fabricants, que bàsicament era una: el proteccionisme enfront de la competència, principalment britànica. Aquesta indiferència governamental, que exasperava l’opinió pública barcelonina, va fer tant o més pel sorgiment del catalanisme que els versos de Verdaguer.

Així doncs, la indústria catalana va ser una indústria lleugera, de béns de consum. El tèxtil era, de llarg, el sector més expansiu. Ja ho havia estat dècades abans, amb les indianes. Des que els germans Bonaplata van importar la màquina de vapor, la producció es va multiplicar. Les primeres fàbriques les trobem a Barcelona i a la costa (el Maresme i el Garraf), a prop dels ports que rebien les comandes de carbó. Després, els empresaris van decidir abaratir costos i aprofitar l’energia de l’aigua, per la qual cosa van crear colònies industrials a les ribes del Ter i del Llobregat. No oblidem tampoc el sector de la llana, que van impulsar els terrassencs i els sabadellencs, tots per un igual (per això encara es barallen tant), fins al punt que el Vallès produïa el 50 per cent de la llana de tot l’Estat.

En aquest nou món, liberal, urbà i mecanitzat, la burgesia és el centre de tot. Ha arraconat les restes de l’antiga aristocràcia, ha comprat la major part dels antics béns de l’Església, finança els autors renaixentistes i disfruta de l’òpera al seu gran temple, el Liceu. És una burgesia que, de primer, intenta ficar-se en política, alineada amb els progressistes, que volen modelar el vell edifici estatal d’acord amb els seus interessos. Però Espanya és una altra cosa, les forces de l’Antic Règim mantenen el seu pes i el govern està normalment en mans dels moderats, que es limiten a fer canvis superficials. Al cap i a la fi, el desencís i la por a les masses obreres portarà els burgesos a buscar l’acord amb el poder i a influir, en la mesura del possible, a través de lobbies proteccionistes com el Foment del Treball (1869), que encara remena la cua, avui dia, defensant els interessos dels empresaris.

A la trinxera oposada, hi ha els nous grans protagonistes de la societat, els obrers, que a mitjans del segle suposen ja el 40 per cent de la població de Barcelona. El proletariat urbà estava format per camperols emigrats o artesans arruïnats per la incipient mecanització de la feina. A les fàbriques, feien jornades extenuants de dotze a catorze hores, s’havien de gastar mig jornal amb aliments (ep, sense comptar la carn ni el peix) i no tenien ni assegurança, ni subsidi d’atur, ni pensions. Les dones i els nens també treballaven, però això sí: amb menys jornal. Uns i altres formaven famílies nombroses, amuntegades en cases poc higièniques dels barris més degradats, on el còlera feia regulars visites de cortesia.

Els obrers no van trigar a expressar el seu malestar, però en canvi els va costar molt marcar-se uns objectius de classe. Al primer terç del segle, el proletariat era encara adolescent i, com a tal, sortia al carrer sense saber ben bé què li passava. Les bullangues són, així, revoltes espontànies, sense direcció ni objectius, que només serveixen per expressar desesperació. El 1840, però, ja trobem les primeres societats obreres, que inicialment fan de mútua i de cooperativa, però que aviat esdevindran sindicats combatius. Els liberals moderats, amb el suport entusiasta de la burgesia catalana, van prohibir aquesta mena d’associacions «subversives». Però aquestes van seguir existint, i el 1854 van convocar, amb èxit, la primera vaga general de la nostra història.

En aquell moment, la qüestió obrera podia ser considerada només com un problema d’ordre públic. S’hi trobava a faltar un moviment al darrere, una ideologia, una estratègia orientada cap al veritable canvi polític. Només hi havia el republicanisme, que al cap i a la fi era burgès (com va demostrar la curta experiència de 1873), i el socialisme utòpic, que només existia en els llibres dels intel·lectuals. Anys després, per fi, van arribar els grans corrents ideològics del moment: marxisme i anarquisme. El primer defensava la via política, la revolució per a la construcció d’un nou estat comunista. El segon era apolític i defensava l’acció directa per destruir l’estat burgès.

A tot Europa es va imposar el marxisme. Aquí, com que som tan xulos, ens va fer més peça l’anarquisme de Bakunin. El 1870 es va constituir la delegació espanyola de l’Associació Internacional de Treballadors (AIT), embrió de la cèlebre CNT. Tot i els intents del PSOE i de la UGT, l’anarquisme apolític va ser sempre més la força hegemònica del proletariat català. Aquest divorci entre els obrers catalans i la vida política explicarà molts fenòmens, sobretot dolents, durant les dècades posteriors.





… i tinta


La Renaixença, vista amb perspectiva, sembla un fenomen una mica absurd. Un tal Aribau té la pensada de fer un poema en català, i de cop i volta tot un país descobreix que té una llengua bonica i amb possibilitats literàries. Ep! Tot un país, no: les classes populars no van deixar mai de parlar català. El canvi de xip el van fer la burgesia i els intel·lectuals, que des de feia tres segles preferien el castellà, que hacía más fino. Per què, de cop i volta, van tornar als orígens?

Les causes, una vegada més, les hem de buscar a l’exterior (originals que som). Des de la derrota de Napoleó, les elits culturals europees van renegar de la Il·lustració, que situava la raó per damunt de totes les coses, i van posar de moda el Romanticisme, que exaltava la passió, la irracionalitat, l’abstracte. I doncs, hi ha res més irracional que el patriotisme? L’abstracció romàntica posava els individus sobre els ciutadans, les nacions sobre els estats, les pàtries sobre les ideologies. Tenia certa lògica: Napoleó havia pretès una Europa de citoyens, unida i uniforme segons el patró francès; la seva caiguda va donar via lliure als fets diferencials.

Alemanya i Itàlia van obtenir, per aquelles dates, la unitat i la independència; a l’Europa oriental, dos grans imperis (l’austrohongarès i l’otomà) van començar a trontollar per la pressió de totes les minories: els txecs, els eslovacs, els croats, els serbis, els hongaresos, els romanesos… En tots aquests pobles, les llengües pròpies portaven segles de prostració; les classes altes parlaven francès o alemany. Amb el Romanticisme, com per art d’encantament, van ressorgir com a llengües literàries i, en una segona fase, van esdevenir el caldo de cultiu de moviments de caràcter nacionalista. Resulta familiar, oi?

Quan aquesta onada passional va arribar a Catalunya, va trobar un panorama propici. La cultura autòctona era ben viva, i l’impuls econòmic havia generat un creixent sentiment diferencial respecte de Castella. Per això, quan Bonaventura Carles Aribau va publicar l’Oda a la pàtria (1833), el moviment es va estendre amb una facilitat impressionant. Tanta, que sembla increïble que només cinquanta anys abans Capmany menyspreés el català com un idioma «muerto para la república de las letras».

L’extensió de la Renaixença va multiplicar la producció literària en català, tot i que, essent obra romàntica, era bàsicament poètica, inflamada, empalagosa… i escrita, a més, en un llenguatge arcaic que tenia més a veure amb Ramon Llull que amb els mateixos catalans de l’època. Però era un punt de partença. I va tenir un component popular innegable. Els versos de Rubió i Ors, Lo Gayter del Llobregat, van esdevenir famosos; Josep Anselm Clavé va fer cantar en català milers d’obrers aplegats en societats corals; Frederic Soler, Pitarra, va revifar la tradició teatral en català amb tant d’èxit, que el govern espanyol va dictar un reial decret que prohibia les representacions fetes «exclusivamente en alguno de los dialectos de España».

El 1859 els intel·lectuals renaixentistes van decidir impulsar la creació literària ressuscitant els Jocs Florals, els mateixos que havia fundat Joan I al segle XIV. Era un certamen bastant cursi en què es premiaven versos ensucrats sobre amor, pàtria i fe. Coses del romanticisme. Però era, també, una gran novetat social. En acabar el discurs de cloenda de la primera edició, Milà i Fontanals va dir al públic: «Heu notat que he fet el discurs en català i ningú no ha rigut?». Perquè, efectivament, uns anys abans la possibilitat de parlar en català en públic feia riure.

Però més enllà de la moda romàntica, que de seguida va embafar a tothom, la Renaixença va ser un moviment d’amplíssima base que va desvetllar a tot el país les ganes de despertar de la letargia provincianista. Des de 1842, van aparèixer publicacions periòdiques en català, l’Ateneu Barcelonès va impulsar l’activitat acadèmica, el Centre Excursionista de Catalunya va estimular les ciències naturals (geografia física, botànica, espeleologia), Duran i Bas encapçalà un viu moviment de renovació jurídica. Fins i tot l’Ictíneo, el primer prototip de nau submarina inventat pel figuerenc Narcís Monturiol, és atribuïble a aquest clima d’efervescència creadora.

Des del punt de vista literari, però, la Renaixença no va oferir obres de nivell fins a la irrupció de mossèn Cinto Verdaguer, en la poesia (L’Atlàntida, Canigó) i d’Àngel Guimerà en el teatre (Mar i cel, Terra Baixa). La novel·la, que no havia produït res de bo des de Tirant lo Blanc, va ressuscitar de la mà de Narcís Oller, i darrere d’ell va arribar la jove generació d’autors modernistes, que per edat i per ideologia pertanyen ja a una altra època: la que fa el trànsit del regionalisme folklòric al nacionalisme polític.

La sang, la suor i la tinta havien donat el seu fruit: tot apuntava cap al sorgiment del catalanisme com a nou eix de la vida política.





XV

LO CATALANISME

1875 - 1931





Després de moltes dècades d’apassionada lluita política, la societat espanyola va trobar l’estabilitat sota el règim de la Restauració, que es va aguantar més o menys bé fins a la guerra de Cuba (1898), que va acabar amb el vell imperi colonial espanyol. A Catalunya, aquesta crisi va fer que tant les esquerres com les dretes es tornessin nacionalistes, mentre que la classe obrera, cada cop més explotada, i per tant, més combativa, es va adherir en massa a un anarquisme de bombes i pistoles. Que segueixi l’espectacle!





Democràcia per torns


És significatiu que quan el general Martínez Campos va proposar la restauració de la monarquia borbònica, en la persona del jove Alfons XII, ningú no va protestar. Tothom estava fart de lluites polítiques que no portaven enlloc.

Davant d’aquesta nyonya nacional, un polític conservador, Antonio Cánovas del Castillo, va fer aprovar una constitució basada en el model anglès, és a dir, amb dos grans partits moderats que es repartien educadament el pastís del poder. Conservadors i liberals, per torns, van ocupar el govern a través d’eleccions pretesament democràtiques, en què es practicaven totes les formes possibles de corrupció: amenaces, coaccions, fraus i fins i tot vots falsos (d’electors ja morts, per exemple).

El sistema va funcionar i va garantir l’estabilitat política durant vint-i-cinc anys. Per això va comptar, inicialment, amb el suport de la burgesia catalana, que sabia per experiència que la inestabilitat no és bona per als negocis. En aquest darrer quart de segle, doncs, ens trobem amb un nou impuls de l’economia catalana, i amb una burgesia èbria de diners i molt aficionada a l’especulació financera, tan ben descrita per Narcís Oller en la seva novel·la La febre d’or.

La indústria va continuar endavant, especialment des de 1891, en què el govern espanyol es va decidir, finalment, a adoptar una rígida política proteccionista. L’agricultura, en canvi, va patir un sotrac important: l’epidèmia de la fil·loxera, que durant la dècada dels vuitanta va arrasar totes les vinyes catalanes. Passada la passa, valgui la redundància, només la meitat de la terra afectada es va tornar a cobrir de vinyes; la resta va acollir nous cultius, com l’avellaner al camp de Tarragona.

Però mentrestant, en el terreny polític, una altra epidèmia començava a infectar tot el sistema català de partits: el catalanisme. Després de trenta anys de Renaixença, la revifalla patriòtica havia anat obtenint la complicitat d’àmplies capes de la població. Però era una complicitat sentimental, més que política. Hi havia simpatia cap als Jocs Florals, els versos de mossèn Cinto, la innocent reivindicació del folklore nostrat. Però la proposta d’un règim autonòmic per a Catalunya no despertava tant d’entusiasme. Pels burgesos, era una temptativa gairebé revolucionària. Pels obrers internacionalistes, era una pèrdua de temps. Per la resta de la gent, era una mena d’utopia.

Tot i així, el catalanisme es va anar obrint camí, preparant-se per a temps millors (que estaven ja a la cantonada). Aquesta travessa del desert va ser obra, bàsicament, de Valentí Almirall, antic republicà federal, que va escindir-se després de molts anys intentant que Pi i Margall abracés el catalanisme. Ell solet, amb la cobertura intel·lectual dels autors de la Renaixença, com Guimerà, va fundar el Diari Català, primer en la nostra llengua (1881), va convocar el Primer Congrés Catalanista (1882) i va inspirar el primer programa polític del nacionalisme, el Memorial de Greuges, presentat davant d’Alfons XII el 1885.

El catalanisme es va anar afermant a mesura que el règim de la Restauració anava perdent pistonada. El 1892, un grup de joves del grup d’Almirall el va acusar de ser massa tou i va fundar la Lliga de Catalunya, que aviat va tenir prou força per convocar un gran congrés nacionalista, d’on van sortir les cèlebres Bases de Manresa. En aquest document ja no es parlava de particularisme ni de proteccionisme, sinó d’autonomia política per a la «nació» catalana, amb Parlament, concert econòmic i oficialitat del català: el mateix programa, més o menys, que han seguit defensant els partits nacionalistes des de Cambó fins a Pujol.

Al carrer, però, el gran debat era social. L’anarquisme, molt esmorteït des de l’inici de la Restauració, va tornar a treure el nas de forma violenta, emparat per una classe obrera més explotada com més pròspera era la situació econòmica. A partir de 1890 comença una escalada terrorista, que té com a punt àlgid l’atemptat contra el Liceu de 1893 (amb catorze morts, a més de la famosa Mariona Rebull de La saga de los Rius) i l’assassinat de Cánovas del Castillo el 1897. El govern va respondre amb la repressió indiscriminada: condemnes a mort, empresonaments massius i prohibició de totes les entitats obreres. L’activitat anarquista es va aturar durant uns anys, però no calia ser gaire llest per preveure que tornaria amb més força.





La crisi de Cuba


Al llarg del segle, Espanya havia anat perdent la major part de les seves colònies d’ultramar. El 1895, a Cuba va esclatar una revolta independentista. El govern espanyol, que durant anys s’havia negat tossudament a concedir un règim autonòmic als cubans, va reaccionar tard i malament. Els Estats Units, que ja aleshores tenien interessos a la zona, van declarar la guerra a Espanya i la van guanyar amb una facilitat insultant. Així, amb la desaparició definitiva de l’antic imperi, l’Espanya de la Restauració va caure en una mena de mal rotllo col·lectiu (qui ens ha vist i qui ens veu), que s’expressa clarament en els textos ombrívols i pessimistes dels escriptors de la Generación del 98.

La pèrdua de les colònies també va ser un cop dur per a l’economia catalana, sobretot per als exportadors del tèxtil. En el terreny polític, la sotragada va afectar sobretot els partits tradicionals, que havien donat suport al govern, mentre que va donar un renovat prestigi als catalanistes, els únics que havien proposat l’autonomia de Cuba, i també els únics que abans d’iniciar-se la guerra van pronosticar el desastre. Amplis sectors populars i —per fi— una part de la burgesia es van afegir als seus rengles. El 1901, grups catalanistes de diverses tendències van formar un nou partit, la Lliga Regionalista, que va obtenir una sorprenent victòria electoral a Barcelona. Des d’aquell moment, el nacionalisme se situarà en el centre del debat polític català, i els vells partits dinàstics perdran gradualment el seu protagonisme.

La Lliga Regionalista va ser la força central de la política catalana en les primeres dècades del segle. I això es deu al fet que, encara que els seus dirigents eren tots de bona família, la seva orientació política, inicialment, no era de dreta pura, sinó de centre ampli, un espai plural on poguessin convergir (amb perdó) sectors diferents units per la causa nacional. I és que el catalanisme, com deia Josep Pla, lliga amb tot. Per demostrar-ho, el 1906 la Lliga va promoure una coalició catalanista que abastava des dels federals fins als carlins: la Solidaritat Catalana, que va obtenir un triomf electoral inapel·lable.

Convertit en fenomen de masses, el catalanisme va pressionar de valent per obtenir un estatut d’autonomia. La resposta del govern va ser més aviat miserable: el 1914 va permetre a les quatre diputacions catalanes unir-se en una Mancomunitat amb atribucions merament administratives. Per sort, al capdavant s’hi va posar un polític de gran visió i, sobretot, amb molt de sentit pràctic: Enric Prat de la Riba (1870-1917), advocat d’origen rural, i autor de La nacionalitat catalana (1906), obra clau del pensament teòric catalanista.

Essent president de la Diputació de Barcelona, Prat ja havia demostrat que amb poc poder i menys recursos es podia fer molta feina. Per aquest motiu, Eugeni d’Ors, l’intel·lectual orgànic del moment, el va batejar com «el seny ordenador de Catalunya». Des de la Mancomunitat, Prat va impulsar una obra de govern rica i variada, tant en obres públiques (carreteres, xarxa telefònica), com en l’ensenyament (escoles industrials i d’oficis, biblioteques populars), i sobretot en matèria cultural: un invent seu, l’Institut d’Estudis Catalans, va esdevenir la màxima autoritat acadèmica del país, i sobretot va donar aixopluc a l’enorme tasca del filòleg Pompeu Fabra per modernitzar la gramàtica catalana.

Malgrat tot, el nacionalisme de la Lliga no va tenir mai temptacions independentistes. Més aviat al contrari: a partir de 1916, a través del manifest Per Catalunya i l’Espanya Gran, Francesc Cambó va imposar les tesis favorables a una major intervenció del catalanisme en la política general d’Espanya. El seu punt de vista era que l’aportació catalana podia contribuir a modernitzar l’Estat.

Aquesta pretensió, tal com funcionava la política espanyola, era una ingenuïtat (de fet, encara ho és, i si no que l’hi preguntin a Miquel Roca, Duran i Lleida i tants altres). A Madrid, l’intervencionisme era considerat com un catalanisme de doble cara. Alcalá Zamora li va retreure a Cambó, en el Parlament: «No se puede ser al mismo tiempo el Bolívar de Cataluña y el Bismarck de España». O sigui, que si volia fer política a Espanya, havia d’aparcar el catalanisme. Era una disjuntiva impossible de resoldre.

Aquest gir intervencionista no té res de casual. La Lliga tenia bons motius per buscar la col·laboració amb Madrid. Continuava presentant-se com un partit interclassista, però els seus dirigents eren burgesos, i observaven amb inquietud la revifalla de l’agitació obrera a Barcelona. Entre la CNT i el govern central, no hi havia dubtes sobre quin era l’enemic a batre i quin el còmplice ocasional.

Després de la terrible repressió de finals del segle XIX, l’obrerisme català va tornar a ensenyar les dents.

El 1909, Espanya estava en guerra amb el Marroc. Era un conflicte impopular, conegut com «la guerra dels banquers» perquè el que estava en joc, bàsicament, eren els interessos econòmics de la burgesia al nord d’Àfrica. El govern va cridar a files els reservistes, és a dir, els pobres diables que ja havien fet la mili (perquè, en aquell temps, només feien la mili els pobres diables). Molts d’ells ja eren casats i amb fills. Quan s’embarcaven al port, en una escena emotiva i lacrimògena, va esclatar la revolta: durant una setmana, es van aixecar barricades, van cremar convents i esglésies, la ciutat es va paralitzar. Hi va haver 113 morts (majoritàriament obrers) i centenars de detinguts (tots ells obrers).

El govern va creure que havia de donar un escarment. Però com que la revolta havia estat espontània, no hi havia responsables directes, i li va tocar el rebre a Francesc Ferrer i Guàrdia, ideòleg de l’anarquisme i fundador de l’Escola Moderna. El procés judicial, ple d’irregularitats, va escandalitzar tot Europa, però Ferrer va ser finalment afusellat. El poeta Joan Maragall va suplicar l’indult, batejant Barcelona com «la ciutat del perdó». Però les coses anaven en una direcció ben diferent.

La indústria catalana continuava progressant. El tèxtil, gràcies a les mesures proteccionistes, copava el mercat espanyol, i la producció en massa d’electricitat, en substitució de les velles fonts d’energia, havia permès el naixement de nous sectors industrials: la siderúrgia i les químiques, principalment. Però, per variar, aquest progrés no suposava cap millora en les condicions de vida dels obrers.

El 1910, els principals centres anarquistes es van fusionar en la Confederació Nacional del Treball (CNT), sindicat hegemònic a Catalunya fins al final de la Guerra Civil. El 1917, seguint l’estela de la Revolució Russa, hi va haver violentes vagues generals que van acabar de convèncer els dirigents de la Lliga de la necessitat de fer un gir cap a la dreta i apuntalar el règim. Cambó, nou líder del patit des de la mort de Prat de la Riba, va ser ministre, un bon ministre, per cert, en dos governs d’Antonio Maura. Alfons XIII li va arribar a proposar de ser cap del govern, a condició que abandonés el catalanisme, però el polític empordanès no ho va acceptar.





La dictadura


En aquells anys, la violència als carrers de Barcelona va arribar a l’extrem. Després de dècades de terrorisme, els empresaris van decidir respondre als anarquistes amb les mateixes armes, i van emparar un fantasmagòric Sindicat Lliure, que en realitat era una banda organitzada de pistolers a sou. Les seves bales van acabar amb la vida del dirigent més destacat de la CNT, Salvador Seguí, i del dirigent republicà Francesc Layret. La violència obrera també es va endur per davant molts empresaris, i el 1921 va donar el cop de gràcia a la Restauració executant el president del govern, Eduardo Dato. Aquell mateix any, una espectacular derrota militar al Marroc (batalla d’Annual) va acabar d’enterrar el règim.

El 1923, el general Primo de Rivera va donar un cop d’estat per tal de posar ordre. Tot i l’oposició de les esquerres, el rei va acceptar el suggeriment, i els partits moderats, inclosa la Lliga, van emmudir. I mira que el general no era precisament un catalanista: el 1925 va dissoldre la Mancomunitat, i poc després, en un atac de fúria, va prohibir l’ús públic del català, la senyera… i les sardanes! Mentrestant, Cambó s’havia «retirat» de la política i es dedicava a la finances i els viatges. Només va tornar quan Primo de Rivera va dimitir. Però en aquell moment, tothom a Catalunya li havia vist el llautó: els seus bons temps havien passat.

El 1929, Primo de Rivera va dimitir, i el rei Alfons XIII va intentar, després d’un període de transició (dictablanda), retornar el país a la normalitat democràtica (terme absurd, perquè a Espanya la democràcia no tenia res de normal). El 1931, el monarca va convocar eleccions municipals i generals, tot i que el país sencer semblava mirar cap a la República.

Les renúncies de la Lliga van capgirar la situació política catalana. El vell partit de Prat de la Riba va esdevenir el portaveu de la dreta rància, còmplice de la dictadura, i va deixar via lliure a noves formes de nacionalisme, més esquerrà (Acció Catalana, Partit Republicà Català) i més abrandat (Estat Català). Lo catalanisme deixava de ser una doctrina burgesa i passava a ser patrimoni dels republicans d’esquerra. Amb ells va arribar, tres segles després, l’autogovern.





XVI

REPÚBLICA I GUERRA

1931 - 1939





En només vuit anys, a Catalunya van passar més coses que en els trenta anteriors (i que en els quaranta següents, si més no en l’àmbit polític). Totes les tensions, els anhels i els odis s’hi van abocar de forma torrencial per agafar sentit en un nou règim que havia despertat moltes il·lusions: la Segona República. Era la gran oportunitat per reparar tots els greuges i les injustícies; però tot es va fer massa de pressa per a uns, massa a poc a poc per als altres, i la República es va enfonsar davant dels poders fàctics de sempre, esperonats pel feixisme, que guanyava posicions a tot Europa. Amb ella van caure també, de forma sagnant, moltes dècades de catalanisme i de renaixença cultural.





Feia gairebé cent anys de la Renaixença, i trenta des que el catalanisme polític guanyava eleccions. Però no va ser fins al 1931 que Catalunya va recuperar un bocí de la sobirania perduda el 1714. Per què? Doncs perquè, finalment, el catalanisme va deixar de ser un caprici burgès i va ser vist pel conjunt de la població com una necessitat: aquesta va ser l’obra de les esquerres. I perquè, al conjunt d’Espanya, els mateixos republicans sabien que sense el suport català el nou règim fracassaria, com tots els anteriors. O sigui, que més per necessitat que per ganes, el govern de Madrid va acceptar que Catalunya fos una miiiica autònoma. Era una gran novetat, i ja es veia a venir que no duraria gaire.





República Catalana


Francesc Macià era un senyor gran que després de passar per l’exèrcit espanyol es va fer independentista català. No és una trajectòria gaire coherent, però és que Macià, tot i l’edat, era un arrauxat i un romàntic que funcionava una mica per instint. Home d’esquerres, estava fart de veure com la Lliga, el partit dels senyorets, monopolitzava la causa del nacionalisme. I creia també que mentre no caigués la monarquia espanyola, Catalunya només se’n sortiria si anava per lliure. El 1922 va fundar un partit de tall separatista, i perquè no hi hagués confusions el va anomenar Estat Català. Durant la dictadura de Primo de Rivera va viatjar per tot el món demanant diners per a la causa de la llibertat de Catalunya. Però com que la resposta que li donaven, normalment, era «Cata… què?», se’n va afartar.

El 1926 li va tornar a sortir la vena militar i, amb un grup d’arreplegats del seu partit, va organitzar una mena d’aixecament armat bastant maldestre: es tractava de concentrar-se a Prats de Molló, més enllà de la frontera francesa, ocupar Olot i proclamar-hi la República Catalana. Així de senzill, i així de forassenyat. Però un dels conspiradors es va canviar de bàndol i, abans de carregar les escopetes, els conjurats van ser detinguts per la Gendarmerie.

Era un fracàs total, però destil·lava tanta bona fe, tanta ingenuïtat, que l’opinió pública internacional va agafar simpatia cap al vell coronel separatista. La justícia francesa només el va condemnar a dos mesos de presó, i quan en va sortir, Macià ja s’havia convertit en un líder carismàtic, conegut afectuosament com l’Avi a tot Catalunya.

Com ja hem dit, el 1929 va caure la dictadura de Primo de Rivera i el rei Alfons XIII va intentar salvar els mobles convocant eleccions municipals. Els republicans espanyols ja sabien el pes que tenia Macià i li van prometre, a canvi del seu suport, un estatut d’autonomia per a Catalunya. Macià va tornar a casa aclamat per la població i, a corre-cuita, va formar un nou partit polític, Esquerra Republicana de Catalunya (ERC), que era un poti-poti de catalanistes i dirigents d’esquerra que, com Lluís Companys, encara tenien certes prevencions envers el nacionalisme «burgès».

Les eleccions van ser el 12 d’abril de 1931. ERC només tenia un mes de vida, però va arrasar. La Lliga Regionalista de Cambó va rebre la patacada més sonora de la seva història. A la resta d’Espanya, els republicans es van imposar a les grans ciutats, que era el que comptava, perquè al camp la gent encara votava el que deia el cacic.

Al matí del dia 14, quan es van conèixer els resultats definitius, la gent es va llançar al carrer com si fos festa major. Els líders d’ERC van decidir tirar pel dret i, sense esperar-se a veure què passava a Madrid, van anar cap a la plaça de Sant Jaume. Lluís Companys va entrar a l’Ajuntament, va sortir al balcó i va proclamar la república, així, a seques, per no buscar-se embolics. Després Macià va anar al Palau de la Generalitat i va precisar que el que estaven proclamant era la República Catalana, integrada, això sí, en la «Federació de Repúbliques Ibèriques», un invent de la seva imaginació. Però es tractava d’això: de fer drecera amb fets consumats, mentre a Madrid la gent es preguntava «¿Ya sabes lo de Barcelona?», fregant-se els ulls.

Aquell mateix dia, però, es va proclamar la república a tot Espanya i el rei va fer les maletes. Al diari ABC —que ja en aquella època representava el que representava— el monarca va divulgar un comunicat en què admetia sagaçment que «ya no tengo el amor de mi pueblo». I després va agafar un vaixell en direcció a Marsella.

Així doncs, tres-cents anys després de Pau Claris, Catalunya era finalment una república. El nou govern de Madrid, que presidia Niceto Alcalá Zamora, tenia els pèls de punta: això no és el que havien pactat amb Macià. El dia 17, tres ministres republicans van venir a Barcelona per intentar que l’Avi baixés del burro. Un d’ells, el català Lluís Nicolau d’Olwer, va tenir la genial idea de rescatar de les cendres el nom de Generalitat, que no feia tan mal efecte, i que podia obrir les portes al futur règim autonòmic de Catalunya. Macià, a contracor, ho va acceptar i se’n va autoproclamar president.

En part, Macià va fer aquesta concessió —«el sacrifici més gran de la meva vida», es veu que va exclamar— per possibilisme i per no fer enfadar els militars, com sempre. Però per altra banda, el vell dirigent no les tenia totes: les masses obreres de l’àrea de Barcelona continuaven dominades per la CNT, que no creia en el catalanisme sinó en la fraternitat obrera universal, i que feia classes gratuïtes d’esperanto, no de català, als seus afiliats. El sindicat havia donat suport a Macià per fer fora la monarquia, però no estava interessat en una aventura nacionalista. I si la CNT, amb els seus 600.000 afiliats, no hi posava el coll, cap aventura podia tenir èxit a Catalunya, com quedaria demostrat l’octubre de 1934.

Total, que pocs mesos després a Madrid van aprovar una constitució republicana, laica i progre, però no federal, com volien els catalans. A Barcelona, mentrestant, es va elaborar un projecte d’estatut que definia Catalunya com un estat autònom, amb el català com a únic idioma oficial i amplis poders exclusius per a la Generalitat (per demanar, que no quedi). Es va votar en referèndum i va obtenir el 99 per cent dels vots favorables. Però el text va arribar a Madrid i les noves Corts republicanes, després d’un debat agre i etern, van retallar el text de tal manera que no s’assemblava a l’original ni en el preàmbul. Però encara tenia alguns punts bons, que vistos des del present fan certa enveja: la Generalitat tenia l’ordre públic, o sigui, que manava sobre la Guàrdia Civil. I les diputacions provincials van desaparèixer com per art d’encantament. A més, el català tornava a ser cooficial per primer cop des de 1714. Era suficient per començar a treballar, i això és el que devia pensar Macià, que va acceptar el text per a desesperació dels seus vells companys d’Estat Català. El 1932 es va estrenar el Parlament autònom i ERC va obtenir-hi, de nou, una còmoda majoria. Macià va continuar sent president fins a la seva mort, el Nadal de 1933.





No anem bé


Però la situació política i econòmica, a Catalunya i al conjunt d’Espanya, era molt moguda. Les tensions socials, sobretot al camp, es van veure aguditzades en un context de crisi internacional (el famós crac del 29, on Groucho Marx va perdre tots els seus estalvis). El govern de Manuel Azaña, format per republicans moderats amb suport socialista, va emprendre tímides mesures contra l’Església i reformes de l’exèrcit, i en favor d’una certa reforma agrària que, sense acontentar els sindicats, va enfurismar els sectors més conservadors i missaires. Total, que el 1933 Azaña va haver de dimitir, i en les noves eleccions —les primeres en què van poder votar les dones, sigui dit amb tot el respecte— van guanyar els partits de centredreta, amb líders com Gil Robles, que es feia dir jefe i que només li faltava un bigotet per assemblar-se del tot a cert Adolf Hitler que acabava d’arribar al poder a Alemanya.

La democràcia anava de baixa a tot Europa, i la gent només se sentia seduïda per models totalitaris: el comunisme soviètic, el feixisme italià i el nazisme alemany. A Espanya, tothom estava convençut que, al cap i a la fi, les coses només es podrien resoldre a bufetades, i van començar a progressar dos partits oposats en tot, excepte en el seu poc respecte a la democràcia republicana: el Partit Comunista i Falange Española (de tall feixista). Eren el primer símptoma de la imparable bipolarització de la vida política.

A Catalunya, com sempre, el debat entre esquerres i dretes es barrejava amb l’etern conflicte nacionalista. El govern autonòmic d’ERC havia de negociar amb el govern dretà de la República, i els conflictes eren continus. El 1934, el Parlament català va votar una moderadíssima reforma agrària, la Llei de contractes de conreu. Però els propietaris rurals catalans, ajudats pels dirigents de la Lliga —a qui el catalanisme se li acabava just a l’alçada de la butxaca— van protestar davant del govern central, que va anul·lar la llei perquè la considerava inconstitucional.

Al mes d’octubre, la CEDA (el partit de Gil Robles) va entrar al govern, i els partits d’esquerra van denunciar que la República estava en perill. Hi va haver vaga general, però el merder de veritat va ser a Astúries, on els miners van prendre el poder. Malauradament per a ells, l’exèrcit hi va enviar un tal Francisco Franco per reprimir-los. A Barcelona, el nou president, Lluís Companys, va arribar a la conclusió que l’única autoritat veritablement republicana era la seva, i el dia 6 d’octubre va proclamar l’Estat Català i la República Federal Espanyola, tot alhora, confiant que els sindicats i les esquerres de tot el país li farien costat. Però la CNT, un cop més, va detectar cert tuf nacionalista i se’n va desentendre. L’endemà, l’exèrcit va tirar quatre trets i es va acabar tot. Companys i el seu govern van ser empresonats, l’Estatut va quedar en suspens i a Madrid hi va haver una manifestación espontánea de suport al govern. Aquell dia, diuen alguns, Companys es va tornar nacionalista de veritat.

Després dels fets d’Octubre, a Espanya ningú no es refiava ni de la família. Uns i altres semblaven preparar-se per quan petés tot. El 1936 va caure el govern centrista de Lerroux, que s’havia vist implicat en l’afer de l’Estraperlo, un escàndol de corrupció (no us sona?). Es van convocar eleccions, i les esquerres, unides en el Front Popular, van obtenir la victòria a tot Espanya. Això va servir perquè Companys sortís de la presó i tornés a Barcelona com a president. Immediatament, les dretes es van posar a conspirar amb l’exèrcit per tal de «restablir l’ordre». Només feia cinc anys que s’havia proclamat la República.

Amb tant d’ensurt, la Generalitat havia tingut poc temps per consolidar-se. El traspàs de competències era lent i, perquè ens en fem una idea, el pressupost del govern català no va arribar mai a ser superior al de l’Ajuntament de Barcelona. Tanmateix, es va fer cert esforç de gestió, sobretot en matèria de cultura, ensenyament, benestar social i ordenació del territori.

Després de les eleccions de febrer, la situació política a Espanya era infernal i tenyida de violència d’un i altre signe. A Catalunya hi havia una mica més de tranquil·litat, fins al punt que alguns historiadors han parlat de «l’oasi català». Però hi va haver sang: els germans Badia, dirigents d’Estat Català, van ser morts per un escamot anarquista. Els conflictes laborals eren el pa de cada dia. I la certesa de la conspiració militar i les intencions revolucionàries dels sindicats provocaven una atmosfera de gran tensió.

A Madrid, la cosa estava pitjor, perquè fins i tot els diaris feien travesses sobre el dia en què es produiria el tan esperat cop militar. El govern sabia que els militars més reaccionaris, com Franco, Goded i Mola, conspiraven. Per això, ingènuament, els va destinar tots a la quinta punyeta: Franco a les Canàries, Goded a les Balears i Mola a Navarra. Com quan el professor canvia un nen de pupitre perquè no li agraden les amistats que fa. Però aquests «nens» seguien en contacte, coordinats pel general Sanjurjo, un que ja havia intentat fer caure la República el 1932, i que des d’aleshores estava exiliat a Portugal.

Els dirigents de la dreta política estaven al corrent de tot. Un d’ells, José Calvo Sotelo, que s’havia declarat feixista en un incendiari discurs a les Corts, va ser assassinat el 13 de juliol per uns guàrdies d’assalt —la policia republicana— que volien venjar la mort d’un company seu a mans de falangistes. Aquest fet va ser el detonant del conflicte.





El cop d’estat


El 17 de juliol, es van sublevar les tropes del nord d’Àfrica. L’endemà, Franco va revoltar-se a Canàries i va volar després cap al Marroc, per prendre el comandament de les tropes africanes, les més preparades de l’exèrcit espanyol. Aquell mateix dia (18 de juliol, que és quan es cobrava la paga extra d’estiu fins fa quatre dies) va començar el famós alzamiento, que va tenir sort diversa: a les zones rurals (Galícia, les dues Castelles, Aragó i part d’Andalusia) es va imposar. En els grans nuclis urbans, com ara Madrid, Barcelona, València i Bilbao, va fracassar per la resistència decidida de les forces de l’ordre públic, lleials a la República, i els obrers armats.

A diferència dels pronunciamientos tan habituals al segle XIX, el cop del 18 de juliol va fracassar com a tal perquè els rebels no van poder agafar el poder immediatament, tal com pretenien. La incertesa del resultat va donar lloc a la terrible Guerra Civil. Terrible, des de tots els punts de vista, encara que Franco va declarar després que aquells tres anys li van ser molt útils per «netejar de rojos Espanya».

Els sublevats tenien el suport de bona part de l’exèrcit, la Falange, els supervivents del carlisme, el gran capital i els règims feixistes d’Itàlia i Alemanya. Els bisbes també s’hi van afegir amb entusiasme, excepte els bascos, que eren nacionalistes, i també el prelat de Tarragona, Vidal i Barraquer. Però malgrat tot, el govern de la república no havia caigut, i Espanya havia quedat partida en dues zones antagòniques.

El territori català va romandre fidel a la República. A Barcelona, el 19 de juliol hi va haver una autèntica batalla campal, fins que el general Goded, arribat des de Mallorca, es va rendir. Però la situació ja no tornaria a la normalitat. Els obrers s’havien armat i no tenien cap intenció de desarmar-se. La CNT-FAI es va fer la mestressa del carrer i va trigar molt de temps a sotmetre’s a l’autoritat del govern català. En tots aquests mesos, es va desencadenar una sagnant i desorbitada repressió que va afectar sobretot els capellans, la gent de dretes i els empresaris en general.

Tal com ho pinten en algunes pel·lícules sembla molt maco: la classe obrera agafant el poder i proclamant la gran revolució moral anarquista, sense Déu, ni amos, ni generals. Però el cert és que no tothom està preparat per exercir l’autoritat amb un màuser a la mà, així per les bones. I per cada anarquista de bona fe n’hi havia una colla de violents, ressentits, o simples criminals fugats de la Model junt amb els presos polítics. I entre tots van dissoldre l’Administració republicana, van paralitzar l’economia i van sembrar el pànic al carrer.

Un exemple: pocs dies després del 19 de juliol, el president Companys va veure com uns milicians saquejaven la casa d’un burgès a la mateixa plaça de Sant Jaume. Baixant del cotxe oficial, es va dirigir als saquejadors cridant «Ordre! Ordre!». Aleshores un milicià, tot pinxo, el va apuntar amb la seva arma. «Ordre… dins el desordre!», va ser tot el que Companys va tenir esma de dir davant d’aquest olímpic menyspreu a la seva autoritat democràtica.

Aquest trist fenomen és el que va fer que la guerra també fos civil a Catalunya. En el bàndol republicà hi havia la Generalitat, la democràcia, la reconstrucció nacional. Però molts catalans es van veure empesos al bàndol contrari simplement perquè eren catòlics o de dretes. Al bisbe Vidal i Barraquer, el seu rebuig al cop d’estat no li va estalviar l’exili. Francesc Cambó, després de tota una vida de catalanisme, va ajudar a finançar el règim de Franco, perquè era, segons ell, l’única resposta possible a la revolució. Fins i tot alguns republicans moderats, com el poeta Ventura Gassol, conseller de Cultura de la Generalitat, van haver de fugir pel sol fet d’oposar-se a la repressió indiscriminada. Però potser el cas més dramàtic és el de Manuel Carrasco i Formiguera, dirigent d’Unió Democràtica, que va haver de fugir de Barcelona per catòlic, i després va ser afusellat a Burgos per catalanista. La guerra no admetia termes mitjans.

La CNT-FAI es va aprofitar del buit de poder per desencadenar un procés revolucionari agut, amb l’objectiu de resoldre per via directa tots els problemes socials que no s’havien sabut afrontar en les dècades anteriors. A la resta de l’Espanya republicana, el procés va ser similar. Tot plegat va afeblir decisivament les opcions de victòria de la República i la Generalitat.

Les autoritats legítimes, però, van intentar pal·liar el desastre. La Generalitat va facilitar la fugida de milers de perseguits i, quan en va tenir oportunitat, va dissoldre les milícies obreres. El govern de la República també va fer passes per fondre tots els grups armats en un únic Exèrcit Popular.

En aquesta iniciativa van tenir-hi molt de pes els assessors militars russos, ja que la Unió Soviètica va ser l’única potència estrangera que va voler ajudar la República. En aquella època semblava que l’URSS era Disneylandia, i Stalin, un bon noi. I com que eren els únics que donaven un cop de mà —França i Anglaterra, les democràcies més sòlides, no van moure ni un dit per no fer enfadar Hitler—, doncs van tenir de seguida molt bona premsa. Des d’aquell moment, el comunisme va gaudir a Espanya d’una influència que abans no tenia.

A Catalunya va passar el mateix. La iniciativa política ja no estava en mans de la vella ERC: poc després del 18 de juliol, els grups socialistes i comunistes de Catalunya es van fusionar en un nou partit, el PSUC, que va adquirir de seguida gran notorietat. La seva doctrina era: primer la victòria, després la revolució.

La CNT-FAI no va acceptar per les bones la nova situació, i pel maig de 1937 els carrers de Barcelona van ser l’escenari d’una guerra civil «interna». D’una banda, la Generalitat i el PSUC; de l’altra, la CNT-FAI. Després d’aquell episodi sagnant, el govern va recuperar el control de l’ordre públic, i el PSUC va passar a tenir un paper de gran importància a la Generalitat, encara que els llocs clau seguien en mans de Lluís Companys i el seu audaç conseller de Finances, un home de qui tornarem a sentir a parlar: Josep Tarradellas.

La guerra va començar a anar malament de seguida. El front d’Aragó no es va moure durant dos anys, però el 1938 les tropes de Franco van arribar fins al Segre i l’Ebre. Tot just ocupar Lleida, els ocupants van derogar l’Estatut d’Autonomia, «en mala hora concedido por la república», i van prohibir l’ús públic del català. Després de l’acarnissada batalla de l’Ebre, que va destruir les restes de l’exèrcit republicà, els nacionals van envair Catalunya, i van ocupar Barcelona el 26 de gener de 1939. El govern català havia fugit alguns dies abans, i darrere d’ell, una llarga corrua de polítics i intel·lectuals. La població estava exhausta, afamada i delmada pels bombardeigs i l’exili massiu. Amb prou feines hi va haver resistència.





XVII

DEL TEMPS DE L’AVI ENÇÀ

1939 - 1998





Acabada la guerra, la vella Espanya dels carlins i dels absolutistes va tornar al poder, en la persona d’un militar de la línia dura: Francisco Franco. Una de les constants del seu règim va ser la persecució de qualsevol cosa que fes un lleuger tuf a catalanitat. A partir dels anys seixanta, tot i el progrés econòmic, l’oposició al règim va guanyar terreny, especialment a Catalunya. En morir Franco, es va iniciar un procés de transició democràtica que ens va atorgar l’autonomia, les llibertats i fins i tot uns Jocs Olímpics.





L’Estat franquista


La derrota militar de la República, el 1939, va significar el fracàs de tot un segle de progressisme, liberalisme, obrerisme i catalanisme. En el bàndol guanyador, en canvi, hi trobem la Gran Coalició Arnada, les forces de l’Espanya negra de sempre: militars, bisbes, terratinents, empresaris, nostàlgics del carlisme i joves feixistes. Eren la gent d’ordre, els mateixos que durant el llarg segle XIX van endarrerir tant com van poder la caiguda de l’Antic Règim.

Entre ells hi havia també molts catalans: alguns, de bon grat; d’altres, empesos pel seu odi a la revolució. No eren, de qualsevol manera, la crème de la crème del país: la vella classe política va desaparèixer entre la repressió i l’exili; els intel·lectuals, excepte Josep Pla i quatre més, també van haver de fer les maletes.

Al capdavant de l’Estat hi trobem Francisco Franco, un general que compensava amb la seva ambició una flagrant falta de carisma. A més, com a bon gallec, era especialista a nedar entre dues aigües. Aquest talent li va ser molt útil per sobreviure a les disputes internes de la coalició vencedora. Al capdavall, el nou règim no seria ni monàrquic, com volia la dreta clàssica; ni feixista, com volia la Falange; ni molt menys tradicionalista, com anhelaven els carlins: seria, simplement, franquista, és a dir, oportunista. Per mantenir-se en el poder, el dictador es va limitar a tenir contents els seus companys d’armes, complaure l’Església i assegurar la pau als carrers amb una repressió constant. Pel que fa a la resta, es va adaptar al context internacional: va ser feixista fins a la caiguda de Hitler, i capitalista durant la guerra freda. Però no va trair mai el seu esperit autoritari, i fins al final, quan ja era un vell xaruc, va estar signant sentències de mort. No tenia ni idea d’economia, ni de relacions internacionals, però en canvi era un especialista a retenir el poder. «Faci com jo —li va dir en certa ocasió a un dels seus ministres—. Jo no em fico mai en política».

Durant els primers anys, el franquisme va ser un règim feixista, que s’emmirallava en els èxits de Hitler i Mussolini. De fet, el 1940 Espanya va estar a punt d’entrar en la guerra mundial al costat d’Itàlia i Alemanya, però Franco i Hitler, reunits en un vagó de tren a Hendaia, no es van posar d’acord, no se sap ben bé per què.

El grup dominant en el govern era la Falange Española, un partit ultranacionalista i ultracatòlic, que va fer oficials alguns dels seus símbols: l’himne Cara al sol, que molts dels nostres avis encara coneixen de memòria, i la salutació brazo en alto, obligatòria abans de qualsevol acte públic, fos un ple de l’ajuntament o un partit de futbol. La doctrina feixista, en matèria econòmica, era anticapitalista i defensava l’autarquia, és a dir, el «yo me lo guiso, yo me lo como». Això va suposar un fre als intercanvis comercials i va ajornar la recuperació econòmica.

Pel que fa a Catalunya, la guerra va significar un autèntic daltabaix nacional. No és que aquí no hi hagués franquistes, com hem dit, però tota una generació de dirigents polítics i intel·lectuals (inclosos els de la Lliga) va desaparèixer del mapa. La repressió va ser ferotge, i va condemnar milers de ciutadans a la mort, la presó, l’exili o la inhabilitació professional. El president de la Generalitat, Lluís Companys, va ser entregat pels nazis que ocupaven França, i va ser afusellat a Montjuïc el 1940. Molts altres catalans van tenir el mateix final pel sol fet de militar en partits d’esquerres o per haver col·laborat en publicacions nacionalistes.

El règim franquista tenia com a base l’exaltació dels valores patrios, i es va marcar com a objectiu l’aniquilació del catalanisme. Per desgràcia, aquesta dèria no era cap novetat en la nostra història. Però sí que ho era la persistència i la fúria amb què es va aplicar. Es van prohibir tots els signes externs de catalanitat: la senyera, Els segadors, i fins i tot el mateix nom del país, que va ser bandejat dels rètols de carrers i places (la plaça de Catalunya es va dir, durant un temps, Plaza del Ejército Español).

A la llengua, com sempre, li va tocar molt el rebre. El cap de les forces ocupants el 1939 va afirmar, en un cèlebre discurs: «Tened por seguro, catalanes, que vuestro lenguaje, en el uso privado y familiar, no será perseguido». Quin detall! Fixeu-vos que per referir-se al català diu «vuestro lenguaje», com si fos una estranya parla d’aborígens. El cas és que fora de l’«uso privado y familiar» el català va desaparèixer. No es podia fer servir ni en discursos, ni en documents, ni en llibres, ni en el teatre. Els topònims es van castellanitzar (fins a extrems ridículs: San Baudilio de Llobregat, Seo de Urgel), i els noms de pila dels ciutadans es van haver d’inscriure en castellà.

Des del primer moment, però, va existir una resis-tència organitzada al franquisme. Eren petits grups d’activistes, ignorats per una població anestesiada pels efectes de la guerra. El mateix 1939 es va constituir el Front Nacional de Catalunya (FNC) i el PSUC es va refer a desgrat de les seves lluites internes. Mentrestant, els refugiats, que es van dispersar després de l’ocupació nazi de França, van constituir la Generalitat a l’exili, presidida per Josep Irla, que va dimitir per raons de salut el 1954. Aleshores, un grup d’antics diputats del Parlament català va nomenar president Josep Tarradellas.

El 1945, la guerra mundial va acabar amb la derrota total dels règims feixistes. Es va configurar un nou sistema mundial amb dos blocs antagònics: el capitalista, encapçalat pels Estats Units, i el comunista, dirigit per la Unió Soviètica. Franco va intentar afluixar el cinturó per tal de quedar bé amb els vencedors, però no va poder evitar que la naixent Organització de les Nacions Unides (ONU) condemnés el seu règim i proposés la retirada de tots els ambaixadors a Madrid. L’oposició democràtica i la Generalitat a l’exili van concebre esperances de canvi.

El franquisme va reaccionar amb orgull, convocant manifestacions d’adhesió al Caudillo (on es va poder llegir la cèlebre pancarta que deia: «Si ellos tienen ONU, nosotros tenemos DOS»). Però el dictador sabia que havia de fer gestos liberalitzadors, i va promoure una pseudoconstitució, el Fuero de los españoles, que era pura façana, i a més quedava en suspens a la mínima agitació. En aquest context de tímida obertura, el règim va permetre que es reprenguessin les edicions en català, però, això sí, només d’autors de l’any de la picor, i amb obres escrites en català arcaic, anterior a les normes de Pompeu Fabra.





Anys d’obertura


Però el que va salvar el franquisme va ser l’obertura econòmica i la seva immediata integració al món capitalista. En els seus discursos, Franco va deixar de criticar la democràcia liberal i es va presentar, amb la seva natural modèstia, com a «centinela de Occidente», eterna barrera contra el comunisme. Tot, per regalar les orelles a la diplomàcia nord-americana.

Eren els anys de la guerra freda, i mig Europa estava en poder dels comunistes, que a més tenien un gran pes a França i a Itàlia. Per als EUA, la millor manera d’evitar l’expansió «roja» a Espanya era donar suport a Franco. El 1953, Espanya i els Estats Units van signar un tractat de cooperació en virtut del qual els americans donarien ajuda econòmica, a canvi d’unes quantes bases militars en territori espanyol. Que un militar «patriota» com Franco acceptés això, mentre els vells falangistes s’estiraven els cabells, demostra clarament el seu possibilisme.

A partir d’aquell moment, i fins als anys setanta, Espanya va viure un autèntic boom econòmic, gràcies a la (forçada) pau social, l’emigració massiva de treballadors espanyols a Europa i la política ultraliberal d’una nova fornada de ministres vinculats directament a l’Opus Dei. A Catalunya, aquest boom va tenir com a punts centrals la instal·lació de la fàbrica d’automòbils SEAT i l’auge del turisme, que es va convertir en un dels sectors econòmics més importants del país, sobretot a la costa.

Durant aquests anys, Catalunya va canviar de cara. I, en termes generals, no va ser un canvi agradable, encara que es fes en nom del progrés. El creixement es va fer a costa de l’urbanisme i de l’equilibri ecològic. Les ciutats de la perifèria de Barcelona (l’Hospitalet, Badalona, Santa Coloma de Gramenet) van créixer per sobre de les seves possibilitats i es van omplir de barris degradats i sense personalitat. La contaminació va embrutar el camp, els rius i el mar. El turisme de masses va malmetre la Costa Brava de forma irreparable. Aquest va ser el resultat del desarrollismo, el creixement sense cap ni peus, i sense control polític de cap mena.

La demanda de mà d’obra va atreure a Catalunya grans masses d’immigrants, provinents en gran part d’Andalusia i les dues Castelles. En arribar als anys setanta, aquests nous catalans constituïen el 40 per cent de la població. (Un d’ells feia de carter a Badalona: Manolo Escobar). Però se’ls va amuntegar en guetos urbanístics, aïllats del seu nou país i de la cultura autòctona, que, recordem-ho, només existia en l’àmbit privat. Hi havia un cert risc de fractura social, que no es va materialitzar per l’actitud oberta tant de la població autòctona com dels nouvinguts, que Paco Candel va batejar com els altres catalans, una denominació integradora que va fer fortuna.

Però la modernització de les formes de vida i el relleu generacional van revitalitzar la societat catalana, que començava a perdre la por. Ja el 1951 hi va haver un amotinament popular contra l’augment de preus dels tramvies. El 1957 es van produir les primeres vagues, i la Universitat de Barcelona va esdevenir un focus de constant agitació democràtica. El 1960, un grup de joves va cantar el prohibit Cant de la senyera al Palau de la Música, i la policia va detenir i empresonar el seu instigador: Jordi Pujol. La burgesia, en general, no va fer cap pas endavant, però secretament desitjava que el franquisme evolucionés cap a una fórmula de democràcia liberal, com a la resta d’Europa Occidental. Fins i tot l’Església catalana va fer acte de contrició: l’abat de Montserrat, Aureli Escarré, va fer unes declaracions contra el franquisme a Le Monde que li van suposar l’exili.

La dècada dels seixanta marca el punt àlgid del franquisme (bonança econòmica, estabilitat política, reconeixement exterior), però també l’inici de la seva decadència. L’agitació d’obrers i universitaris era general, encara que molt més accentuada a Catalunya i el País Basc. En un marc legislatiu més tolerant, la cultura en català va començar a sortir del túnel: trobem escriptors de renom com Espriu i Mercè Rodoreda; es va crear Òmnium Cultural; va aparèixer l’Enciclopèdia Catalana; els joves, que anaven tots peluts i amb pantalons acampanats, flipaven amb la Nova Cançó.

Resumint, que el vell edifici franquista s’anava envellint al mateix ritme que el seu fundador, que s’acostava als vuitanta anys i no pensava en la jubilació. El 1969 va nomenar successor el príncep Joan Carles, nét d’Alfons XIII, que va jurar els principis del Movimiento (és a dir, del franquisme) encreuant els dits a l’esquena, com es va comprovar més tard.

A partir de 1973, el franquisme comença la seva agonia: la crisi econòmica, causada per l’augment dels preus del petroli, afecta durament tots els sectors de l’economia i revifa les protestes laborals. A Catalunya, una nova força sindical, Comissions Obreres (de tendència comunista), pren el relleu de la vella CNT. Els partits de l’esquerra, encara clandestins, promouen una plataforma opositora única, l’Assemblea de Catalunya, que mobilitzarà tot el teixit associatiu en favor de la democràcia i l’autonomia.

Al País Basc, ETA fustiga el règim amb atemptats continus. El més decisiu, el 1973, acaba amb la vida de Luis Carrero Blanco, president del govern i virtual hereu del franquisme. En aquest clima d’incertesa i crisi, Franco va morir el 20 de novembre de 1975.





La Transició


Joan Carles I va ser proclamat rei i va confirmar com a president del govern un franquista convençut, Carlos Arias Navarro. Molts el recordem, amb el seu bigotet tipus Matías Prats, plorant davant de les càmeres de televisió el dia en què va anunciar la mort de Franco. Arias va rebre del rei l’encàrrec de liberalitzar el règim, perquè semblava que així ho demanava el poble i, sobretot, els americans. Però Arias es va limitar a fer vagues promeses d’obertura que van quedar en un no res. Aleshores el rei li va agrair els serveis prestats i el va substituir per Adolfo Suárez, un jove d’origen falangista però amb ganes d’evolucionar (o canviar de jaqueta, com es deia en aquells anys).

Suárez, que era un polític hàbil i amb encant personal, es va envoltar dels sectors menys rancis del franquisme i els va convèncer de la necessitat d’una evolució democràtica controlada. Als militars, per no traumatitzar-los, els va dir que el Partit Comunista no participaria en futures eleccions i que la Generalitat republicana no seria restaurada.

Però la pressió popular va accelerar el procés. El PCE (i el PSUC a Catalunya) feia contínues demostracions de força al carrer. El seu líder, Santiago Carrillo, va cometre l’audàcia de tornar de l’exili i deixar-se detenir. Però poc després va ser posat en llibertat i va fer un pacte amb Suárez: el PCE seria legalitzat si acceptava la monarquia. Aquest acord a dues bandes va marcar els límits de la transició democràtica.

A Catalunya, el panorama polític era ben diferent del de la República. El pes de la població immigrada va fer que socialistes (PSC) i comunistes (PSUC) es fusionessin o arribessin a acords estables amb els seus homòlegs espanyols. El nacionalisme es va articular a l’entorn de Jordi Pujol i el seu nou partit de centre, Convergència Democràtica (CDC). Totes tres forces, per aquest ordre, van ser les més votades en les eleccions a Corts constituents de 1977, mentre que al conjunt d’Espanya el franquisme sociològic donava la victòria a la Unión del Centro Democrático (UCD), una coalició heterogènia promoguda pel mateix Suárez.

Després de les eleccions, els partits catalans van reclamar unànimement el restabliment de la Generalitat i el retorn del seu president a l’exili, Josep Tarradellas, que era un perfecte desconegut per a la majoria de la població. Suárez s’hi resistia: la Generalitat formava part de les institucions derrotades per Franco. Però la manifestació «monstre» de l’11 de setembre de 1977, en què van participar un milió de persones (bona part dels quals no eren nascuts a Catalunya) va obligar al govern a capitular.

La Generalitat va ser restablerta per decret, i Josep Tarradellas va tornar a Barcelona aclamat per la multitud. Tenia al seu darrere la legitimitat històrica, però també un caràcter difícil. Era un polític personalista, que durant el franquisme s’havia barallat amb tot l’exili i amb bona part de l’oposició clandestina. De nou a Barcelona, es va entendre molt millor amb Suárez que amb els polítics catalans, als quals va intentar prendre tot el protagonisme. Quan es va aprovar el nou Estatut d’Autonomia, el 1979, va criticar els negociadors catalans, i va deixar el càrrec mig emprenyat, sobretot perquè el seu successor va ser Jordi Pujol, a qui tenia una mania gens dissimulada. La història, però, el recorda amb admiració perquè va ser l’únic dels vençuts de 1939 que va retornar al poder amb tots els títols i honors.

En les primeres eleccions al Parlament català, Jordi Pujol va donar la sorpresa i va derrotar els socialistes. La població catalana, que votava majoritàriament el PSC a les eleccions generals i municipals, va preferir que l’autonomia la gestionessin «els de casa».

Els primers anys de democràcia van ser difícils. La galopant crisi econòmica, el terrorisme basc i la victòria nacionalista a Catalunya van donar arguments a un grup de militars nostàlgics que des de la mort de Franco conspiraven contra el nou règim. El 23 de febrer de 1981, el tinent coronel Tejero va emular el cop de Pavía i va ocupar el Congrés dels Diputats, mentre el general Milans del Bosch treia els tancs a passejar pels carrers de València. Però el rei va desautoritzar l’intent, i la cúpula militar li va fer costat (amb més d’una vacil·lació, pel que sembla).

Tot i la derrota dels colpistes, els grans partits espa-nyols (UCD i PSOE) van agafar una mena de mala consciència, i van pactar una llei que limitava seriosament el desenvolupament autonòmic: la LOAPA. A Catalunya, els socialistes es van trobar en una posició incòmoda, però van callar, cosa que els va llevar pedigrí catalanista. Pujol va capitalitzar la lluita contra aquesta llei retalladora, i va sortir-ne molt reforçat: el 1984 va repetir el seu triomf electoral, aquest cop amb majoria absoluta.

Mentrestant, el 1982 es va produir un fet decisiu a Espanya: el PSOE va guanyar les eleccions àmpliament. Era el primer cop des de 1931 que les esquerres tenien el poder. Però el PSOE de Felipe González no tenia gaire a veure amb el de la Segona República. Els seus governs van fer una política socialdemòcrata light i, per no fer-se malveure pels europeus, va incomplir la promesa de treure Espanya de l’OTAN (organisme defensiu dels països occidentals). Tot i així, la millora de la situació econòmica i l’ingrés a la Comunitat Europea van permetre als socialistes revalidar la majoria en les eleccions successives.

Les relacions entre el govern socialista i la Generalitat convergent no van ser fàcils, i l’Estatut es va desenvolupar amb comptagotes. L’afer de Banca Catalana —en què Pujol estava implicat com a exdirectiu— va acabar de complicar la situació. Convergents i socialistes no es van començar a entendre fins al 1993, quan el PSOE va perdre la majoria absoluta i va necessitar els vots de CiU al Congrés. El mateix esquema es va reproduir el 1996, però amb canvi de parella: el Partit Popular, encapçalat per José María Aznar, va guanyar les eleccions per un estret marge i va governar d’acord amb Pujol.

L’autonomia està ara més consolidada. La coresponsabilitat fiscal, els Mossos d’Esquadra, la política d’infraestructures i, sobretot, la normalització del català, molt afectat per la repressió franquista i la immigració massiva, són alguns dels aspectes en què més s’ha notat l’acció de la Generalitat.

La vitalitat de Barcelona i la seva imatge, entre festiva i eficaç, han estat la millor targeta de visita de la Catalunya actual. El 1992, la ciutat va acollir amb gran èxit els XXV Jocs Olímpics de l’era moderna, i amb aquesta excusa l’alcalde Pasqual Maragall va emprendre un seguit de reformes urbanístiques de gran importància, encara que les rondes es col·lapsen dia sí, dia també…





XVIII

CAPÍTOL EXTRA:

D’EN COBI A L’ESTELADA





L’últim capítol d’aquesta història acabava parlant de l’èxit dels Jocs Olímpics de Barcelona, el 1992, i de la important transformació urbanística que van provocar, «encara que les rondes es col·lapsen dia sí, dia també…». Era una mena de happy end per a un relat publicat el 1998, en un moment de bonança econòmica i estabilitat política, que contrastava amb més de dos mil·lennis d’història agredolça, amb moments de certa brillantor, sí, però amb presència recurrent de guerres, derrotes, decadència, greuges i decepcions. La letargia postolímpica semblava, si més no, un bàlsam que ens permetia mirar el futur amb un cert optimisme, després d’un segle especialment fosc que no havia fet altra cosa que confirmar les constants del nostre camí col·lectiu. La nostra història, com sabeu, és un estira-i-arronsa constant, un xoc de tendències oposades. És la història d’un país que vol i dol. Es pot resumir en dos conceptes que Vicens Vives va fer populars fa més de mig segle: d’una banda, la «incapacitat coercitiva» de Catalunya, és a dir, la permanent frustració d’un poble que no té prou força ni prou eines per assolir els seus somnis col·lectius, especialment en el terreny polític; i enfront d’això, una altra constant, la «voluntat de ser» com a motor fonamental, la tossuderia de resistir-se a tots els intents —també tossuts— d’assimilació per part de territoris veïns més poderosos. Catalunya és el resultat de la pugna constant entre aquestes dues forces, que ens han permès sobreviure com a poble, però no viure en plenitud com a subjecte polític. Això explica moltes coses al llarg de la nostra història, i la fan una mica repetitiva. Explica que fóssim principat i no reialme; que busquéssim associar-nos amb Occitània, Aragó i finalment Castella; explica també el pactisme i la seva precària supervivència, posada a prova el 1462, el 1640 i el 1714. Explica els èxits i els fracassos del catalanisme polític, els experiments de la Mancomunitat, la Segona República i el vigent —però cada cop més qüestionat— estatus autonòmic, producte de la Constitució de 1978. Tot plegat es resumeix en un etern empat entre voler i poder. Quin desgast!

En escriure aquest llibre, el 1998, l’autonomia catalana vivia en tensió permanent amb Madrid, però molt pocs qüestionaven l’edifici constitucional. L’independentisme era cosa de quatre radicals eixelebrats, i el record de Terra Lliure encara estava fresc. Avui dia, la situació ha canviat molt, i el país es troba en un procés de canvi de model que ha portat al centre del debat les opcions descaradament sobiranistes, cosa que representa una autèntica novetat. Durant segles, la «voluntat de ser» ha romàs sempre, tot sovint de forma violenta, però mai fins ara no s’havia identificat amb la necessitat d’esdevenir un estat sobirà. Des de 1998 fins ara, doncs, han canviat moltes coses. Són només tres lustres, la qual cosa en termes històrics és ben poca cosa; però no hi ha dubte que han donat molt de si. La història, de vegades, prem l’accelerador, i sorgeixen fenòmens aparentment sobtats, però que en general ja existien en forma de larva, esperant pacientment l’ocasió per aparèixer a la superfície.

El 1992 va ser percebut pels contemporanis com una data clau, que marcava un abans i un després, i en part tenien raó. Per a Barcelona va ser un èxit colossal, una operació de publicitat a escala mundial mai igualada. Des dels Jocs, Barcelona es va situar al mapa, es va treure la pols i les arnes de sobre i va convertir-se en un pol d’atracció que, de retruc, va afavorir tot el país. Han passat vint anys i podem confirmar-ho: Barcelona es beneficia encara d’aquell impuls, i ha esdevingut una ciutat de marca, que a tot arreu s’identifica amb la qualitat de vida, la modernitat i la creativitat. També ha esdevingut un destí turístic de primera, la qual cosa als barcelonins els fa rondinar, i combinat amb les successives recessions econòmiques, ha fet que la ciutat perdés el seu to industrial per esdevenir, sobretot, una capital de serveis. Ara, que som al pou de la crisi, ens en lamentem, perquè els anys bons no es van aprofitar prou per millorar les estructures productives; vam preferir —com a la resta d’Espanya— la via ràpida, és a dir, afavorir el turisme i la construcció, que va fer arribar una carretada d’immigrants de tot el món, va posar els preus dels immobles pels núvols i va afavorir una falsa sensació de prosperitat que va culminar amb l’endeutament col·lectiu i tot allò que va venir després.

La ciutat se n’ha anat sortint gràcies a la seva solvència financera i la seva inesgotable capacitat de generar activitat i d’atreure’n de tot arreu. Això ha estat així tot i els canvis polítics (ara hi governa CiU, tot i que en minoria) i sembla que, quan sortim del pou (si és que en sortim), Barcelona estarà més preparada que altres indrets per afrontar els nous temps. I això té el seu mèrit si es té en compte que la Generalitat no té ni un duro per invertir-hi —va deixar la Línia 9 del metro empantanegada— i que el govern espanyol no s’hi ha dedicat amb el mateix entusiasme amb què ha premiat les infraestructures de Madrid. Barcelona, tot i el seu èxit, continua sense estar connectada amb el port —cosa que enfurisma els seus principals inversors, que són xinesos— i conviu amb un aeroport condemnat a acollir sobretot vols barats de curta distància. Per anar pel món s’ha de passar per Madrid, com passa també amb la xarxa ferroviària d’alta velocitat, que ha estat capaç de connectar Ourense amb Ciudad Real però no Barcelona amb València, com es reclama des de fa dècades no només aquí, sinó a tot Europa; i no pas per donar aire als Països Catalans, sinó per donar sortida a l’exportació del corredor mediterrani.

Mentrestant, què ha passat a Catalunya? El 1998, el pujolisme ja presentava símptomes d’un cert esgotament, sobretot després de l’acord entre CiU i el PP de José María Aznar, que el 1996 va aconseguir —finalment— derrotar el PSOE, tot i que per un estret marge. Pressionat per totes bandes, Pujol va desafiar el tradicional rebuig català cap al PP i va pactar donar-li suport a canvi d’algunes millores autonòmiques, com ara la supressió dels governadors civils, la gestió del trànsit per als Mossos d’Esquadra, la cessió del 30 per cent de l’IRPF i la supressió del servei militar obligatori. Comparat amb els exigus acords anteriors amb el PSOE, no es pot dir que fos un mal negoci, però a CiU sempre li van retreure que encimbellés l’home del bigotet, que havia fregat el ridícul dient que parlava català en la intimitat (poc abans, en la campanya electoral, deia que el PSOE era presoner del «chantaje» nacionalista).

El pitjor va ser que, després de quatre anys d’acord, el PP va obtenir majoria absoluta, i Aznar va treure el cabdill que sempre havia portat dins. Com que, a més, CiU havia perdut la majoria absoluta al Parlament català, els últims anys de Pujol com a president van ser especialment poc lluïts, amb alguna humiliació extra —el suport que CiU va prestar al pla hidrològic, que preveia el transvasament de l’Ebre—, i encara que la situació econòmica era bona, l’oposició va començar a pressionar-lo. El 1999, Pujol encara va poder guanyar pels pèls (tot i que el socialista Pasqual Maragall va treure més vots) i va començar a preparar el relleu envers el seu jove delfí, Artur Mas, home de mandíbula prominent i una manera de fer molt més eixuta —aparentment— que el seu carismàtic predecessor. En segon terme va quedar Josep Antoni Duran i Lleida, sempre a un pas del podi però mai a dos passos.

A tot això havíem entrat al tercer mil·lenni i mentre Occident descobria el malson de l’Al-Qaeda, l’Espanya del PP vivia una mena d’edat d’or —«la aznaridad», com en deia Vázquez Montalbán— perfectament simbolitzada per la megabandera espanyola de la Plaza Colón, o per la pompa y el boato al casori de la jove filla del president. En un ambient de recuperació d’orgull espanyol, Aznar feia de líder mundial i somniava en l’entrada al G-8. Ben aviat, les circumstàncies internacionals van brindar-li la possibilitat de fer d’estadista. El president dels Estats Units, George W. Bush, famós per haver-se ennuegat amb una galeta, va decidir envair l’Iraq aprofitant l’onada antiislamista al seu país, i amb l’excusa de certs informes mai confirmats, que revelaven que Saddam Hussein tenia armes de destrucció massiva. La Unió Europea, comandada per França i Alemanya, s’hi va oposar; Espanya, que tenia ganes de fer-se notar en l’àmbit exterior, i presumir d’una relació de tu a tu amb els Estats Units, va donar suport a Bush i a la seva guerra. Així es va produir la famosa foto de les illes Açores, amb Aznar al costat de Bush i Blair; una instantània que li acabaria costant el lloc. Perquè ni ell ni ningú al seu partit podien suposar que l’aposta bel·licista trobaria tanta contestació al carrer. Hi va haver manifestacions multitudinàries, especialment a casa nostra (l’expresident Bush pare va dir que «no podem canviar la nostra política per una manifestació a Barcelona»). El PSOE, amb el nou lideratge de José Luis Rodríguez Zapatero, va començar a treure profit del descontentament.

Per aquelles dates, hi va haver eleccions al Parlament de Catalunya. El malestar dels sectors més joves, la urticària cap a Aznar i el desgast dels partits tradicionals havia fet pujar les expectatives d’ERC, encapçalada pel líder de moda, Josep-Lluís Carod-Rovira. Carod era un brillant orador que havia modernitzat el discurs independentista, afegint-hi tocs socials i picades d’ull cap a la població d’origen immigrant. ERC s’havia negat a pactar amb Pujol si aquest no acceptava una reforma de l’Estatut d’Autonomia de 1979. A la campanya de 2003, tant CiU com PSC, hàbils de reflexos, havien inclòs aquesta reforma en el seu programa. Els socialistes catalans, farts de sentir-se dir que estaven supeditats al PSOE, van convèncer Rodríguez Zapatero perquè, en el míting del Palau Sant Jordi, pronunciés la famosa sentència: «Apoyaré la reforma del Estatuto de Cataluña que apruebe el Parlamento de Cataluña». No sospitava que aquesta promesa es posaria a prova tan aviat.

Si Zapatero hagués sabut que Maragall seria president… que ERC trauria 23 diputats i esdevindria àrbitre de la situció… i si hagués sospitat que ell mateix seria el president d’Espanya el cap d’un any, no s’hauria arriscat a formular una promesa com aquella. Però les coses van anar exactament així: Maragall, tot i perdre les eleccions, va formar un govern de coalició amb Carod-Rovira com a conseller en cap; i un any després el PSOE va guanyar les eleccions generals, tot i que durant la campanya electoral les enquestes pronosticaven el contrari. Un fet terrible ho va alterar tot: l’11 de març de 2004, últim dia de campanya, un atemptat va causar dos-cents morts a l’estació d’Atocha de Madrid. Tot i l’evidència que era obra de l’islamisme, el govern del PP va intentar matusserament camuflar la realitat i atribuir l’acció a ETA, per por que la matança es vinculés amb la participació a la guerra de l’Iraq i afectés el resultat de les eleccions. Quan totes les fonts policials sabien que l’autoria era d’Al-Qaeda, el ministre de l’Interior continuava acusant ETA, Aznar trucava als directors dels diaris per dir-los el mateix, i el Ministeri d’Exteriors forçava l’ONU a votar una resolució de condemna contra la banda terrorista basca. Però la maniobra no va colar i molta gent indignada per la mentida va sortir al carrer a manifestar-se, gràcies a un nou invent anomenat SMS. A les manifestacions de repulsa, els dirigents del PP van ser escridassats, tot i que ja havien admès el seu error. El diumenge es va girar la truita i el PSOE va guanyar les eleccions. El nou president Zapatero va iniciar el seu mandat retirant les tropes espanyoles destinades a l’Iraq.

A Catalunya, el 2003 hi va haver eleccions, les primeres sense Pujol. CiU va guanyar igualment, però el va tombar una coalició tripartida de govern (amb PSC, ERC i Iniciativa-Verds) que va néixer al Tinell amb bones expectatives, però també amb la consciència de la dificultat d’un acord que incloïa independentistes, ecologistes i socialistes de diversa filiació. El mateix Pasqual Maragall, un polític de forta personalitat i tarannà imprevisible (les seves decisions sobtades van omplir de contingut el terme maragallada) tenia serioses dificultats per entendre’s amb la direcció del seu partit, on els sectors més catalanistes convivien amb els partidaris d’una vinculació més estreta amb el PSOE. Al cap de pocs mesos de començar a treballar, el govern Maragall va fer front a una crisi aguda: els serveis secrets espanyols van filtrar al diari ABC que Carod-Rovira s’havia reunit amb la cúpula del grup terrorista ETA per tal de pactar una treva limitada a Catalunya (on en anys anteriors havien mort policies i regidors del PP). Carod va fer aquesta temeritat essent conseller en cap i sense dir-ne res a Maragall; aquest, dolgut però desesperat per salvar la unitat del seu govern, va resistir-se a cessar Carod, però finalment ho va fer per les pressions del PSOE. ETA va confirmar l’acord amb el dirigent d’ERC, i ell es va defensar dient que la treva parcial havia de ser un primer pas cap a la desaparició del terrorisme basc. El cas és que Carod va ser literalment linxat per l’opinió pública espanyola, i per un efecte de rebot, a les eleccions generals de 2004 ERC va passar d’un a vuit diputats al Congrés (el seu sostre electoral). Però el tripartit va quedar molt tocat després de tot allò. Els seus esforços per donar un tomb social a la política de la Generalitat van passar desapercebuts, perquè l’interès mediàtic se’l va endur la reforma de l’Estatut de 1979.

Aquesta reforma va ser una operació fracassada, en termes polítics i legals; però també és cert que va fer possible l’eclosió del sobiranisme. D’una banda, el creixement d’ERC va obligar CiU i PSC a posicionar-se sobre els límits de l’autonomia. CiU va adoptar postures molt més agosarades que a l’època de Pujol, en part per convicció, però sobretot per posar el PSC entre l’espasa i la paret. El suport dels convergents —primer grup del Parlament, encara que estigués a l’oposició— era imprescindible per a la reforma, i Pasqual Maragall va acabar forçant el suport socialista a un text que definia Catalunya com a nació, blindava les seves competències i el seu finançament, obligava a una relació bilateral amb l’Estat, i altres aspectes que a Madrid van ser motiu de protesta o d’escarni, segons els casos. Especialment hi va sucar pa el PP, que, aprofitant-se de l’afer Carod, acusava el govern català de fer el joc a ETA amb una proposta estatutària maximalista.

La direcció del PSC sabia que la reforma anava més enllà del que el PSOE podia acceptar, i es va enfrontar a Maragall per aquest afer, fins al punt que José Montilla, aleshores primer secretari del partit, va anunciar que el text aprovat pel Parlament (amb 120 vots de 135 possibles) seria esmenat a Madrid. Va ser la primera esquerda de la unitat. Per acabar-ho d’adobar, Artur Mas va negociar amb Rodríguez Zapatero una rebaixa del text estatutari, a canvi —segons sembla— del compromís que el PSC no repetiria la coalició tripartida. Alfonso Guerra, dirigent històric del PSOE, es permetia gallejar en públic: «Nos hemos cepillao (sic) el estatuto catalán». ERC va despenjar-se de l’acord, i el PP va seguir recollint firmes a tot Espanya contra el projecte estatutari, perquè consideraven que privilegiava els catalans. En aquest ambient tan depriment, el nou Estatut de 2006 es va votar en referèndum i va obtenir un ampli suport, tot i que l’abstenció va superar el 50 per cent dels vots. En resum: un autèntic fiasco, tot plegat. A Madrid, els analistes reien de la ingenuïtat i la poca traça dels polítics catalans, sense sospitar que aquell desastre havia encès una guspira. Poderosos moviments de fons estaven alterant la situació catalana de forma cada cop més clara, no en la política, però sí en la societat civil. Encara faltava, però, l’últim acte de la tragicomèdia. De seguida en parlarem.

Un cop aprovat l’Estatut, Maragall va haver de convocar eleccions. El tripartit estava trencat, després que ERC hagués demanat el no al referèndum. A més, l’exalcalde olímpic havia perdut la confiança del seu partit i començava a mostrar els primers símptomes de l’Alzheimer, que, poc després, li seria diagnosticat oficialment. El nou cap de cartell dels socialistes seria José Montilla, un exalcalde amb fama d’eficaç però també molt gris. No va repetir els resultats de Maragall, però com que ERC i ICV van aguantar el cop, es va poder repetir la coalició d’esquerres, i Artur Mas, tot i haver guanyat per segon cop les eleccions, es va haver de quedar a l’oposició. Així s’incomplia la teòrica promesa de Rodríguez Zapatero, i des d’aquell moment van ser molt difícils les relacions entre el PSOE i CiU, però també entre el PSOE i el PSC. Per a Esquerra, el reiterat suport al PSC li va passar factura. Mentre Carod i Puigcercós treien pit per haver fet president un cordovès de naixement, com era Montilla, la part més impacient de les seves bases es va revoltar i va protagonitzar dues escissions successives.

El govern de Montilla va ser més estable que el de Maragall, i va fer un gran esforç per sufragar polítiques socials que donessin cobertura a l’allau de nouvinguts —africans, llatinoamericans, pakistanesos, italians…— que havien arribat per treure profit de la bonança econòmica. Catalunya havia passat dels 6 milions d’habitants a 7,5 milions, la qual cosa va tenir fortes conseqüències a tots nivells. Però es mantenia el problema de fons: Montilla era massa tou amb el PSOE, per a alguns, i massa tou amb ERC, per a d’altres. Per acabar-ho d’adobar, el Tribunal Constitucional es va afegir a la festa: el 2010, quatre anys després de l’aprovació de l’Estatut retallat, «cepillao», i encara aplicat amb comptagotes, una polèmica sentència va dictar que el nou text era inconstitucional i el va escapçar de la forma més barroera.

Va ser un moment clau. Tot i que ERC estava sota mínims per les crisis internes endèmiques, el sobiranisme creixia al carrer i en ressorts clau de la societat civil i de l’opinió pública. I el que és més important: també va penetrar en els partits majoritaris. Especialment a CDC, una part d’Unió i d’Iniciativa, i fins i tot en el PSC. Poc després de la sentència, una manifestació massiva va omplir els carrers de Barcelona per protestar contra la sentència. Montilla i Mas hi eren al capdavant, però la gent lluïa estelades i cridava «Independència». Alguna cosa havia canviat.

Aquell mateix any, Artur Mas va aconseguir —a la tercera— proclamar-se president. Montilla va perdre vots, ERC es va estimbar i CiU va situar-se a prop de la majoria absoluta. A més, va irrompre una nova formació creada pels desencantats del «nacionalisme» del PSC: Ciutadans. L’enfonsament del tripartit no es pot atribuir només a la sentència de l’Estatut. Des de 2008, la crisi econòmica havia començat a fer estralls. El govern Montilla va mantenir la despesa social tot i la caiguda en picat dels ingressos, i Mas es va trobar amb un deute públic monstruós i va haver d’inaugurar el seu mandat amb severes retallades. A Espanya, la crisi també es va endur per endavant Zapatero i va encimbellar Mariano Rajoy (PP) amb una victòria abassegadora. Els planetes es començaven a alinear: el govern Mas es va presentar reclamant un pacte fiscal i —a la llarga— un estat propi per a Catalunya. El programa de Rajoy, en canvi, tendia a la recentralització. El conflicte semblava servit, i es va veure confirmat quan el Parlament català va aprovar solemnement una declaració de sobirania que hauria de servir —en teoria— per convocar un referèndum d’autodeterminació.

Acostant-nos a la data màgica de 2014 —tricentenari de l’11 de Setembre—, la crisi econòmica no ha retrocedit i amenaça de provocar una explosió social. Els partits que sempre han dominat l’escena política —CiU i PSC— es troben en franca reculada; ERC s’ha recuperat seguint l’impuls d’Oriol Junqueras, ha aparegut una esquerra rupturista i independentista —la CUP i el moviment de Teresa Forcades— i un nou espanyolisme ha emergit a l’entorn de Ciutadans (C’s), liderat pel jove i audaç Albert Rivera. Però al Parlament continua existint una amplíssima majoria sobiranista. Sens dubte un panorama complicat, però apassionant, que tot Europa està seguint amb una barreja de curiositat i escepticisme.

Catalunya viu doncs el moment de més agitació nacional, i això passa quan la societat catalana és més plural que mai. Quan la llengua catalana, tot i el seu vigor, ha de competir amb la força del castellà i de moltes altres llengües; quan les escoles del país són plenes d’alumnes de totes les races i les procedències; quan tots som més diferents i entomem la catalanitat de les maneres més diverses. Això deu voler dir alguna cosa. Segur. I en traurem l’entrellat aviat.

Molta política, no? Per sort a la vida hi ha més coses. A Catalunya, en aquests quinze anys, n’han passat de bones i de dolentes. La crisi i el dèficit fiscal endèmic han portat la Generalitat a tocar de la fallida; l’estat del benestar cau a trossos i la integració dels nouvinguts és ara més difícil. La indústria fa figa, el turisme genera riquesa però també malmet el nostre entorn. Hi ha moments en què sembla que tot l’edifici social caigui a trossos. L’arribada d’immigració procedent dels cinc continents ha posat a prova les costures de la cohesió en molts pobles i ciutats. Per altra banda, ha emergit una nova catalanitat molt forta en la societat civil i cada cop més en els mitjans de comunicació (TV3 i RAC1 són líders, La Vanguardia i El Periódico han llançat amb èxit edicions en català, ha aparegut el diari Ara i el català té una presència activíssima a les xarxes socials i a l’àmbit digital). Però els sentiments de pertinença s’han barrejat, s’han fet més porosos i flexibles. D’aquest procés n’ha de sortir una identitat catalana renovada, ineludiblement plural.

Algunes coses bones més: l’economia catalana exporta més que mai; Barcelona és la capital de la telefonia mòbil; el Barça ha esdevingut una marca mundial, gràcies al preciosisme d’una generació de jugadors formats a Catalunya que ho ha guanyat tot. I la cuina catalana, a base de col·leccionar estrelles Michelin, és una referència a tot arreu. Catalunya continua generant creadors en tots els camps, tot i que sovint els ha d’exportar perquè —de moment— no pot donar-los feina a tots. És una llàstima.

La necessitat d’un canvi polític que permeti al país sortir del sot i administrar els seus propis recursos, fent possible un Estat català del benestar, plural i inclusiu, és avui dia una força popular que té accents molt diversos, i que amenaça de desbordar els partits tradicionals, particularment CiU, amenaçada per l’ombra de la corrupció, i el PSC, que és víctima de la seva indefinició i ha de fer front a múltiples vies d’aigua. Però aquesta empenta sobiranista conviu amb un ampli percentatge de població que no vol renunciar a sentir-se espanyola i arrufa el nas quan veu estelades pertot arreu. I a més hi ha la contestació social, cada cop més radicalitzada, que no en té prou amb un canvi de banderes o de fronteres, sinó que reclama una autèntica regeneració del sistema que ens ha conduït a la pitjor crisi del segle.

El moment és difícil, però també apassionant. El país mostra fortaleses i febleses, contradiccions i paradoxes, i una voluntat de ser que té més d’un significat, perquè la gràcia d’aquest tros de terra rau precisament en la seva complexitat, cosa que hem comprovat molts cops en la nostra història… modèstia a part.





XIX

CONCLUSIONS (A LA CARTA)





Una de les grans virtuts de la història és la seva elasticitat. És a dir: els fets històrics són irrebatibles, però agafats en conjunt poden donar peu a interpretacions oposades. Com que l’autor no té gaire criteri, ha decidit culminar la seva tasca amb un ventall de conclusions adaptades a la plural mentalitat dels seus eventuals lectors. Que cadascú triï la que més li agradi, i bon profit!





Conclusions per a votants de CiU


Ja en temps del romans, l’esperit emprenedor dels primers catalans es va posar de manifest, tot i que en Duran diu que és amb el cristianisme quan el poble català troba les seves autèntiques arrels. Les malvestats de l’Edat Mitjana van obligar a retallar l’Estat romà del benestar, però el poble senzill ho va assumir amb seny i conformitat. Després, ja se sap: tot el sant dia pactant amb Madrid. Des de Pau Claris fins a Artur Mas, la voluntat catalana s’ha basat en el diàleg, amb parèntesis forçats per guerres, revolucions, epidèmies i el tripartit. Ara sembla que ens n’hem atipat, de tant de diàleg, però en Duran diu que en Companys també es va fer el xulo i mira com va acabar. Per tant, esperarem que hi hagi sentència ferma abans de dimitir. Ai, perdó, és el costum.





Conclusions per a votants del PSC


Ja en temps dels romans, Hispània s’organitzava en un model federal (fe-de-ral) que va reproduir-se després amb la Corona d’Aragó. No ens enganyem, qualsevol altra fórmula històricament ha fracassat, i si Catalunya hagués anat per lliure els francesos ens haurien convertit en bevedors de pastís, Espanya no hauria guanyat un mundial de futbol i la Carme Chacón no hauria arribat a ministra. I ja està, fins als Jocs Olímpics socialistes de Barcelona no va passar gaire res d’interessant en aquest país. Si més no, això ens han dit els de Método 3. Una figura a destacar? Joan Clos. No, és broma. Millor Ferran el Catòlic, que es va federar amb Isabel de Castella i a més va fer costat als pagesos contra els nobles, o sigui que era com del PSC però sense saber-ho.





Conclusions per a votants d’ERC


Ja en temps dels romans, l’independentisme iber va fer sentir el seu clam de llibertat i el va portar, gràcies a Jaume I i els seus successors, fins a l’altra riba de la Mediterrània, constituint un imperi català on sí que es ponia el sol, però per ben poc. També diu en Junqueras que la crisi del feudalisme al segle XIV nosequè. El cas és que des d’aleshores Madrid ens ha fet la punyeta i Catalunya ha sobreviscut com ha pogut gràcies a l’empenta i el talent dels seus líders, amb menció especial per a Macià i Companys (de quin partit eren, eh?, de quin?). La lluita per la plena sobirania continua vigent i l’enxaneta ja està a punt de fer l’aleta, mentre les gralles ens rebenten els timpans competint amb Viatge a Ítaca a la megafonia.





Conclusions per a votants d’ICV


Ja en temps dels romans, les contradiccions inherents al sistema van fer que el proletariat iber mostrés el seu rebuig cap a l’esclavisme, el feudalisme i altres receptes neoliberals que no s’adeien amb el nostre tarannà i a més malmetien el medi ambient —la pesta negra, al segle XIV, va eliminar moltíssimes espècies autòctones; i alguns humans també, cert— fins que la valenta reacció de la classe obrera organitzada en sindicats (ara ens hem saltat sis segles, disculpeu) va demostrar que el motor del progrés del país ha estat la lluita dels desafavorits davant dels mesquins interessos de la burgesia. Per sort, en la història tot pot canviar d’un dia per l’altre. Mireu-nos a nosaltres, que no fa tant érem comunistes!





Conclusions per a votants del PP


Ja en temps dels romans, Espanya era una única nació que s’identificava amb la fúria i amb un únic idioma: el preespanyol (així és com ara anomenem el llatí, oi que mola?). Sí que aquí es parlava català, però això no deixa de ser una anècdota perifèrica. Que avui dia encara es continuï parlant català és més curiós; és el que passa quan tens una escola pública i una TV3 tot el dia adoctrinant! A València i les Balears ja han vist la llum i prou bé que els va; Jaume I n’estaria orgullós. De fet, no ens estranyaria que el bon rei conqueridor fos votant del PP. Ell volia alliberar tot Espanya dels moros, com en García Albiol a Badalona! En fi: Catalunya ha estat durant segles la gran locomotora de l’economia espanyola, i ho ha de continuar sent, que si no el maquinista s’emprenya i als vagons del darrere la gent diu: «Esto no es alta velocidad ni es ná».





Conclusions per a votants de la CUP


Ja en temps dels romans, que eren tots uns burgesos i uns corruptes, el poble en lluita va fer d’aquest país un territori de gent combativa que va saber espavilar-se per tots els Països Catalans (LLIURES!, I SOCIALISTES!) i fins i tot enviant okupes a tot el Mediterrani. Estem totes molt orgulloses de tenir aquest passat i estem segures que la unitat popular tornarà a fer fora els opressors de torn com va fer fora els comtes i els marquesos, els virreis, els capitans generals, els governadors civils i en Felip Puig. Catalunya serà, com volia Fivaller, Serrallonga i Durruti, una república socialista lliure, ecològica i del rotllo. (Aquest text no serà definitiu fins que no passi a votació de l’assemblea. Però totes n’estem satisfetes).





Conclusions per a votants de Ciutadans


Ya en tiempos de los romanos, els pobres ciutadans que no combregaven amb el nacionalisme eren víctimes de la dictadura del pensament únic y además al poco tiempo se encontraron con la obligación de aprender catalán (sí, en la escuela no había inmersión, pero es que tampoco había escuelas). Malgrat la perspectiva de fer-se espanyols de manera lliure, alegre i entusiasta, muchos catalanes se vieron obligados a la esclavitud nacionalista con la hoz en un puño o bé defensant les muralles de Barcelona el 1714, pero en su fuero interno sabían que Cataluña es una ensoñación, es Matrix, i que el que importa és la llibertat de l’individu (espanyol, por supuesto, perquè a veure, ¿qué pone en tu DNI?).





ANTONI SOLER i GUASCH (Figueres, 4 de juny de 1965) és un periodista, productor de televisió i escriptor català.

Fill de l’escriptora Carme Guasch, Soler es va criar a Badalona, i va començar de ben jove a col·laborar en els mitjans de comunicació locals, compaginant la feina amb els seus estudis d’Història Contemporània a la Universitat de Barcelona, tot i que no va arribar a acabar la carrera. Després va treballar als diaris Avui i El Observador, sempre com a redactor de política catalana.

Després de fer de periodista i guionista ocasional en diversos mitjans, el 1995 es va incorporar a l’equip del programa El Terrat, de Ràdio Barcelona, com a guionista. La seva col·laboració amb Andreu Buenafuente va continuar a TV3 (Sense Títol, Bonic Vespre), primer com a guionista, després com a director del seu propi programa, Malalts de Tele (1997-2000), un espai de paròdia i actualitat televisiva, que li va valer el Premi Ondas 98 al programa més innovador.

Després de tancar l’etapa de Malalts de tele, Soler va orientar la seva carrera cap als programes d’humor més àcid i relacionat amb l’actualitat. El 2000 va començar a l’emissora RAC1 el programa Minoria absoluta, que el 2002 esdevindria diari, i que ha obtingut el Premi Ciutat de Barcelona, el Premi Ondas al millor programa de ràdio d’Espanya i el Premi Nacional de Cultura de la Generalitat de Catalunya.

En televisió, després de diverses temptatives de traslladar l’humor polític de Minoria absoluta (Set de Notícies i Set de Nit a TV3, MinAb a CityTV, els espais d’humor de Las Cerezas, a TVE, i el setmanal Mire Usté, a Antena 3), Toni Soler dirigeix i presenta l’exitós Polònia, un recull de gags de paròdia política que ha obtingut una gran resposta per part de l’audiència. Aquest programa ha estat guardonat amb el premi Ondas 2007 en la categoria de millor programa d’una televisió local.

És director de la productora Minoria Absoluta, responsable dels programes Polònia i Crackòvia a TV3, i d’altres productes audiovisuals, entre les quals les TV movies 14 d’abril, Macià contra Companys, del qual en va ser guionista (Premi Gaudí 2012), i Descalç sobre la terra vermella (2013).

És un dels impulsors del diari Ara, nascut el 2010, i hi escriu regularment. Ha col·laborat també en altres mitjans, sobretot a La Vanguardia, i és autor de llibres de gèneres diversos.





