Kafka Tamura és un estudiant solitari i disciplinat que un bon dia decideix fugir de casa i agafa un autobús en direccció a Takamatsu, un poble escollit a l’atzar, on trobarà una biblioteca privada per passar les hores i completar la seva educació autodidacta. Paral·lelament, la plàcida vida del vell Nakata, un home que parla amb els gats i està marcat per un accident d’infància que el va deixar mutilat, canviarà de manera tràgica i irreversible.

Les odissees personals i sempre paral·leles d’aquests dos personatges convergeixen en una rica, suggerent i magnífica tragicomèdia construïda amb el ritme àgil, la delicadesa poètica i la destresa narrativa pròpies de Murakami, que demostra, una vegada més, la seva capacitat per crear personatges anodins i alhora excepcionalment seductors.





Haruki Murakami





Kafka a la platja


Premi World Fantasy 2006



ePUB v3.0

AldousHuxley 01.01.12





Títol original: Umibe no kafuka

Haruki Murakami, 2002

Traducció: Albert Nolla, 2006

Edició digital: AldousHuxley (v1.0)

Segona edició: Calamanga (v2.0)

Tercera edició: EpubCat (v3.0)

ePUBCat base r1.3





El noi que es diu Corb


—Així, ja has solucionat això dels diners, oi? —pregunta el noi que es diu Corb, arrossegant una mica les paraules com fa sempre. És com si es despertés d’un son profund i encara no pogués moure bé els músculs de la boca. Però només ho fa veure. En realitat està ben despert. Com sempre.

Jo faig que sí amb el cap.

—Quant?

Torno a calcular les quantitats mentalment i li responc:

—Uns quatre-cents mil iens en metàl·lic, més uns quants estalvis que puc treure amb la targeta. No es pot dir que me’n sobrin, però de moment ja faré.

—No està malament —fa el noi que es diu Corb—. De moment, vull dir.

Jo assenteixo amb el cap.

—Però no deuen ser els diners que et va portar el Pare Noel per Nadal, oi? —diu ell.

—No —li responc.

El noi que es diu Corb fa un gest irònic amb els llavis i llença una mirada al seu voltant.

—Els deus haver tret d’algun calaix de per aquí, oi?

Jo no dic res. Sap perfectament quins diners són. No té cap necessitat de fer-me aquestes preguntes tan indirectes. L’únic que vol és prendre’m el pèl.

—No passa res, home —fa el noi que es diu Corb—. Aquests diners els necessites de veritat, i per això els agafes. És igual demanar-los, agafar-los en préstec o robar-los… Sigui com sigui, són els diners del teu pare. De moment ja faràs. Però, què penses fer quan se t’acabin aquests quatre-cents mil iens? Els diners no creixen com bolets. Has de menjar i necessitaràs un lloc per dormir. Un dia et trobaràs sense ni cinc.

—Ja hi pensaré quan m’hi trobi —li responc.

—Ja hi pensaré quan m’hi trobi —repeteix ell, com si sospesés les meves paraules.

Jo assenteixo amb el cap.

—Que potser buscaràs feina?

—Potser sí —dic jo.

El noi que es diu Corb fa que no amb el cap.

—Escolta, encara has d’aprendre moltes coses. Quina mena de feina et penses que pot trobar un noi de quinze anys en un lloc que no coneix? Encara no has acabat ni l’institut. Qui et voldrà llogar?

Jo em poso una mica vermell. M’hi poso de seguida.

—Va, és igual —continua el noi que es diu Corb—. No serveix de res que t’ho pinti tot negre si encara ni has començat. Ja has decidit què faràs. Ara només has de fer-ho. Ben mirat, és la teva vida i l’has de viure com et sembli.

Exacte. Ben mirat, és la meva vida.

—Ara, si no et fas molt més fort no te’n sortiràs.

—Ja ho intento —dic jo.

—Ja ho crec —fa el noi que es diu Corb—. Aquests últims anys t’has fet molt més fort. Ho he de reconèixer. Jo assenteixo amb el cap. El noi que es diu Corb continua:

—Però, diguis el que diguis, només tens quinze anys. Acabes de sortir de l’ou i el món és ple de coses que no has vist mai, de coses que ni tan sols et pots imaginar.

Com sempre, estem asseguts l’un al costat de l’altre al vell sofà de pell de l’estudi del pare. Al noi que es diu Corb li agrada aquest lloc. Li agraden molt tots els objectes que hi ha. Ara joguineja amb un petjapapers en forma d’abella. No cal dir que quan el pare és a casa no s’hi acosta.

—Sigui com sigui, me n’he d’anar d’aquí. No hi ha volta de full.

—Tens raó —admet el noi que es diu Corb, que deixa el petjapapers a l’escriptori i es posa les mans al clatell—. Però no et pensis que fugint ho solucionaràs tot. No et vull aigualir la festa, però anar-te’n molt lluny no et garanteix que surtis d’aquí. La distància no ho soluciona tot.

Jo penso en la distància. El noi que es diu Corb deixa anar un sospir, es prem les parpelles amb la punta dels dits i em parla des de la foscor dels seus ulls tancats.

—Vols que fem el joc de sempre? —em proposa.

—D’acord —dic jo, que també tanco els ulls i respiro fondo.

—Som-hi? Imagina’t una tempesta de sorra molt forta —diu ell—. Oblida’t de tota la resta.

Tal com em diu, m’imagino una tempesta de sorra molt forta. M’oblido de tota la resta. Fins i tot m’oblido que jo sóc jo. Estic en blanc. I les coses se’m comencen a aparèixer. Com sempre, compartim aquestes coses asseguts al sofà de pell de l’estudi del pare.

—Hi ha vegades en què el destí és com una tempesta de sorra molt petita que no para de canviar de direcció —em diu el noi que es diu Corb.

Hi ha vegades en què el destí és com una tempesta de sorra molt petita que no para de canviar de direcció. Tu intentes evitar-la, però la tempesta et segueix.

Tornes a canviar de direcció, però la tempesta fa el mateix que tu. Això es repeteix una vegada i una altra, com si fos una ominosa dansa amb la mort just abans de l’alba. I això és així perquè aquesta tempesta no és una cosa que hagi vingut de lluny i que no tingui cap relació amb tu. La tempesta ets tu. Alguna cosa que hi ha dins teu. Per tant, l’únic que pots fer és admetre-ho, entrar-hi de ple, tancar els ulls i tapar-te les orelles perquè no t’hi entri sorra, i avançar pas a pas fins a sortir-ne.

Dins la tempesta no hi ha ni sol, ni lluna, ni direcció, i a vegades ni tan sols existeix el temps tal com l’entenem. L’únic que hi ha és una sorra blanca i fina, com d’ossos polvoritzats, que omple el cel. T’has d’imaginar una tempesta de sorra així.

Jo m’imagino una tempesta de sorra així. M’imagino un remolí de color blanc que s’enfila cap al cel com si fos una corda gruixuda. Em tapo les orelles i els ulls amb les mans perquè la sorra fina no m’entri al cos. La tempesta s’acosta a bon ritme.

Des de lluny noto la pressió de l’aire a la pell. Se m’empassarà d’un moment a l’altre.

Llavors el noi que es diu Corb em posa suaument la mà a l’espatlla i la tempesta desapareix a l’instant. Jo, però, continuo amb els ulls tancats.

—A partir d’ara hauràs de ser el noi de quinze anys més fort del món. Passi el que passi. És l’única manera com podràs sobreviure en aquest món. I per fer-ho, tu mateix hauràs de decidir què és ser fort de veritat. Entesos?

Jo no dic res. Tinc ganes d’adormir-me lentament, notant la seva mà a l’espatlla. M’arriba el soroll suau d’un aleteig.

—A partir d’ara seràs el noi de quinze anys més fort del món —em repeteix a cau d’orella el noi que es diu Corb, mentre jo estic a punt d’adormir-me. És com si em tatués aquestes paraules al cor amb tinta de color blau fosc.

I no cal dir que te’n sortiràs. Deixaràs enrere aquesta violenta tempesta simbòlica i metafísica. Ara bé, per molt simbòlica i metafísica que sigui, aquesta tempesta és capaç de tallar la carn com mil fulles d’afaitar ben esmolades. La gent sagnarà, i tu també. Serà una sang calenta i vermella. I tu la prendràs amb les mans. Tant la teva com la dels altres.

I quan la tempesta s’acabi, no sabràs com te n’has sortit ni com hi has pogut sobreviure. Ni tan sols sabràs del cert si s’ha acabat. Però una cosa és segura: quan en surtis no seràs el mateix que hi va entrar. Aquest és el sentit de la tempesta de sorra.

El dia que faci quinze anys marxaré de casa, aniré a una ciutat llunyana i desconeguda i viuré en un racó d’alguna biblioteca petita. Evidentment, si hagués d’anar per ordre i explicar tots els detalls m’hi estaria una setmana. Però de moment només diré el més important: el dia que faci quinze anys marxaré de casa, aniré a una ciutat llunyana i desconeguda i viuré en un racó d’alguna biblioteca petita.

Pot semblar un conte de fades, però no ho és. De cap manera.





1


Quan me’n vaig de casa, els diners no són l’únic que m’enduc del despatx del pare.

També agafo un encenedor daurat, petit i vell (me n’agrada el disseny i el tacte), i un ganivet plegable, amb una fulla molt esmolada. És un ganivet d’espellar cérvols, d’uns dotze centímetres, i quan me’l poso al palmell m’adono que pesa molt. El pare el devia comprar en algun viatge a l’estranger. També m’enduc una lot de butxaca molt resistent que he trobat en un calaix de l’escriptori. I necessitaré unes ulleres de sol per dissimular l’edat. Unes ulleres de sol Revo, de color blau marí.

També em tempta el Rolex Sea Oyster que tant li agrada, però al final no em decideixo. És maco i m’atreu molt, però no vull dur res que sigui massa car i que em faci semblar sospitós. Amb el Casio de plàstic que porto sempre, amb cronòmetre i despertador, en tinc més que prou. Ben mirat, em farà més servei.

Finalment deixo el Rolex al calaix.

També m’emporto una fotografia de la meva germana i jo quan érem petits.

L’he trobada al fons del calaix de l’escriptori. Som en una platja i riem divertits. La meva germana mira cap a un costat, i l’ombra li cobreix mitja cara. Per això sembla que tingui el somriure tallat. Sembla una d’aquelles màscares de les tragèdies gregues que vaig veure en un llibre de l’institut i que representen dues coses alhora. La llum i l’ombra. L’esperança i la desesperança. L’alegria i la tristesa. La confiança i la soledat. En canvi, jo miro descaradament a la càmera. A banda de nosaltres, a la platja no s’hi veu ningú més. Anem en banyador. Ella en porta un de flors, de color vermell, i jo un de blau que em fa bosses pertot arreu. Jo tinc alguna cosa a la mà. Sembla un pal de plàstic. Tenim els peus banyats per l’escuma blanca de les onades.

Qui va fer aquesta foto? On? Quan? I per què hi estic tan content? Com podia fer aquesta cara d’alegria? Com és que el pare només guarda aquesta foto?

Tot plegat és un misteri. Jo devia tenir tres anys, i la meva germana nou. Segur que ens aveníem tant? No recordo haver anat mai a la platja amb els de casa. No recordo haver anat mai enlloc. Sigui com sigui, no tinc ganes d’anar-me’n i deixar que el pare es quedi aquesta foto. Per això me la poso a la cartera. No hi ha cap foto de la mare. El pare les devia llençar totes.

Després de rumiar-hi, decideixo agafar el mòbil. Quan s’adoni que me l’he endut, el pare potser trucarà a la companyia per anul·lar el contracte i no em servirà de res. Tot i així, el poso a la motxilla, junt amb el carregador. Ben mirat, no pesa gaire. Quan vegi que ja no funciona, el llençaré.

A la motxilla només hi poso el que realment necessito. El més difícil és triar la roba.

Necessito unes quantes mudes i uns quants jerseis. Però, què més? Camises, pantalons, guants, bufanda, pantalons curts, abric? Si he de pensar en tot, no acabaré mai. Però una cosa és segura: no vull voltar per un lloc desconegut traginant una maleta com d’aquí a allà que delati que m’he escapat de casa. Si ho faig, cridaré l’atenció d’algú, la policia em detindrà i m’enviaran a casa. Això, és clar, comptant que abans no m’ataqui algun gamarús.

Decideixo que no puc anar a un lloc on faci fred. Cap problema: només he de triar un lloc càlid. Així no m’he d’endur l’abric. Ni els guants. Si allà on vaig no hi fa fred, podré passar amb la meitat de la roba. Trio peces fàcils de rentar i d’eixugar, que no ocupin gaire, i les fico a la motxilla ben plegades. A banda de la roba, agafo el sac de dormir per a tres estacions (després de treure-li l’aire i enrotllar-lo bé), un necesser, una capelina, una llibreta i un bolígraf, un minidisc Sony que també fa de gravadora, deu discos (la música la necessito), una pila recarregable i res més. No m’enduc cap estri per cuinar, que pesen i ocupen massa. El menjar el puc comprar als súpers. M’hi estic força estona, però per fi aconsegueixo escurçar la llista de les coses que m’he d’endur. No he parat d’afegir-hi coses i esborrar-les a l’últim moment.

El dia que faig quinze anys és el més indicat per anar-me’n de casa. Si me n’anés abans seria massa aviat, i si me n’anés després potser ja seria massa tard.

Durant els dos anys que he estat a l’institut, m’he concentrat i m’he entrenat per a aquest dia. Els primers anys de primària vaig començar a fer judo i he continuat fins ara, però no pas al club de l’institut. Quan tenia temps corria sol pel pati de l’institut, nedava a la piscina o anava al gimnàs del barri a fer musculació.

Al gimnàs hi havia uns monitors joves que m’han ensenyat de franc a fer estiraments i a fer servir les màquines per enfortir els músculs de tot el cos. M’han explicat quins músculs fem servir a la vida diària i quins només es poden enfortir amb les màquines. Fins i tot m’han ensenyat la manera correcta de fer peses en un banc. Per sort sóc força alt, i gràcies a l’esport les espatlles i el pit se m’han eixamplat. Algú que no em conegui es pot pensar que tinc disset anys. Si marxés de casa aparentant l’edat que tinc, segur que tindria problemes.

A banda dels monitors del gimnàs, de la dona de fer feines que ve a casa dia per altre i de les converses imprescindibles a l’escola, gairebé no parlo amb ningú. Ja fa temps que amb el pare ens evitem. Encara que visquem a la mateixa casa, fem horaris completament diferents. Ell es passa gairebé tot el dia tancat a l’estudi, que és a l’altra punta de la casa. No cal dir que jo faig tot el que puc per no trobar-me’l.

L’institut on he anat fins ara és un centre privat per a nois de casa bona o, si més no, rics. Llevat que ho facis molt malament, et van aprovant perquè passis a batxillerat. Tots els meus companys tenen les dents ben posades, van ben vestits i parlen de coses avorrides. Evidentment, jo no caic bé a ningú de la classe. Des del principi vaig aixecar una paret ben alta al meu voltant, i sempre m’he esforçat perquè no hi entrés ningú i jo no n’hagués de sortir. És impossible que algú així caigui bé als altres. Tots em tracten amb distància, vigilants. Segur que no em poden veure, o potser els faig por i tot. Però a mi ja m’ha anat bé que em deixessin estar. Tenia moltes coses per fer tot sol. A les hores lliures anava a la biblioteca i hi devorava llibres.

Tot i així, a classe sempre he escoltat amb atenció, tal com em va aconsellar el noi que es diu Corb.

És veritat que els coneixements i les tècniques que t’ensenyin a l’institut no et serviran de gran cosa a la vida real. Els professors mateix són una colla d’ineptes.

Ja ho sé. Però escolta’m: tu te n’aniràs de casa. Quan ho facis, potser ja no tindràs ocasió de tornar a estudiar, de manera que, tant si t’agrada com si no, val més que absorbeixis tot el que t’ensenyen. Has de ser com un paper assecant. Després ja decidiràs què et quedes i què llences.

He seguit aquest consell (de fet, gairebé sempre segueixo els consells que em dóna el noi que es diu Corb). Sempre m’he concentrat per escoltar tot el que es deia a classe i absorbir-ho com si el meu cervell fos una esponja. Llavors ho assimilava ràpidament i ho memoritzava. Gràcies a això, he estudiat ben poc fora de classe i igualment he tret bones notes.

A mesura que se m’han enfortit els músculs, m’he tornat més callat. He fet tot el que he pogut per no mostrar les meves emocions i m’he esforçat perquè ni els mestres ni els meus companys de classe sabessin mai què pensava. Ho he fet perquè aviat entraré a l’hostil món dels adults i hauré d’espavilar-me per sobreviure. Hauré de ser més fort que ningú.

Quan em miro al mirall veig que tinc uns ulls freds com els d’un llangardaix, i una expressió severa i vaga. Ara que hi penso, gairebé no recordo l’últim cop que vaig riure. Ni l’últim cop que vaig somriure. Ni sol ni en companyia.

Evidentment, no he pogut pas estar sempre tan sol i tan callat. A vegades aquesta paret tan alta que vaig aixecar al meu voltant s’ha ensorrat. No és que hagi passat gaire sovint, però sí de tant en tant. Sense que me n’adonés, la paret ja era a terra i em quedava despullat i absolutament confús davant el món. Quan això passava, sempre trobava una profecia que semblava un toll d’aigua fosca.

Sempre trobes una profecia que sembla un toll secret d’aigua fosca.

Normalment està amagat en algun lloc que no coneixes. Però quan arriba el moment surt sense fer soroll i et gela totes les cèl·lules del cos. T’ofegues en aquest cruel remolí i intentes agafar aire. T’aferres a un respirall que hi ha prop del sostre i busques desesperadament l’aire fresc de fora. Però l’aire que entra és sec i et crema la gola. L’aigua i la set, la fredor i l’escalfor… Aquests elements que en teoria són oposats s’alien per atacar-te.

El món és un espai enorme, però l’espai que t’ha d’acollir a tu —que no cal que sigui gaire gran— no és enlloc. Quan busques la veu només trobes un silenci profund. Però quan busques el silenci sempre trobes la veu de la profecia. I a vegades és com si aquesta veu premés un botó secret que tens amagat en algun punt del cervell.

El teu cor és com un gran riu que creix després d’un aiguat. El corrent arrenca tots els senyals que hi ha a la riba i se’ls endú cap a un lloc fosc. I la pluja continua repicant amb força a la superfície del riu. Sempre que veus imatges d’inundacions a les notícies penses que el teu cor és exactament igual.

Abans de marxar de casa em rento les mans i la cara amb sabó. Em tallo les ungles, em netejo les orelles i em rento les dents. M’hi estic una bona estona, però vull marxar ben net. A vegades anar net és el més important. Després em planto davant el mirall de la pica i em miro la cara. És la cara que m’han donat el pare i la mare —si bé no tinc cap record de la cara que feia la mare. Puc reprimir les emocions, puc enfosquir la mirada, puc reforçar els músculs, però el que no puc és canviar de cara. Per molt que ho vulgui, no em puc desfer de les celles llargues i espesses del pare ni de l’arruga profunda que les separa. Si m’ho proposés podria matar el pare (amb la força que tinc no em costaria gaire), i també podria eliminar tots els records de la mare, però el que no puc fer de cap manera és esborrar els gens que em van donar. Si els volgués esborrar, m’hauria de desempallegar de mi mateix.

I hi ha una profecia. Una mena de mecanisme enterrat dins meu.

És una mena de mecanisme enterrat dins teu. Tanco el llum i surto del lavabo.

A casa hi ha un silenci feixuc i humit. És el murmuri de la gent que no existeix, l’alè dels qui no viuen. Miro al meu voltant, m’aturo i inspiro profundament. Les agulles del rellotge marquen les tres de la tarda. Les trobo fredes i distants. Fan veure que són neutrals, però sé que no estan amb mi. És l’hora de marxar d’aquest lloc. Agafo la motxilla i me la poso a l’esquena. Me l’hi he posat moltes vegades, però ara sembla que pesi més que mai.

He decidit que me’n vaig a Shikoku. No hi ha cap raó per què hagi de ser Shikoku, però en mirar el mapa m’ha semblat que és el lloc on he d’anar. Com més miro el mapa —de fet, cada cop que el miro—, més sento com Shikoku em crida. És molt més al sud que Tòquio, és una illa i té un clima càlid. No hi he estat mai, i no hi tinc cap conegut ni cap parent. Per tant, si algú em busca (cosa que no crec que passi), és poc probable que pensi en Shikoku.

Recullo el bitllet que tenia reservat a la finestreta de l’estació i pujo a l’autocar nocturn. És la manera més barata d’anar a Takamatsu. Poc més de deu mil iens.

Ningú es fixa en mi. Ningú em demana l’edat. Ningú em mira malament. El conductor comprova el bitllet mecànicament.

Només s’ocupa una tercera part dels seients. La majoria de passatgers viatgen sols, com jo, i dins l’autocar hi regna un silenci estrany. El viatge fins a Takamatsu és molt llarg. Segons l’horari, dura unes deu hores, de manera que hi arribarem demà de bon matí. Però tant me fa. Ara mateix tinc tot el temps del món. Quan l’autocar surt de l’estació, a les vuit tocades, tiro el seient enrere i m’adormo de seguida. Tan bon punt m’he estirat, la consciència se m’ha esvaït, talment com unes piles que s’acaben.

Cap a mitja nit es posa a ploure de valent. De tant en tant em desperto i miro l’autopista entreobrint la cortina de nyigui-nyogui. Les gotes de pluja piquen al vidre amb força i desdibuixen la llum dels fanals de la vora de l’autopista, que estan posats a intervals iguals, com si fossin per mesurar la distància. Els fanals es van quedant enrere i es fan vells de seguida. Quan miro el rellotge ja són més de les dotze. Automàticament, com si algú l’hagués empès cap endavant, comença el dia del meu quinzè aniversari.

—Per molt anys —em diu el noi que es diu Corb.

—Gràcies —li responc.

Però la profecia encara és aquí, com una ombra. Comprovo que la paret del meu voltant encara no s’hagi ensorrat. Passo la cortina i em torno a adormir.





2


Aquest document, considerat confidencial pel Departament de Defensa dels Estats Units, es va desclassificar l’any 1986 en virtut de la Llei per la llibertat d’informació. Actualment es conserva als Arxius Nacionals de Washington DC (NARA), on pot ser consultat per qui ho desitgi.

Les investigacions que es recullen tot seguit es van dur a terme sota la direcció del comandant James P. Warren entre els mesos de març i abril del 1946. Les investigacions sobre el terreny, a la localitat de ***, a la prefectura de Yamanashi, van anar a càrrec del tinent Robert O’Connell i del sergent Harold Katayama. En tots els casos, l’entrevistador va ser el tinent O’Connell. El sergent Katayama es va ocupar de la interpretació del japonès, mentre que el soldat William Cohen va ser l’encarregat de redactar els documents.

Les entrevistes van tenir lloc durant dotze dies a la sala de reunions de l’ajuntament de ***, a la prefectura de Yamanashi. Les persones que van respondre individualment les preguntes del tinent O’Connell van ser les següents: una mestra de l’escola pública del barri ***, de la localitat de ***; un metge que vivia a la mateixa localitat; dos agents de la policia local, i sis nens.

Els mapes de la zona que s’adjunten, a escala 1:10.000 i 1:2.000, van ser elaborats per l’Institut Topogràfic del Ministeri de l’Interior japonès.

INFORME DEL SERVEI D’INTEL·LIGÈNCIA DE L’EXÈRCIT DELS ESTATS UNITS DATA: 12 DE MAIG DEL 1946 TÍTOL: «INCIDENT DE LA MUNTANYA DEL BOL D’ARRÒS, 1944: INFORME» DOCUMENT NÚM.: PTYX-722-8936745-42213-WWN

El que segueix és la transcripció d’una entrevista enregistrada amb Setsuko Okamochi (26 anys), que en el moment de l’incident era la mestra de la classe de 4t B de l’escola pública del barri ***, a la localitat de ***.

Els números per accedir als documents relacionats amb aquesta entrevista són els compresos entre el PTYX-722-SQ-118 i el PTYX-722-SQ-122.

Observacions de l’entrevistador, el tinent Robert O’Connell:

«La Setsuko Okamochi és una noia menuda i atractiva. És intel·ligent i responsable, i les seves respostes són sinceres i acurades. Amb tot, sembla que encara estigui una mica afectada per l’incident. A vegades, mentre busca entre els records, es posa una mica nerviosa i parla més a poc a poc».

Devien ser poc més de les deu, i vaig veure una llum platejada al cel, molt amunt.

Com un esclat platejat. Exacte, era una llum que reflectia alguna cosa metàl·lica.

Aquesta llum anava avançant pel cel a poc a poc, d’est a oest. Tots ens vam pensar que era un B29. Com que el teníem just damunt nostre, per veure’l vam haver de mirar enlaire. Al cel no hi havia ni un núvol, i la llum era tan enlluernadora que l’únic que es veia era l’esclat metàl·lic d’un objecte de Duralumini.

Però era tan amunt que no es distingia la forma que tenia. Llavors vaig pensar que ells tampoc ens podien veure. Per això no vaig tenir por que ens ataquessin ni que ens tiressin cap bomba. De fet, tirar bombes en un lloc tan apartat no hauria servit de res. Vaig pensar que aquell avió potser anava a atacar alguna ciutat, o que en tornava. Per tant, vam continuar caminant sense prendre cap precaució especial. Més aviat ens vam quedar encantats amb l’estranya bellesa d’aquella llum.

Segons els informes militars, en aquell moment, és a dir, cap a les deu del matí del dia 7 de novembre del 1944, aquesta regió no va ser sobrevolada per cap bombarder ni per cap altre avió nord-americà.

Tant jo com les setze criatures que venien amb mi el vam veure clarament, i a tots ens va semblar que era un B29. Ja n’havíem vist unes quantes formacions, i a més és l’únic avió que pot volar tan amunt. A la nostra prefectura hi havia una base aèria i de tant en tant vèiem avions japonesos, però tots eren més petits i no volaven pas tan amunt. A més a més, el reflex del Duralumini és diferent del dels altres metalls, i els únics avions fets amb Duralumini són els B29. L’únic que em va estranyar va ser que no fos una formació, sinó un de sol.

Vostè és d’aquesta regió?

No. Vaig néixer a la prefectura de Hiroshima. L’any 1941 em vaig casar i vaig venir a viure aquí. El meu marit era mestre de música en una escola, però l’any 1943 el van cridar a files i va morir a la batalla de Luzón el juny del 1945. Pel que sé, va morir cremat en un atac nord-americà prop de Manila, mentre vigilava un polvorí. No teníem fills.

Quants nens portava en aquella excursió?

En total, setze. A part d’un parell que estaven malalts, venia tota la classe. Eren vuit nens i vuit nenes. N’hi havia cinc que els havien evacuat de Tòquio. Vam sortir de l’escola a les nou. Com que havíem de passar el dia fora, tots portàvem cantimplores i el dinar. No anàvem a estudiar res en concret. L’objectiu principal era anar al bosc i buscar bolets i herbes comestibles. Com que el lloc on vivim és una zona agrícola, no es pot dir que no tinguéssim menjar, però no en teníem prou ni de bon tros. Hi havia un sistema de racionament molt estricte i, llevat d’una minoria, tots teníem gana crònica.

Per això animàvem la canalla a buscar aliments allà on fos. Com que era una situació excepcional, el menjar era més important que els estudis. Tothom feia aquesta mena d’excursions. Prop de l’escola hi ha molts boscos i teníem molts llocs on anar. En aquest sentit, érem afortunats. A les ciutats la gent es moria de gana. En aquella època, els circuits d’abastiment que venien de Taiwan o del continent ja estaven tallats, i a les zones urbanes l’escassetat de menjar i de combustible era molt greu.

Ha dit que hi havia cinc alumnes que havien estat evacuats de Tòquio. S’avenien amb la canalla d’aquí?

A la meva classe, sí. Evidentment, havien crescut en entorns molt diferents, uns en aquest poble tan allunyat de tot i els altres al centre de Tòquio. Tant la manera com parlaven com la roba que portaven eren diferents. Gairebé tots els nens d’aquí eren fills de famílies pageses pobres, mentre que els de Tòquio eren fills de funcionaris o de gent que treballava en empreses. Per tant, no es pot dir que s’entenguessin perfectament.

Sobretot al principi, entre els dos grups hi havia una certa tensió. No és que es barallessin ni que es fessin la punyeta, sinó que els uns no acabaven d’entendre el que pensaven els altres. Es van formar dos grups: els nens d’aquí anaven amb els d’aquí, i els de Tòquio amb els de Tòquio. Però diria que amb dos mesos en van tenir prou per conèixer-se. Quan comencen a jugar junts i s’ho passen bé, les criatures s’obliden amb relativa facilitat de la cultura, de l’entorn i de tot el que els separa.

Descrigui’m tan detalladament com pugui el lloc on va anar amb els alumnes aquell dia.

És una muntanya on anàvem sovint. Com que fa una forma arrodonida, com si hi haguessin posat un bol al damunt, normalment li dèiem Owan-yama.[1] no és gaire costeruda, i s’hi pot pujar fàcilment. És a prop de l’escola, cap a l’oest. Al pas de la canalla, s’hi pot pujar en poc més de dues hores. A mig camí ens vam aturar per buscar bolets i per dinar una mica. A la canalla li agradava més anar d’excursió que no pas quedar-se a classe estudiant.

La llum d’aquella mena d’avió que vam veure al cel ens va recordar la guerra, però només un moment. Tots estàvem contents i de bon humor. Al cel no hi havia ni un núvol, no feia vent i tot estava en silenci. L’únic que sentíem era el cant dels ocells. Caminant per aquell bosc era com si la guerra fos en algun país llunyà, com si no tingués res a veure amb nosaltres. Mentre caminàvem, anàvem cantant i imitant els ocells. Si no hagués estat per la guerra, es podria dir que era un matí perfecte.

Al bosc s’hi van endinsar poc després de veure aquella mena d’avió, oi?

Exacte. Hi vam entrar quan encara no feia cinc minuts que havíem vist l’avió. A mig camí vam deixar el corriol que porta directament al cim i en vam agafar un altre que s’endinsa al bosc. De fet, aquest és l’únic tram costerut. Després de pujar durant uns deu minuts, s’arriba a una clariana força gran, molt plana. Quan entres al bosc tot està en silenci, no hi toca el sol i l’aire és més fresc, però quan arribes a la clariana tornes a veure el cel perfectament, com si fossis en una placeta. Gairebé sempre que anàvem a l’Owanyama amb els nens passàvem per aquest lloc. És molt tranquil.

En arribar a la clariana vam fer una pausa. Després de deixar les motxilles, els nens van anar al bosc a buscar bolets en grups de tres o quatre. Jo els havia avisat que no anessin mai a un lloc on els altres no els poguessin veure. Abans que marxessin els vaig reunir a tots i vaig insistir en aquest punt. Tots coneixien bé els topants, però no deixàvem de ser al bosc, i si algú es perdia ens costaria molt trobar-lo. Ha de tenir en compte que són canalla, i quan es posen a buscar bolets s’obliden de tot. Per això, mentre jo també en buscava, els vigilava i els anava comptant perquè no es perdés ningú.

Van començar a caure a terra quan feia deu minuts que ens havíem separat.

Quan vaig veure les tres primeres criatures paralitzades i estirades a terra, vaig pensar que potser havien tastat un bolet verinós. En aquesta zona s’hi fan força bolets tòxics que poden arribar a ser letals. La canalla d’aquí ja els coneix, però n’hi ha algun que és difícil de distingir. Per això sempre els avisava que no en tastessin cap fins que tornéssim a l’escola i els’ mirés algú que hi entengués, però ja se sap que les criatures no sempre escolten el que els dius.

Vaig anar corrent al lloc on havien caigut i vaig provar d’aixecar-los. Tenien el cos flàccid, com una goma deixada al sol. No tenien gens de força, i era com si abracés la despulla d’un animal. Però respiraven bé. Tenien el pols normal i ni rastre de febre. Feien una expressió relaxada, com si no patissin gens. Tampoc semblava que els hagués picat una abella o que els hagués mossegat una serp.

Només era que estaven inconscients.

El més estrany de tot eren els ulls. Tenien el cos tan flàccid que semblava que estiguessin en coma, però els ulls els tenien oberts. Els tenien oberts, com si miressin alguna cosa. De tant en tant parpellejaven. Per tant, no es pot dir que dormissin. Movien les ninetes a poc a poc, d’un costat a l’altre, com si contemplessin un paisatge llunyà. Almenys els ulls els funcionaven. Però de fet no miraven res, o almenys res que fos allà. Els vaig passar uns quants cops la mà per davant la cara però no van reaccionar.

Vaig provar d’aixecar les criatures l’una després de l’altra, però totes tres van reaccionar de la mateixa manera. Estaven inconscients, però tenien els ulls oberts i els anaven movent a poc a poc, d’una banda a l’altra. No havia vist mai res semblant.

Com eren les criatures que van caure primer?

Eren tres nenes que eren molt amigues. Les vaig cridar pel nom i els vaig donar una bufetada bastant forta, però no van reaccionar. No es van adonar de res. De fet, era com si toqués un buit. Era una sensació molt estranya.

Vaig pensar a enviar algú a l’escola a buscar ajuda, ja que era impossible que jo sola pogués tornar-hi amb aquelles tres criatures inconscients. Em vaig posar a buscar el nen que corria més de classe, però quan em vaig aixecar i vaig mirar al meu voltant, vaig veure que tots eren per terra. Estaven tots setze estirats, inconscients. Jo era l’única que no havia caigut i que no havia perdut el coneixement. Era ben bé com… com un camp de batalla.

En aquell moment no va notar res estrany? Una olor, un soroll, una llum…

(Pensa un moment). No. Tal com li he dit abans, tot estava molt tranquil. No van canviar ni els sorolls, ni la llum, ni les olors. L’únic estrany era que tots els nens de la meva classe estaven estirats per terra. Era ben bé com si fos sola al món. Vaig sentir una gran soledat, una soledat incomparable. Em van venir ganes de fondre’m per no haver de pensar en res.

Però com que era la responsable del grup, vaig fer el cor fort i vaig tornar a l’escola a buscar ajuda tan de pressa com vaig poder.





3


Quan em desperto està a punt de fer-se de dia. Obro la cortina i miro a fora. Ja no plou, però deu haver parat fa poc, ja que tot està ben xop. A llevant hi ha uns quants núvols ben retallats contra el cel, cadascun amb un marc de llum. És una llum alhora malastruga i favorable. Va canviant segons l’angle amb què me la miro.

L’autocar avança per l’autopista a una velocitat constant. El soroll dels pneumàtics és sempre el mateix. El motor no puja ni baixa de revolucions. Aquests brogits monòtons van trinxant el temps i la consciència dels viatgers com una mola.

Els altres passatgers dormen arraulits al seient, amb les cortines passades. Diria que els únics que estem desperts som el conductor i jo. Inconscients, ens deixem conduir diligentment a la nostra destinació.

Com que tinc la gola seca, trec l’ampolla d’aigua mineral de la motxilla i faig un glop d’aigua tèbia. Trec una capsa de galetes salades de la mateixa butxaca i me’n menjo unes quantes. El gust sec i conegut de les galetes se m’escampa per la boca.

El rellotge digital marca les 4:32. Pel que pugui ser, comprovo la data i el dia de la setmana. Fa tretze hores que he marxat de casa. El temps no ha fet cap salt endavant ni ha tornat enrere. Encara és el meu aniversari, el primer dia de la meva nova vida. Tanco els ulls, els obro i torno a comprovar l’hora i la data. Llavors encenc el llum i em poso a llegir.

A les cinc tocades, l’autocar surt de l’autopista sense avisar i s’atura en un racó del pàrquing d’una àrea de servei. La porta del davant s’obre fent un esbufec. Els llums s’encenen i el conductor fa un breu avís:

—Bon dia a tothom. Seguint l’horari previst, d’aquí a poc més d’una hora arribarem a l’estació de Takamatsu. Ara pararem vint minuts en aquesta àrea de servei. Els preguem que siguin aquí abans de dos quarts de sis, que és l’hora que reprendrem el viatge.

L’avís desperta gairebé tots els passatgers, que s’aixequen en silenci. Badallen i baixen de l’autocar com si els fes molta mandra. Gairebé tothom s’arregla aquí per arribar presentable a Takamatsu. Jo també baixo, respiro profundament unes quantes vegades i faig uns quants estiraments senzills en l’aire fresc del matí. Vaig al lavabo i em rento la cara. No sé pas on som. Surto a fora i dono un cop d’ull al meu voltant. És un paisatge d’autopista normal i corrent, sense cap característica especial. Potser només m’ho sembla, però la forma de les muntanyes i el color dels arbres són diferents dels de Tòquio.

Mentre em prenc un te calent que et pots servir de franc a la cafeteria, una noia se m’acosta i s’asseu a la cadira de plàstic del meu costat. A la mà dreta hi porta un got de cafè que s’acaba de comprar en una màquina i d’on s’aixeca un fum blanc. A l’esquerra hi du una capsa amb entrepans a dins, que també es deu haver comprat en alguna màquina.

La seva cara és una mica peculiar. Encara que te la miris amb bons ulls, té les faccions poc proporcionades: el front ample, el nas petit i rodó, les galtes pigades i les orelles sortints. És una cara que crida l’atenció. Gairebé violenta. Però la impressió general no és pas negativa. Ella no en deu estar del tot satisfeta, però és com si s’hi sentís còmoda. Això és el més important. Té alguna cosa infantil que et tranquil·litza. Almenys a mi. No és gaire alta i, tot i ser prima, té unes bones cames i força pit.

Porta unes arracades fines, de metall, que de tant en tant brillen com si fossin de Duralumini. Va amb els cabells tenyits de marró fosc (tirant a vermell) fins a les espatlles, i porta una camisa de coll de barca de màniga llarga amb unes radies horitzontals força gruixudes. Du una petita motxilla de pell penjada a l’espatlla i un jersei d’estiu embolicat al coll. Es deu haver rentat la cara al lavabo, ja que porta uns quants cabells del serrell enganxats al front, com si fossin les arrels més fines d’una planta. No sé per què, però això fa que em caigui bé.

—Vas amb aquell autocar, oi? —em pregunta amb la veu una mica enrogallada.

—Sí.

Arrufa les celles i fa un glop de cafè.

—Quants anys tens?

—Disset —menteixo.

—Així vas a l’institut.

Jo faig que sí amb el cap.

—I on vas ara?

—A Takamatsu.

—Igual que jo —diu ella—. Hi vas de visita o hi vius?

—Hi vaig de visita —li responc.

—Jo també. Hi viu una amiga meva. I tu?

—Jo hi tinc família.

Ella fa que sí amb el cap i no em pregunta res més.

—Tinc un germà que deu tenir la teva edat —diu com si se’n recordés de sobte—. Però fa molt temps que no el veig… Per cert, no t’ha dit mai ningú que t’assembles a aquell paio?

—A quin paio?

—Al cantant d’aquell grup. Quan t’he vist a l’autocar ja m’ho ha semblat. Però no em surt el nom. Hi he pensat tant que em dec haver fet un forat al cervell, però no hi ha hagut manera. Ja passa, oi? A vegades et vols recordar d’una cosa i no et surt. Però, ningú t’ha dit mai que els recordes algú?

Faig que no amb el cap. No m’ho ha dit mai ningú. Ella em mira fixament.

—A qui els he de recordar? —li pregunto.

—A un de la tele.

—A algú que surt a la tele?

—Exacte, a algú que surt a la tele —diu ella mentre agafa l’entrepà, hi clava una mossegada sense canviar d’expressió i fa un altre glop de cafè—. És el cantant d’un grup. Quin desastre. No recordo ni el nom del grup. És un paio alt, que parla amb accent de Kansai. No saps qui vull dir?

—No. És que no la miro, la tele.

Ella fa una ganyota i continua mirant-me de fit a fit.

—No la mires gens?

Faig que no amb el cap, sense dir res. Potser hauria de fer que sí? Canvio i assenteixo.

—No parles gaire, i quan ho fas no dius més d’una frase seguida. Sempre ets així?

Em poso vermell. Si no parlo és perquè no sóc gaire xerraire, però també perquè encara no he acabat de canviar la veu. Normalment tinc la veu greu, però de tant en tant em surt un gall. Per això parlo tan poc com puc.

—Bé, és igual —continua ella—. El que vull dir és que t’assembles molt a aquell cantant que té accent de Kansai. I això que tu no el tens, aquest accent. L’únic és que… com f ho diria… hi tens una retirada. I fa pinta de ser bona persona. Vet aquí.

Dóna un descans al seu somriure, que se’n va a algun lloc i torna al cap d’un moment. Jo encara estic ben vermell.

—Si et canviessis el pentinat encara t’hi assemblaries més. T’hauries de deixar els cabells una mica més llargs i pentinar-te’ls enlaire amb una mica de gel. Si pogués, t’ho faria ara mateix. Segur que et quedaria bé. De fet, sóc perruquera.

Jo assenteixo i faig un glop de te. La cafeteria està en silenci. No hi ha música i no se sent cap altra conversa.

—Que no t’agrada parlar? —em pregunta tota seriosa, amb una mà a la galta.

Jo faig que no amb el cap.

—No, no és això.

—Segur que no et fa pal?

Jo torno a fer que no amb el cap.

Ella agafa l’entrepà amb una mà. És de melmelada de maduixa. Llavors arrufa les celles, com si no em cregués.

—Que el vols? No els puc ni veure, els entrepans de melmelada. Des que era petita.

L’hi agafo. Els entrepans de melmelada de maduixa no m’agraden, però me’l menjo sense dir res. Des de l’altra banda de la taula, ella em mira fins que me l’acabo.

—Que et puc demanar un favor? —diu.

—Quin?

—Puc seure al teu costat fins que arribem a Takamatsu? Si sec sola no em puc relaxar. Sempre em sembla que se m’ha d’asseure algú estrany al costat i no puc dormir. Quan vaig comprar el bitllet em van dir que eren seients separats, però en pujar he vist que eren dobles. M’agradaria dormir una mica abans d’arribar, i em sembla que tu ets de fiar. Puc?

—És clar —li responc.

—Gràcies —diu ella—. Ja ho diuen, oi? De viatge, companyia…

Jo assenteixo amb el cap. Em fa l’efecte que no faig altra cosa, però no se m’acut res per dir.

—I com continua?

—El què?

—El refrany. De viatge, companyia… i després continuava. Ara no em surt. El japonès sempre m’anava malament a l’escola.

—I a la vida, simpatia —dic jo.

—De viatge companyia, i a la vida simpatia —repeteix ella, com si se’n volgués assegurar. Si tingués paper i llapis potser s’ho apuntaria—. Què deu voler dir, això?

Amb paraules més fàcils.

Jo hi rumio. M’hi estic una bona estona, però ella s’espera.

—Em sembla que vol dir que les trobades casuals són les més importants. Amb paraules normals —dic jo.

Ella es queda pensarosa, però finalment mou les mans a poc a poc i les ajunta damunt la taula.

—Tens raó. Jo també diria que les trobades casuals són molt importants.

Miro el rellotge. Ja són quasi dos quarts de cinc.

—Hauríem de tornar a l’autocar.

—Sí, és veritat. Anem —diu ella, però no fa cap moviment per aixecar-se.

—Per cert, on som ara? —li pregunto.

—Ni idea —em respon. Estira el coll i mira al seu voltant. Les arracades li tremolen lleument, com dues peces de fruita madura a punt de caure—. No t’ho sabria dir. Per l’hora que és, devem ser a prop de Kurashiki, però de fet és igual.

Les àrees de servei només són per passar-hi. Per anar d’aquí a aquí —diu aixecant el dit índex de la mà dreta i el de l’esquerra; entre l’un i l’altre hi ha poc més d’un pam—. Tant és com es digui aquest lloc. Hi ha lavabos i menjar. Fluorescents i cadires de plàstic. Un cafè horrorós. Entrepans de melmelada de maduixa. No té cap sentit. I si n’hi vols trobar cap, és que hem vingut d’algun lloc per anar a un altre lloc, no?

Jo faig que sí amb el cap. Faig que sí amb el cap. Faig que sí amb el cap.

Quan tornem a l’autocar tots els altres passatgers ja són a lloc, esperant poder reprendre la marxa. El conductor és un noi amb una mirada severa. Més que un conductor sembla un vigilant. Ens mira malament, per fer-nos notar que fem tard.

Ella, però, li fa un somriure innocent, com de disculpa. El conductor allargà la mà, prem una palanca i la porta es tanca fent un esbufec. La noia porta una maleta petita i s’asseu al meu costat. És una maleta d’allò més normal, que deu haver comprat en alguna botiga d’oportunitats. Tot i ser tan petita, pesa molt. L’aixeco i la deso al compartiment que hi ha damunt els nostres caps. Ella em dóna les gràcies, tira el seient enrere i s’adorm de seguida. L’autocar arrenca com si ja no es pogués esperar més. Jo em trec el llibre de la butxaca i continuo llegint allà on l’havia deixat.

La noia està ben adormida i, amb el sacseig de l’autocar, el seu cap acaba recolzant-se’m a l’espatlla i s’hi queda. No em fa nosa. Té la boca tancada i respira tranquil·la. El seu alè m’acarona l’espatlla regularment. Quan abaixo els ulls li veig un tirant del sostenidor pel coll de barca de la camisa. És un tirant fi, de color crema. M’imagino la roba delicada que hi ha al cap del tirant. Els pits suaus que s’amaguen a sota. Els mugrons rosats que s’endureixen quan els toco amb els dits.

No és que vulgui imaginar-m’ho sinó que no ho puc evitar. De seguida tinc una erecció tan forta que em meravello que una part del cos es pugui posar tan dura.

Just en aquest moment, penso que aquesta noia podria ser la meva germana. Si fa no fa, té la mateixa edat. La seva cara tan peculiar no coincideix amb la que fa la meva germana a la foto, però a vegades les fotos enganyen. Segons com estiguin fetes, la gent hi surt amb una cara completament diferent de com és en realitat. Ha dit que té un germà de la meva edat, i que fa temps que no el veu. Podria ser jo.

Li miro el pit. Compassats amb la respiració, els dos bonys arrodonits pugen i baixen a poc a poc, com la marejada. M’imagino que plou amb calma sobre la immensa superfície del mar. Jo sóc l’únic passatger dret a la coberta del vaixell, i ella és el mar. El cel és un llençol gris que s’ajunta amb el gris de l’horitzó. Costa molt distingir on s’acaba el mar i on comença el cel. També costa distingir el viatger i el mar. I la realitat dels desitjós.

La noia porta dos anells. No són ni de casament ni de compromís, sinó d’aquells barats que venen a les botigues de bijuteria. Té uns dits llargs i prims, però se li veuen forts. Porta les ungles curtes i ben arreglades, pintades d’un rosa clar. Té les mans posades sobre els genolls, que la minifaldilla li deixa al descobert. Em vénen ganes de tocar-li els dits, però me n’estic. Adormida, sembla una criatura.

D’entre els cabells li despunta una orella estranyament fràgil, com si fos un bolet.

Tanco el llibre i em quedo una estona mirant el paisatge, però abans que me n’adoni em torno a adormir.





4


INFORME DEL SERVEI D’INTEL·LIGÈNCIA DE L’EXÈRCIT DELS ESTATS UNITS DATA: 12 DE MAIG DEL 1946 TÍTOL: «INCIDENT DE LA MUNTANYA DEL BOL D’ARRÒS, 1944»: INFORME DOCUMENT NÚM.: PTYX-722-8936745-42216-WWN

El que segueix és la transcripció d’una entrevista enregistrada amb el doctor Juichi Nakazawa (53 anys), que en el moment de l’incident era el metge de la localitat de ***. Els números per accedir als documents relacionats amb aquesta entrevista són els compresos entre el PTYX-722-SQ-162 i el PTYX-722-SQ-183.

Observacions de l’entrevistador, el tinent Robert O’Connell: «El doctor Nakazawa és tan corpulent i està tan moreno que sembla més un capatàs agrícola que no pas un metge. És un home tranquil, però parla de pressa i de manera concisa. Diu el que pensa. Darrere el vidre de les ulleres, té una mirada penetrant. Pel que sembla, té molt bona memòria».

Exacte, el dia 7 de novembre del 1944, a les onze tocades, em va trucar el subdirector de l’escola del poble. Com que jo era el metge de l’escola, em va trucar a mi primer. El vaig notar molt trasbalsat.

Em va explicar que una classe havia anat a la muntanya a buscar bolets i que tots els alumnes s’havien quedat inconscients allà mateix. Segons em va explicar, l’única que no havia perdut el coneixement era la mestra que els portava, que acabava de baixar de la muntanya per demanar ajuda. El subdirector estava tan alterat que no vaig entendre gaire bé què m’explicava. L’únic que em va quedar clar va ser que hi havia setze criatures inconscients a la muntanya.

El primer que vaig pensar va ser que es devien haver menjat algun bolet verinós i que s’havien quedat paralitzats. Si era això, teníem mala peça al teler. Cada bolet tòxic té un tipus de verí, i cada tipus de verí s’ha de tractar de manera diferent. El màxim que podíem fer era fer-los vomitar tot el que haguessin menjat i fer-los un rentat d’estómac. Però hi ha espècies que tenen un verí tan fort que no s’hi pot fer gran cosa. En aquesta regió cada any moren unes quantes persones intoxicades pels bolets.

Vaig entaforar a la maleta les medecines que em va semblar que em podien servir i em vaig arribar a l’escola amb bicicleta. També havien trucat a la policia, i ja hi havia dos agents. Si els nens havien perdut el coneixement, caldrien força braços per tornar-los al poble. Ara bé, com que estàvem en guerra, la majoria d’homes eren al front, de manera que vam marxar cap a la muntanya amb els pocs que érem: jo, els dos policies, un mestre una mica gran, el director i el subdirector, el bidell i la mestra que els havia portat d’excursió. Vam arreplegar les bicicletes que vam poder, però com que no n’hi havia prou, alguns van haver d’anar de paquet.

A quina hora van arribar al bosc?

Me’n recordo perfectament perquè vaig mirar el rellotge: eren les dotze menys cinc.

Vam anar en bicicleta fins a prop del bosc, i quan no vam poder avançar més vam continuar a peu.

Quan vaig arribar al lloc de l’incident, uns quants nens ja havien tornat en si i estaven desperts. Quants?

Potser tres. O quatre. No és que estiguessin del tot conscients o desperts, sinó que estaven de quatre grapes, com marejats. La resta encara estaven estesos a terra. Però al cap de poc també van començar a recuperar el coneixement, i es van posar a rodolar a poc a poc, com si fossin insectes grossos. Era un panorama esgarrifós. S’havien desmaiat en un lloc estranyament pla, on semblava que haguessin tallat els arbres i hi tocava aquell sol fort que fa a la tardor. Escampats per aquell redol, hi havia setze alumnes de primària estirats a terra. Alguns es movien i alguns no. Semblava una escena d’una obra avantguardista.

Per un moment vaig oblidar el meu deure com a metge i, aguantant la respiració, em vaig quedar plantat observant aquell espectacle. I no vaig ser jo sol.

Qui més qui menys, tots els que van venir van reaccionar de la mateixa manera, quedant-se un moment paralitzats. Potser és una manera estranya de dir-ho, però era com si, a causa d’algun error, poguéssim veure una cosa que normalment no es pot veure. Tot i viure en un lloc tan remot, també estàvem en guerra, i els metges havíem d’estar preparats per als casos d’emergència. Sabíem que si passava alguna cosa havíem de complir el nostre deure amb calma, com a ciutadans responsables, però aquella escena em va deixar literalment glaçat.

Tot i així, aviat em vaig refer i vaig agafar una criatura que estava estirada a terra. Era una nena i tenia el cos flàccid com una nina de drap. Estava inconscient, però respirava regularment, i tenia els ulls oberts i els feia anar d’un costat a l’altre, com si mirés alguna cosa. Vaig treure la lot de la maleta i li vaig enfocar les pupil·les. No va reaccionar. Els ulls li funcionaven i seguien alguna cosa, però no reaccionaven a la llum. Era molt estrany. Vaig agafar unes quantes criatures i vaig fer-los la mateixa prova, però cap no va reaccionar.

Llavors els vaig prendre el pols i la temperatura. El pols els anava entre cinquanta i cinquanta-cinc pulsacions de mitjana, i no n’hi havia cap que arribés a trenta-sis. Estaven sobre els trenta-cinc i mig. Exacte, per l’edat que tenien, el pols els anava molt a poc a poc i tenien la temperatura un pèl baixa. Els vaig ensumar l’alè, però no els feia cap olor estranya. Tampoc els vaig trobar res estrany al coll ni a la llengua.

De seguida vaig veure que no era una intoxicació. Cap criatura no havia vomitat ni tenia diarrea, i tampoc semblava que cap tingués malestar. Si haguessin ingerit res dolent, en aquell moment ja haurien tingut algun d’aquests tres símptomes. Em vaig sentir alleujat en veure que no s’havien intoxicat, però llavors em vaig adonar que no tenia ni idea de què els podia passar.

Els símptomes eren semblants als d’una insolació. A l’estiu la canalla sol agafar cops de sol i, quan cau el primer, els altres el segueixen l’un rere l’altre, com si s’ho encomanessin. Però érem al novembre i, a sobre, en un bosc ben fresc. Que un o dos haguessin agafat una insolació encara podia ser, però que tots setze haguessin caigut rodons per culpa del sol era impossible.

Llavors vaig pensar que podia haver estat algun gas. Un gas tòxic, o fins i tot una mena de gas nerviós. Natural o artificial… Si em pregunten què em feia pensar que hi hagués aquesta mena de gas en un lloc tan remot, no els ho sabria dir, però un gas tòxic hauria explicat de manera lògica aquell fenomen: tots l’havien inhalat alhora, havien perdut el coneixement i havien caigut a terra; a la mestra no li havia passat res perquè la concentració de gas no havia estat prou forta per afectar un adult.

Ara bé, tampoc tenia ni idea de com havia de tractar una intoxicació d’aquella mena. Només sóc un metge de poble i no tinc cap coneixement específic en gasos verinosos. Estava ben perdut. Com que érem al mig del bosc, no podia pas trucar a un especialista per demanar-li consell. Llavors, quan vaig veure que alguna criatura començava a donar senyals de tornar en si molt a poc a poc, vaig pensar que amb el temps tots anirien recuperant el coneixement. Ja sé que era una idea molt optimista, però, si els he de dir la veritat, en aquell moment no se’m va acudir res més. Així, doncs, vaig dir que els deixéssim una estona estirats tal com estaven per veure com reaccionaven.

No hi havia res estrany en l’aire?

Com que estava intrigat, vaig respirar profundament uns quants cops per veure si se sentia cap olor estranya, però només se sentia olor de bosc. Una olor fresca, de verdor. A les herbes i a les flors del voltant tampoc hi havia res estrany. Tenien la forma i el color normals.

Vaig examinar un per un els bolets que la canalla havia collit. No n’hi havia gaires, la qual cosa em va fer pensar que havien perdut el coneixement poc després de posar-s’hi. Tots eren comestibles. Fa temps que visc aquí i hi entenc força. Evidentment, per assegurar-me’n els vaig agafar perquè se’ls mirés un especialista. Ara bé, pel que vaig veure, no n’hi havia cap que semblés tòxic.

Tornant a la canalla, a banda de moure els ulls d’un costat a l’altre, va veure algun altre símptoma o reacció anormal? Per exemple, les pupil·les dilatades, el color del blanc dels ulls, la freqüència amb què parpellejaven…

No. A banda de moure els ulls de banda a banda com una llanterna, no hi havia res que no fos normal. Totes les altres funcions eren correctes. Els nens miraven alguna cosa. Per ser més concrets, no miraven res que nosaltres poguéssim veure, sinó alguna cosa que nosaltres no vèiem. De fet, més que mirar-s’ho hauria de dir que n’eren testimonis. Feien una cara del tot inexpressiva, però en general estaven molt tranquils. No semblaven espantats ni angoixats. Per això vaig decidir deixar-los tal com estaven i veure què feien. Com que no patien, no els podia fer cap mal estar-se una estona més d’aquella manera.

Algun dels presents es va referir a la possibilitat que els nens haguessin patit una intoxicació de gas?

Sí. Algú ho va comentar. Però, igual que jo, no s’explicaven com podia haver passat. Ningú havia sentit a dir mai que algú hagués patit una intoxicació de gas al bosc. En aquell moment, algú —em sembla que va ser el subdirector— va dir que potser havia estat obra de l’exèrcit nord-americà, que potser havien tirat una bomba de gas tòxic. Llavors la mestra ens va explicar que just abans d’entrar al bosc havien vist un avió semblant a un B29 travessant el cel just per damunt d’ells, i tothom va coincidir que devia ser allò, alguna bomba amb un nou gas tòxic desenvolupat pels americans. El rumor que els americans feien proves amb una nova bomba havia arribat fins i tot al poble. Ara bé, el que ningú sabia, evidentment, era per què l’havien de provar en un cul de món com aquell. Però a la vida hi ha errors, i també hi ha coses que no podem saber.

Ens ha dit que després els nens van anar tornant en si, oi?

Exacte. No saben quin pes em vaig treure de sobre. Primer es van començar a moure a poc a poc, després es van aixecar fent tentines i van anar tornant en si.

Cap no es va queixar que li fes mal res. Es van despertar molt tranquils, com si sortissin d’un son molt profund. A mesura que recuperaven el coneixement, tornaven a moure els ulls amb normalitat. Quan els enfocava amb la lot, reaccionaven perfectament. Ara bé, van tardar una estona a poder tornar a parlar.

Era com si estiguessin entre el son i la vigília.

Els vam preguntar un per un què havia passat, però tots estaven una mica perduts, com si els preguntéssim per una cosa que per ells no havia existit. Tots recordaven que havien arribat al bosc i que havien començat a buscar bolets, però després ja estava. Ni tan sols tenien la sensació que des de llavors hagués passat el temps. Per ells, just després de començar a buscar bolets havia caigut un teló i, acte seguit, s’havien i robat allà a terra, envoltats de gent gran. No tenien ni idea per què estàvem tan exaltats ni de per què ens els miràvem amb aquelles cares de preocupació. Més que res, els vam espantar.

Malauradament, però, hi va haver un nen que no es va refer. Era un dels que havien evacuat de Tòquio. Satoru Na-kata, em sembla que es deia. Era un nen menut i pàl·lid. Era l’únic que no va recuperar el coneixement. Es va quedar allà terra, movent els ulls d’un costat a l’altre. El vam haver de baixar a collibè. Els altres van baixar pel propi peu, com si no els hagués passat res.

A banda d’en Nakata, els altres ja no van tenir cap altre símptoma?

No, almenys res que es pogués veure externament. I cap no es va queixar que li fes mal res o que es trobés malament. En tornar a l’escola, els vaig fer passar un per un a la infermeria i els vaig prendre la temperatura, els vaig auscultar, els vaig mirar la vista, els vaig fer fer operacions matemàtiques senzilles, els vaig fer plantar amb una sola cama i els ulls tancats… En definitiva, vaig comprovar tot el que vaig poder. Físicament estaven perfectes. No estaven cansats i no havien perdut la gana. Com que no havien dinat, tots van dir que volien menjar alguna cosa. Els vam donar boles d’arròs i se les van cruspir sense deixar-se’n ni un gra.

Com que no les tenia totes, al cap d’uns quants dies vaig tornar a treure el cap a l’escola per veure com es trobaven. En vaig cridar uns quants a la infermeria i els vaig fer unes quantes preguntes, però no vaig trobar res estrany. Tot i haver estat més de dues hores inconscients al bosc, no els quedava cap rastre físic ni psíquic.

Era com si ni tan sols es recordessin que allò havia passat. Havien tornat de seguida a la seva rutina i vivien sense cap sensació estranya. Anaven a escola, cantaven cançons i a l’hora del pati corrien ben feliços.

En canvi, la mestra que els portava havia quedat ben trasbalsada.

L’altre nen, en Nakata, va passar tota la nit inconscient i l’endemà se’l van endur a l’hospital universitari de Kofu. Després vaig sentir que l’havien traslladat a l’hospital militar, però no va tornar mai al poble. No sabem què se’n va fer.

L’incident no va sortir al diari. Diria que les autoritats no ho devien autoritzar per no causar alarma entre la gent. Com que estàvem en guerra, l’exèrcit estava molt atent a tallar els rumors infundats. La guerra no anava bé, l’exèrcit s’havia retirat del front sud, els atacs suïcides se succeïen i els bombardejos dels americans eren cada cop més cruents. En aquesta situació, l’exèrcit tenia por que entre la població civil es generés un moviment antibèl·lic o pacifista. Uns quants dies després de l’incident, va venir la policia i ens va avisar que sobretot no en diguéssim res.

Sigui com sigui, tot plegat va ser força desagradable i desconcertant. Si volen que els digui la veritat, encara tinc com un pes dins el pit.





5


Quan l’autocar travessa el gran pont que uneix l’illa de Honshu amb la de Shikoku, no el veig perquè estic adormit. Només l’he vist dibuixat als mapes i em feia gràcia veure’l de veritat. Algú em pica suaument a l’espatlla i em desperta.

—Ei, que ja hi som —diu la noia.

Jo m’estiro, em frego els ulls amb el dors de la mà i miro per la finestra.

Efectivament, l’autocar arriba a un lloc que sembla una estació. La llum nova del matí ho banya tot. És una llum encegadora i suau alhora, diferent de la de Tòquio.

Miro el rellotge. Les sis i trenta-dos.

—Ah, quin viatge més llarg —fa ella amb veu cansada—. Tinc l’esquena feta un quatre. I el coll adolorit. No penso l ornar a agafar cap autocar. Encara que sigui una mica més car, el pròxim cop agafaré l’avió. Per moltes turbulències i segrestos que hi hagi, penso agafar l’avió.

Baixo la seva maleta i la meva motxilla del compartiment de dalt.

—;Com et dius? —li pregunto.

—Jo?

—Sí.

—Sakura —em respon—. I tu?

—Kafka Tamura —li dic.

—Kafka Tamura —repeteix ella—. Quin nom més estrany. Això sí, molt fàcil de recordar.

Jo faig que sí amb el cap. Convertir-se en una altra persona és difícil, però posar-se un altre nom és bufar i fer ampolles.

En baixar de l’autocar, ella deixa la maleta a terra i s’hi asseu a sobre. Llavors treu una llibreta d’una butxaca de la motxilla petita que porta a l’espatlla, hi escriu alguna cosa, estripa la pàgina i me l’allarga. Sembla un número de telèfon.

—El meu mòbil —em diu fent una ganyota—. De moment m’estaré a casa d’una amiga, però si mai tens ganes de veure algú, truca’m. Podem anar a dinar. No te n’estiguis, eh? Ja ho diu el refrany, oi? Fins i tot les trobades casuals…

—… formen part del karma —afegeixo.

—Això mateix —diu ella—. Què vol dir?

—Que fins i tot les coses més petites de la vida estan escrites.

Ella hi rumia, asseguda a la maleta groga i amb la llibreta a la mà.

—Mmm… Pot ser tota una filosofia. No està malament, aquesta manera de pensar. Però és una mica rotllo hippy i reencarnació. Bé, Kafka, escolta’m: no sóc de les que va pel món donant el mòbil al primer que passa. Saps què vull dir?

Li dono les gràcies. Doblego el paper i me’l poso a la butxaca de l’anorac.

Llavors m’ho repenso i me’l poso a la cartera.

—Fins quan t’hi estaràs, a Takamatsu? —em pregunta la Sakura.

Li contesto que encara no ho sé. Depèn de com vagin les coses.

Ella em mira a la cara i torça el coll. És igual, sembla que digui. Llavors s’enfila a un taxi, em fa adéu amb la mà i desapareix. Torno a estar sol. Sakura… No es diu com la meva germana. Però el nom és fàcil de canviar. Sobretot quan vols que no et trobin.

Tinc una habitació reservada en un hotel de negocis de Takamatsu. Me’l van recomanar quan vaig trucar a l’alberg de Tòquio. M’han fet un preu especial perquè m’hi enviaven els de l’alberg, però només és per tres nits. Després s’ha de pagar el preu normal.

Si volgués estalviar podria dormir en un banc de l’estació o, com que encara no fa fred, podria dormir en algun parc amb el sac. Si ho fes, però, vindria la policia i em demanaria el carnet d’identitat, i això és l’últim que vull. Per això he decidit passar les tres primeres nits a l’hotel i després ja ho veurem.

Entro al primer restaurant que trobo prop de l’estació per fer-hi un mos. Com que he viscut sempre a Tòquio, no estic acostumat a menjar fideus udon. Però els d’aquí són diferents: més durs, acabats de fer, i el brou fa molt bona olor. I tan barats que no me’n sé avenir. M’agraden tant que en demano un altre bol. Feia temps que no quedava tan tip ni tan satisfet. Després m’assec en un banc de davant l’estació i miro el cel, que ja s’ha aclarit. Sóc lliure. Aquí estic sol i sóc lliure com un núvol al cel.

Decideixo que passaré la tarda en una biblioteca. Abans de venir a Takamatsu ja m’he informat de les possibilitats. Des de petit he passat moltes hores a les biblioteques. Els llocs on poden anar els nens que no volen tornar a casa són limitats. No poden anar ni a les cafeteries ni al cinema. Només queden les biblioteques. No fan pagar i, encara que hi vagis sol, ningú et diu res. Seus en una cadira i llegeixes els llibres que vols. En sortir d’escola, sempre agafava la bicicleta i m’arribava a la biblioteca del barri. És on passava més hores, fins i tot els dies de festa. Vaig llegir tots els llibres que hi tenien: contes, novel·les, biografies, història… Quan vaig acabar els llibres infantils, vaig passar a les prestatgeries generals i vaig començar a llegir llibres per a adults. Encara que no els acabés d’entendre, me’ls llegia fins a l’última pàgina. Quan em cansava de llegir, anava a un d’aquells compartiments amb auriculars i escoltava música. Com que no en tenia ni idea, vaig començar per un cap de la filera de CD i els vaig anar escoltant un per un. Així és com vaig descobrir Duke Ellington, els Beatles i Led Zèppelin.

La biblioteca era com la meva segona casa. O potser era més com casa meva que no pas el lloc on vivia. Com que hi anava cada dia, vaig acabar coneixent totes les bibliotecàries que hi treballaven. Elles sabien com em deia, i sempre em saludaven i em deien coses (i jo, vergonyós com era, amb prou feines els contestava).

A la revista Taiyo vaig trobar que als afores de Takamatsu hi ha una biblioteca privada situada a l’antiga residència d’un potentat de la regió. L’article deia que en aquesta biblioteca hi ha una secció de llibres rars i que val la pena donar un cop d’ull a l’edifici i al jardí que l’envolta. Fins i tot sortia una fotografia: es veia una casa antiga i força gran, d’estil japonès, amb una sala de lectura molt elegant on hi havia gent llegint en uns sofàs que semblaven molt còmodes. Aquella foto em va cridar l’atenció i vaig pensar que m’agradaria anar-hi algun dia. Es deia Biblioteca Memorial Komura.

Vaig a l’oficina d’informació turística que hi ha prop de l’estació i pregunto com s’hi va. Al taulell, una dona simpàtica em dóna un mapa, em marca on és la biblioteca i m’explica el tren que he d’agafar. S’hi arriba en vint minuts. Li dono les gràcies i miro els horaris a l’estació. Surt un tren cada vint minuts. Com que encara falta una mica per al següent, em compro el dinar en una botiga de l’estació.

És un tren curt, de només dos vagons. La via passa per una zona comercial amb edificis alts a banda i banda, travessa un barri amb cases i botigues petites i avança per una zona de fàbriques i magatzems. Després passa per un parc i un bloc de pisos en construcció. Amb la cara enganxada a la finestra, miro atentament aquest paisatge desconegut. Tot em sembla nou. Fins ara amb prou feines havia sortit de Tòquio. El tren que he agafat es dirigeix cap als afores i va mig buit, però les andanes de l’altra banda són plenes d’estudiants de primària i d’institut amb l’uniforme d’estiu i la bossa penjada a l’esquena. Tots van cap a l’escola. Jo no. Jo vaig sol cap a l’altra banda. Estic en una altra via. Sento alguna cosa que m’oprimeix el pit. És com si l’aire que m’envolta s’hagués enrarit….Realment faig el que toca? Aquest dubte em fa sentir sol. Em giro per no veure’ls.

La via ressegueix una estona la costa i després torna a entrar terra endins.

Travessem uns camps de blat de moro força alt, unes vinyes i uns bancals de mandariners. De tant en tant es veu una bassa que reflecteix la llum del sol. El riu que serpenteja per la plana transmet una sensació de frescor, mentre que els solars buits estan plens d’herbes seques. Al costat de la via hi ha un gos mirant com passa el tren. En contemplar aquest paisatge recupero la sensació de calidesa i de serenor. Tot anirà bé, em dic després de respirar profundament. L’únic que pots fer és tirar endavant.

Seguint les indicacions que m’han donat a l’oficina d’informació, en sortir de l’estació vaig cap al nord, travessant un barri de cases velles. A banda i banda del carrer se succeeixen les tanques de les cases. No n’havia vist mai de tantes menes: amb planxes de fusta negra, d’obra blanca, de granit, de pedra amb plantes al capdamunt. El barri és molt tranquil; no es veu ningú pels carrers. Gairebé no hi passen cotxes. L’aire fa una lleu olor de mar, que no deu ser gaire lluny. Paro l’orella però no sento les onades. De lluny, segurament d’alguna obra, m’arriba el soroll d’una serra mecànica, com el brunzit d’una abella. Des de l’estació fins a la biblioteca hi ha petits rètols en forma de fletxa que indiquen el camí, o sigui que no et pots perdre.

Davant la imponent porta d’entrada de la Biblioteca Komura hi ha dues pruneres ben podades. En passar la porta arrenca un camí de grava que serpenteja per un jardí molt ben cuidat, sense cap fulla a terra. Pins, magnòlies, kèrries i azalees. Entre els arbres i les plantes hi ha dues grans llanternes de pedra i un estany. Finalment arribo a l’entrada de l’edifici, molt ornamentada. M’aturo davant la porta oberta i em plantejo si he d’entrar-hi o no. No s’assembla a cap de les biblioteques que conec. Però, ja que he vingut expressament, no puc marxar sense entrar-hi. Just després de passar la porta, un jove assegut darrere un taulell em diu que he de deixar les bosses. Descarrego la motxilla i em trec les ulleres de sol i la gorra.

—És el primer cop que véns? —em pregunta el noi amb una veu tranquil·la i relaxada. És una veu aguda, però més aviat suau i inofensiva.

Jo faig que sí amb el cap. Les paraules no em surten. Estic nerviós. No m’esperava que em fes aquesta pregunta.

Amb un llapis llarg i esmolat als dits, el noi es queda una estona mirant-me amb molt interès. El llapis és de color groc, amb una goma al capdamunt. Ell té unes faccions petites i regulars. Més que guapo, és agraciat. Porta una camisa de cotó, de color blanc i màniga llarga, i uns pantalons chinos de color verd oliva. En cap de les dues peces no s’hi veu cap arruga. Du els cabells una mica llargs, i quan abaixa el cap el serrell li tapa el front. De tant en tant se n’adona i se l’aparta amb la mà.

Va amb les mànigues de la camisa arromangades fins al colze, de manera que se li veuen els braços, blancs i prims. Porta unes ulleres metàl·liques fines i delicades que li queden molt bé. Una petita placa de plàstic enganxada al pit em fa saber que es diu Oshima. També és diferent de la resta de bibliotecaris que conec.

—Pots accedir lliurement al dipòsit. Si hi ha algun llibre que t’interessi, te’l pots endur a la sala de lectura. Pel que fa als exemplars rars, que duen una marca vermella, s’ha d’omplir una sol·licitud. Entrant a mà dreta hi ha la sala de referència, amb un índex i un ordinador per buscar el que necessitis. El pots fer servir lliurement. El que no fem és préstec de llibres. No tenim diaris ni revistes. No es poden fer fotografies ni fotocòpies. Per menjar o beure, s’ha de sortir als bancs del jardí. Tanquem a les cinc.

Tot seguit deixa el llapis a la taula i afegeix:

—Ets estudiant d’institut?

Sí, li dic després d’inspirar profundament.

—Aquesta biblioteca és una mica diferent de les altres —continua ell—. Estem especialitzats en un determinat tipus de llibres. Bàsicament en llibres antics de haikus i tan-kas. Evidentment, també tenim llibres més generals, però la majoria de gent que agafa el tren i ve fins aquí és per fer recerca especialitzada en aquest camp. No hi ha ningú que vingui per llegir llibres de l’Stephen King. I gairebé mai no ve ningú de la teva edat, només algun estudiant de doctorat molt de tant en tant. Per cert, que fas algun treball sobre haikus o tankas?

—No —li contesto.

—Ja m’ho semblava.

—Puc entrar, però? —li pregunto, temorós i esforçant-me perquè la veu no se’m trenqui.

—És clar —diu ell amb un somriure i posant les mans sobre la taula—. Això és una biblioteca. Tothom que vulgui venir a llegir és benvingut. No ho puc dir gaire fort, però a mi els haikus i les tankas no em diuen res.

—És un edifici molt maco, oi? —faig jo.

Ell assenteix amb el cap.

—Els Komura han estat uns grans productors de sake des del període Edo, i l’avi de la família va ser conegut a tot el Japó pel seu interès pels llibres. Dit d’una altra manera, era un bibliòfil. El seu pare havia estat poeta i, gràcies a ell, molts literats que venien a l’illa de Shikoku passaven per aquí. Alguns dels que hi han estat són Wakayama Bokusui, Ishikawa Takuboku o Shiga Naoya. S’hi devien trobar bé, perquè molts hi feien estades llargues. La família mai no ha escatimat en res que tingui a veure amb la literatura. Normalment, en les famílies així sempre hi ha algun descendent que dilapida la fortuna, però per sort als Komura no els ha passat. Han mantingut les aficions com el que són, aficions, i no han deixat mai de banda el negoci.

—Així, són rics —dic jo.

—Molt —respon ell torçant una mica els llavis—. Potser no tant com abans de la guerra, però tenen molts diners. Per això poden mantenir aquesta biblioteca tan maca. Evidentment, convertint-la en fundació també s’han estalviat molts impostos, però això ja és una altra història. Si realment t’interessa l’edifici, pots fer la visita guiada avui a les dues. Es fa un cop per setmana, els dimarts, i avui s’escau que ho és. Al primer pis hi ha una col·lecció d’objectes d’art rars, i des del punt de vista arquitectònic l’edifici és molt interessant. Segur que t’agrada.

Gràcies, li dic.

Ell somriu, com dient «De res». Llavors torna a agafar el llapis i comença a picar amb la goma sobre la taula, suaument, com si m’animés.

—La fas tu, la visita?

L’Oshima somriu.

—Jo només sóc un empleat. La responsable de la biblioteca és la senyora Saeki, la meva cap. Ella té relació amb la família Komura i és qui fa la visita. És molt maca. Segur que et cau bé.

Entro a la sala on hi ha els llibres, alta i espaiosa, i em passejo entre les prestatgeries buscant-hi algun llibre interessant. Al sostre hi ha unes quantes bigues gruixudes i imponents. Els raigs de sol de primers d’estiu entren per la finestra oberta. També m’arriba el cant dels ocells que s’apleguen al jardí. Tal com m’ha dit l’Oshima, a les primeres prestatgeries bàsicament hi ha llibres de poesia.

Reculls de tankas i haikus, llibres de crítica i biografies. També hi ha molts volums d’història local.

A les prestatgeries del fons hi ha els llibres d’humanitats en general: col·leccions de literatura japonesa i de literatura universal, obres completes de determinats autors, literatura clàssica, filosofia, teatre, història de l’art, sociologia, història, biografies, geografia… En obrir-los, gairebé tots els llibres fan olor d’un altre temps. L’olor especial de tot el coneixement i de totes les emocions que han estat tant temps dormint tranquil·lament entre les cobertes. Vaig agafant llibres i, després de fullejar-los i ensumar-los, els torno a la prestatgeria.

Finalment trio un dels volums de la traducció de Burton de Les mil i una nits, amb unes cobertes precioses, i me l’en-duc a la sala de lectura. Fa temps que el vull llegir. Com que acaben d’obrir, a la sala no hi ha ningú més. Tinc tot aquest espai tan elegant per a mi sol. És tal com es veia a la foto de la revista: amb el sostre alt, espaiós i acollidor. De tant en tant entra una mica d’aire per les finestres obertes. Les cortines, de color blanc, es mouen amb la brisa, que, com és lògic, fa olor de mar. Els sofàs són molt còmodes. En un racó de la sala hi ha un antic piano vertical. Tot plegat em fa sentir com si estigués de visita a casa d’un amic.

Assegut en un sofà i mirant al meu voltant, m’adono que aquesta sala és el lloc que fa temps que busco, un recer ben apartat de tot. Fins ara em pensava que només podia ser un lloc secret i imaginari, i encara no em sé avenir que existeixi.

Tanco els ulls i respiro profundament; l’aire entra dins meu com un núvol suau. És una sensació magnífica. A poc a poc, passo la mà per la funda del sofà, de color crema. M’aixeco i vaig fins al piano. N’obro la tapa i poso els deu dits sobre les tecles esgrogueïdes. Abaixo la tapa i, trepitjant l’antiga catifa amb una mostra de raïms, m’acosto a la finestra, on faig anar el pom per obrir-la i tancar-la. Encenc i apago el llum de peu. Miro un per un els quadres de les parets. Finalment torno al sofà, m’hi assec i em poso a llegir. Em concentro en la lectura.

Al migdia trec l’ampolla d’aigua mineral i el dinar de la motxilla, i dino assegut a la galeria que dóna al jardí. Hi ha uns quants ocells que salten de branca en branca o baixen fins a l’estany per beure-hi o per remullar-s’hi. Hi ha alguna espècie que no havia vist mai. En veure aparèixer un gat gros i marró, els ocells s’envolen, tot i que el gat els ignora. Només ha vingut a prendre el sol estirat sobre una llosa.

—Que tens festa, avui? —em pregunta l’Oshima quan li torno la motxilla per entrar altre cop a la biblioteca.

—No ben bé, però he decidit que estaré uns quants dies sense anar a l’institut —li contesto, triant les paraules amb molta cura.

—Així, estàs fent campana? —diu ell.

—Potser sí.

L’Oshima em mira estranyat.

—Potser sí?

—No és que faci campana, sinó que he decidit no anar-hi —li dic jo.

—Has deixat d’anar a l’institut tot sol, així com així?

Jo faig que sí amb el cap. No sé què li puc contestar.

—A El banquet de Plató, Aristòfanes explica que antigament, en el món llegendari, hi havia tres tipus de persones —comença l’Oshima—. La coneixes, aquesta història?

—No —li dic.

—Abans, al món no hi havia només homes i dones, sinó homes-homes, homes-dones i dones-dones. És a dir, que tothom estava fet amb els elements de dues persones d’ara. A tothom li anava bé i vivia tranquil·lament. Però Déu va agafar un ganivet i va partir a tothom per la meitat, en dos bocins. Com a conseqüència, al món només hi van quedar homes i dones, que van començar a viure buscant la meitat que els faltava.

—Com és que Déu va fer una cosa així?

—Partir la gent per la meitat? Ni idea. Les coses que fa Déu no tenen gaire lògica. S’enfada fàcilment i, a més, es mou per principis més aviat idealistes. Si hagués de dir alguna cosa, diria que potser ho va fer per alguna mena de pecat.

Com a la Bíblia, que va expulsar Adam i Eva del paradís.

—El pecat original —dic jo.

—Exacte. El pecat original —confirma l’Oshima. Llavors agafa el llapis entre el dit índex i el del mig i el fa moure a poc a poc, mirant que no li caigui—. Bé, el que vull dir és que a tothom li costa viure sol.

Jo torno a la sala de lectura i em poso a llegir «La història d’Abu Al Hasan, el bromista», però no em puc concentrar en la lectura. Homes-homes, homes-dones i dones-dones?

A les dues paro de llegir i m’aixeco del sofà per prendre part on la visita guiada de l’edifici. La senyora Saeki, que és qui fa la visita, és una dona prima, d’uns quaranta-cinc anys. Per l’edat que té és força alta. Porta un vestit blau de màniga curta i una jaqueta de color crema tirada a sobre, i du els cabells recollits al darrere en una cua. És molt ben plantada. Té una cara fina i intel·ligent, i uns ulls molt macos. A més a més, als llavis hi té com una lleu ombra que sembla un somriure.

No sé gaire com explicar-ho, però és un somriure gairebé perfecte. Em recorda un petit racó assolellat. Un racó amb una forma especial i que només pot existir en un lloc apartat de tot. Al jardí de la casa de Nogata hi ha un racó així que sempre m’ha agradat.

La senyora Saeki em produeix una impressió molt forta, però una mica nostàlgica. Penso que tant de bo fos la meva mare. Cada cop que veig una dona maca (o simpàtica) d’aquesta edat, penso el mateix: tant de bo fos la meva mare.

No cal dir que les possibilitats que la senyora Saeki sigui realment la meva mare són pràcticament nul·les. Ara bé, des d’un punt de vista estrictament lògic, hi ha alguna probabilitat, ja que no sé ni com es diu ni quina cara fa la mare. Així, doncs, de moment no hi ha cap raó que li impedeixi ser-ho.

A part de mi, els únics participants a la visita guiada són un matrimoni de mitjana edat d’Osaka. La dona és baixeta i rodanxona, i porta unes ulleres de cul de got. L’home és prim i té uns cabells gruixuts com cerres que deu haver de dominar amb un raspall metàl·lic. Amb els ulls petits i el front ample, sembla una estàtua d’alguna illa meridional, escrutant sempre l’horitzó. La dona és qui porta el pes de la conversa, mentre que l’home es limita a respondre-li amb monosíl·labs. A banda d’això, de tant en tant fa que sí amb el cap, demostra que està admirat o murmura algunes frases entretallades que no arribo a sentir. Més que per visitar una biblioteca, van vestits per anar d’excursió. Tots dos porten una armilla impermeable plena de butxaques, unes bones botes i un barret de muntanya.

Potser sempre que van de viatge es vesteixen així. No semblen mala gent, però no penso que tant de bo fossin els meus pares. Tot i així, m’alegro que també facin la visita i no em deixin sol.

La senyora Saeki comença explicant com va néixer la Biblioteca Komura. Diu bàsicament el mateix que m’ha explicat l’Oshima. La biblioteca es va fundar per posar a l’abast del públic els llibres, els documents i els quadres que havien anat aplegant les diverses generacions de la família Komura, així com per contribuir al desenvolupament cultural de la regió. Amb els diners de la família s’ha constituït una fundació que ara gestiona la biblioteca. De tant en tant també s’organitzaven exposicions, concerts de música de cambra i altres esdeveniments. L’edifici és del principi del període Meiji i originàriament tenia la doble funció de biblioteca familiar i de casa per als convidats, però al període Taisho s’hi van fer reformes importants, afegint-hi una altra planta amb habitacions per a pintors i literats que volguessin passar-hi alguna temporada. Entre el període Taisho i el principi de Showa, els Komura van rebre la visita de molts artistes famosos que, com a mostra d’agraïment per l’estada, van deixar versos, llibres i quadres a la casa.

—Alguns d’aquests objectes tan valuosos es poden veure a la sala d’exposicions del primer pis —diu la senyora Saeki—. Va ser així com abans de la Segona Guerra Mundial es va desenvolupar una rica cultura regional, gràcies no tant al govern de la regió com a personatges rics i diletants com els membres de la família Komura.

Dit d’una altra manera, aquests personatges van fer el paper de mecenes artístics.

La prefectura de Kagawa ha donat nombrosos poetes coneguts per les seves tankas i haikus, i un dels factors que hi ha contribuït ha estat el suport que al llarg de diverses generacions la família Komura ha donat a la creació i al manteniment d’importants cercles artístics en aquesta regió. S’han publicat nombrosos estudis, assajos i memòries sobre aquests interessants cercles artístics, que es troben a la nostra sala de lectura. Si el tema els interessa, els poden consultar.

Al llarg dels anys, els diversos caps de la família Komura han estat persones enteses en les arts, amb molt bon ull per apreciar la bellesa. Deu ser cosa de família. Tots han sabut distingir una obra original d’una de falsa, i han tractat amb respecte i consideració les obres i els artistes que destacaven, els que expressaven les més altes aspiracions. Ara bé, com ja saben, l’ull per apreciar la bellesa no és mai perfecte. Malauradament, hi ha hagut artistes excepcionals que no han rebut el tracte que es mereixien. Per exemple, tot el material relacionat amb el poeta de haikus Taneda Santoka ha desaparegut. Segons el llibre de visites, Santoka va passar algunes temporades en aquesta casa i cada cop hi va deixar poemes i escrits. El cap de la família, però, el considerava un «pobre arreplegat» a qui no feia gens de cas, i va ordenar que es llencessin gairebé totes les seves obres.

—Quina llàstima —fa la dona d’Osaka, com si realment li sabés molt greu—. Ara valdria un dineral.

—Té raó. Però en aquella època Santoka encara era un desconegut, de manera que potser havia de ser així. Hi ha moltes coses que no se saben fins que ja han passat —diu la senyora Saeki amb un somriure.

—Ja ho pot ben dir —rebla el marit.

Tot seguit la senyora Saeki ens guia per la planta baixa: les prestatgeries, la sala de lectura i la col·lecció de llibres i documents rars.

—A l’hora de fer aquesta biblioteca, en lloc d’imitar l’estil fi i elegant tan en voga entre els artistes de Kyoto, el cap de la família va decidir donar-li un aire més rústic i rural. Tot i així, i tal com poden veure, en contrast amb l’estructura reforçada i senzilla de l’edifici, el mobiliari i la fusta són força elaborats i luxosos. Els relleus d’aquests panells que hi ha sobre les portes, per exemple, són extremament elegants. En la construcció de l’interior hi van treballar els millors fusters de l’illa de Shikoku.

Tot seguit pugem al primer pis. La caixa de l’escala és molt alta. La barana d’eben és tan lluent que només de tocar-la amb la punta dels dits ja sembla que s’hagi d’embrutar. A la finestra del replà hi ha un vitrall on es veu un cérvol que estira el coll per arribar a un gotim de raïm. Al primer pis hi ha dues habitacions i una sala molt àmplia. Abans aquesta sala devia ser amb tatami, per celebrar-hi reunions o banquets. Ara el terra és de fusta, i les parets són plenes de mostres de cal·ligrafia i de pintura tradicional japonesa. Al mig hi ha una gran vitrina amb diversos records i objectes que deuen tenir una història particular. De les dues habitacions, n’hi ha una d’estil japonès i una d’estil occidental. A la d’estil occidental hi ha un gran escriptori i una cadira giratòria que sembla que algú encara utilitzi per escriure-hi. Per la finestra de darrere l’escriptori es veu una filera de pins, entre els quals s’endevina l’horitzó.

El matrimoni d’Osaka va mirant els objectes exposats per ordre, llegint el que diu el fullet explicatiu. Cada cop que la dona fa un comentari en veu alta, el marit diu alguna cosa per confirmar-ho. Pel que sembla, estan d’acord en tot. Els objectes exposats no em diuen res, de manera que em distrec examinant els detalls de l’edifici. Mentre miro l’habitació d’estil occidental, la senyora Saeki se m’acosta.

—Si vols, pots seure a l’escriptori —em diu—. S’hi han assegut Shiga Naoya i Junichiro Tanizaki. Evidentment, no és la mateixa cadira que la que hi havia a l’època.

M’assec a la cadira giratòria i, tranquil·lament, poso les mans sobre l’escriptori.

—Què? Trobes que podries escriure alguna cosa?

Em poso vermell i faig que no amb el cap. La senyora Saeki somriu i se’n torna a la sala, on hi ha el matrimoni d’Osaka. Jo no em moc de la cadira i miro com se’n va. Observo els moviments del cos i de les cames, absolutament naturals i elegants. No sé com expressar-ho, però tenen alguna cosa especial. És com si la seva figura vista d’esquena m’intentés dir alguna cosa. Alguna cosa que no es pot dir amb paraules. Alguna cosa que no es pot dir cara a cara. Però no ho entenc. Hi ha moltes coses que no entenc.

Sense moure’m de la cadira, observo l’habitació. A la paret hi ha un oli penjat que deu representar una platja d’aquesta zona. És un quadre antic, però amb uns colors molt vius. Sobre l’escriptori hi ha un cendrer gros i un llum amb una pantalla de color verd. Premo l’interruptor i s’encén la bombeta. A la paret del davant hi ha un rellotge antic, de color negre. Sembla una antigalla, però les busques marquen l’hora correcta. El terra de fusta està gastat aquí i allà, i en caminar-hi se sent un lleu cruixit.

Quan s’acaba la visita, el matrimoni d’Osaka dóna les gràcies a la senyora Saeki i se’n va. Es veu que són membres d’un grup de tankas de la regió de Kansai. Em pregunto quina mena de poemes deuen escriure, sobretot l’home. Només confirmant el que diuen els altres i assentint amb el cap no es pot escriure gaire poesia. S’ha de ser més creatiu. Potser quan escriu poemes treu alguna cosa que normalment es guarda per a ell.

Torno a la sala i reprenc la lectura. A partir del migdia ha arribat més gent. La majoria porten ulleres per a la vista cansada, que fan que tothom faci la mateixa cara. El temps passa molt a poc a poc. Tothom llegeix en silenci. Ningú parla. Tret d’un home que pren notes assegut en un escriptori, la resta estan immersos en la lectura, sense dir ni una paraula i sense canviar de postura. Com jo.

A les cinc paro de llegir, torno el llibre a la prestatgeria i me’n vaig.

—A quina hora obriu demà? —pregunto a l’Oshima.

—A les onze. El dia de festa és dilluns —em respon ell—. Que també vindràs?

—Si no faig nosa…

Ell acluca una mica els ulls i em mira a la cara.

—És clar que no. Una biblioteca és un lloc per a la gent que vol llegir. Estarem encantats que tornis. Ara, sempre vas amb aquesta motxilla? Pesa com un mort.

Què hi portes? Pedres?

Jo em poso vermell.

—No pateixis, home. No ho vull saber —continua l’Oshima. Llavors es prem la templa dreta amb la goma que hi ha al cap del llapis i afegeix—: Vinga, fins demà.

—Adéu —li dic jo.

En lloc d’aixecar la mà, em respon aixecant el llapis.

Agafo el mateix tren del matí per tornar a Takamatsu. Entro en un restaurant barat de prop de l’estació i demano el menú de croquetes de pollastre i una amanida.

Repeteixo d’arròs i, quan m’ho acabo tot, em bec un got de llet calenta. Passo per un supermercat obert les vint-i-quatre hores i hi compro una ampolla d’aigua mineral i dues boles d’arròs per si tinc gana a mitja nit. Llavors vaig a peu fins a l’hotel on m’estaré. No camino ni més de pressa ni més a poc a poc del que cal, sinó de la manera més normal que puc, per no cridar l’atenció.

L’hotel és molt gran, però no deixa de ser el típic hotel de negocis de segona categoria. Al llibre de registre que tenen a recepció escric un nom, una adreça i una edat falsos, i pago una nit per avançat. Estic una mica nerviós, però no em miren amb mala cara. Ningú crida: «Ei! Mentider! T’hem enxampat! Tens quinze anys i t’has escapat de casa!». Tot va com una seda.

Pujo fins al cinquè amb un ascensor que fa un soroll no gaire tranquil·litzador.

L’habitació és petita, llarga i estreta, amb un llit que no fa gaire bona pinta, un escriptori d’allò mes senzill, un coixí petit, un minitelevisor i unes cortines destenyides del sol. El lavabo no és pas més gran que un armari. No hi ha ni xampú ni condicionador. Per la finestra només es veu la paret de l’edifici del costat.

Amb tot, he de donar gràcies de tenir un sostre i aigua calenta. Deixo la motxilla a terra, m’assec a la cadira i intento acostumar-me a l’habitació.

Sóc lliure, penso. Tanco els ulls i em quedo una estona pensant en la meva llibertat, però encara no acabo d’entendre què vol dir. L’únic que entenc és que estic ben sol. Estic ben sol en un lloc que no conec. Com un explorador solitari que ha perdut la brúixola i el mapa. Vol dir això, ser lliure? Tampoc ho sé. Val més que pensi en una altra cosa.

M’estic una bona estona a la banyera i, en acabat, em rento bé les dents a la pica. M’estiro al llit i llegeixo una estona. Quan em canso de llegir, miro les notícies de la tele. Comparades amb el que m’ha passat avui, totes les notícies em semblen d’allò més avorrides. Apago el televisor i em fico al llit. Són les deu tocades, però no m’adormo. Un dia nou en un lloc nou. I a sobre ha estat el dia que he fet quinze anys. He passat força hores en aquella biblioteca curiosa i captivadora. He conegut unes quantes persones. La Sakura, Toshima, la senyora Saeki… Per sort, no he trobat ningú amenaçador. Potser és un bon senyal.

Penso en casa meva, al barri de Nogata, i en el pare, que ara deu ser-hi. Què deu pensar que hagi desaparegut de sobte? Potser s’ha tret un pes de sobre. O potser està confós, c) potser no sent res de res. Potser ni tan sols s’ha adonat que no hi sóc.

De cop em recordo del seu telèfon mòbil i el trec de la motxilla. L’engego i marco el número de casa. De seguida sento com truca. Tot i ser a més de set-cents quilòmetres, els tons sonen tan clars que és com si truqués des de l’habitació del costat. Quedo parat per aquesta nitidesa. Penjo després del segon to. El cor se m’ha accelerat, i tarda una bona estona a tornar al ritme normal. El telèfon funciona. El pare encara no n’ha anul·lat el contracte. Torno a posar el telèfon a la butxaca de la motxilla, apago el llum que hi ha al capçal del llit i tanco els ulls. No somio. Ara que hi penso, fa molt temps que no somio.





6


—Hola —va dir el vell.

El gat va aixecar una mica el cap i, com si li fes molta mandra, li va tornar la salutació. Era un gat vell, gros i negre.

—Avui sí que ens fa bo, oi?

—Mmm —va fer el gat.

—No es veu ni un núvol. —… de moment.

—Que no durarà, doncs?

—Em fa l’efecte que al vespre s’espatllarà —va respondre el gat negre mentre estirava una pota amb dificultat. Tot seguit va mig aclucar els ulls i va tornar a mirar l’home, que l’observava amb un somriure als llavis. El gat va dubtar un moment, però finalment va afegir—: Vaja… Veig que sap parlar.

—Sí —va dir el vell, una mica avergonyit. Llavors, per mostrar el seu respecte, es va treure la gorra de cotó, vella i gastada—. No és que pugui parlar amb tots els gats que em trobo, però, si es donen segons quines circumstàncies, diríem que em defenso.

—Mmm —va fer el gat per mostrar la seva sorpresa.

—Daixò… Que li fa res que m’assegui aquí? En Nakata està una mica cansat de caminar.

El gat negre es va aixecar a poc a poc, amb els llargs bigotis anant-li amunt i avall, i va badallar amb tanta contundència que va semblar que les barres se li haguessin de desencaixar.

—Vostè mateix. De fet, a mi no em fa res ni em deixa de fer res. Ja pot seure on vulgui, que ningú no li dirà ni mitja paraula.

—Moltes gràcies —va dir el vell mentre s’asseia al costat del gat—. Renoi, renoi…

De les sis del matí que camino.

—Així, ha dit que es diu Nakata?

—Exacte. Nakata. I vostè?

—No me’n recordo —li va respondre el gat—. No és que no tingui nom, però va arribar un punt que ja no el necessitava i el vaig oblidar.

—És ben veritat. El que no necessites ho oblides de seguida. A en Nakata també li passa —va fer l’home gratant-se el cap—. Així, vol dir que no té amo?

—Abans en tenia, però ara ja no. De tant en tant vaig a menjar a alguna casa del barri… però no visc enlloc.

En Nakata va assentir i es va quedar una estona en silenci. Després va continuar:

—Li fa res si li dic Otsuka?

—Otsuka? —va repetir el gat, mirant-se’l amb cara de sorpresa—. Què s’empatolla? Per què m’ha de dir Otsuka?

—No hi ha cap motiu. És el primer nom que m’ha passat pel cap. Si no li poso un nom em costarà més recordar-me de vostè, i per això he dit el primer que m’ha semblat. Això dels noms va bé. Per exemple, si he de dir que tal dia a la tarda vaig conèixer un gat negre que es deia Otsuka en un solar buit de la secció 2 del barri ***, fins i tot la gent com jo, que no sóc gaire llarg, ho entendrà. Si li poso un nom m’és més fàcil recordar-me’n.

—Mmm —va fer el gat negre—. No sé si el segueixo. Els gats no tenim aquesta necessitat. En tenim prou amb l’olor, amb la forma, amb les coses tal com són. No ens cal res més.

—D’acord. En Nakata ja ho entén, això. Però, senyor Otsuka, els homes no funcionem així. Per recordar-nos de les coses ens calen noms i dates.

El gat va esternudar.

—Doncs quina murga.

—Ja ho pot ben dir. Això d’haver-se de recordar de tantes coses és una bona murga. En Nakata s’ha de recordar del nom del senyor governador i dels números dels autobusos.

Però deixem-ho estar, això. Li fa res que li digui Otsuka, ·lones? Potser no li agrada…

—No puc dir que no m’agradi… De fet, no em desagrada gens. O sigui que si em vol dir Otsuka, vostè mateix. De iotes maneres, és com si no fos jo.

—En Nakata s’alegra molt de sentir això. Moltíssimes gràcies, senyor Otsuka.

—Per ser que és un home, parla d’una manera ben es-i ranya, no? —va dir l’Otsuka.

—Sí, tothom m’ho diu. Però en Nakata només sap parlar d’aquesta manera.

Quan parlo normal, em surt així. És perquè sóc una mica totxo. Però no ho he estat pas tota la vida. De petit vaig tenir un accident i m’hi vaig tornar. No sé escriure ni llegir llibres ni diaris.

—No ho dic per presumir, però jo tampoc sé llegir —va dir el gat mentre es llepava la part de sota de la pota dreta—. Sóc ben normal i no saber-ne no m’ha portat mai cap problema.

—En el món dels gats no passa res —va dir en Nakata—, però en el món de les persones si no saps escriure és que ets una mica totxo. Si no saps llegir ni llibres ni diaris, és que no ets gaire llarg. És així. El pare d’en Nakata, que ja fa anys que és mort, era professor d’universitat, i era especialista en finàncies. I en Nakata té dos germans, i tots dos són molt llestos. L’un és el peix més gros d’una empresa que fa carreteres, i l’altre treballa en un lloc que es diu Ministeri d’Iconomia i Indústria.

Tots dos tenen una casa gran i mengen anguiles. L’únic que és una mica totxo és en Nakata.

—Però vostè sap parlar amb els gats.

—Sí —va admetre en Nakata.

—No hi sap parlar tothom, amb els gats.

—Té raó.

—Així, no es pot dir que sigui totxo.

—Sí… No… Vull dir que… Ja no ho sé… Des de petit tothom m’ha dit que sóc una mica totxo i m’ho he acabat creient. El tren no el puc agafar perquè no sé llegir els noms de les estacions i no puc comprar els bitllets. L’autobús, en canvi, encara el puc agafar de franc si ensenyo el carnet d’invalidés.

—Mmm —va fer l’Otsuka sense interessar-s’hi gaire.

—I si no saps llegir ni escriure, és impossible trobar feina.

—I de què viu, doncs?

—Cobro una pensió d’invalidés.

—Una pensió d’invalidès?

—El governador em dóna diners. Visc a Nogata, en un pis que es diu Shoeiso. Hi tinc una habitació petita. Hi donen menjar tres cops al dia.

—No està gens malament. Vaja, almenys a mi m’ho sembla…

—Sí. Tal com diu, no està gens malament —va confirmar en Nakata—. Estic a sopluig i tinc tot el que necessito. I de tant en tant, com ara, algú em demana que li busqui un gat. Em donen alguna cosa en senyal d’agraïment, però no ho dic al senyor governador. Vostè tampoc ho digui a ningú, eh?, que si sap que cobro diners de més, potser em treu la pensió d’invalidés. El que em donen no és mai res de l’altre món, però, gràcies a això, de tant en tant puc menjar anguiles. A en Nakata li agraden molt, les anguiles.

—I a mi també. Tot i que només n’he menjat una vegada, ja fa anys, i no me’n recordo gaire del gust que tenen.

—Les anguiles són el millor que hi ha. Són diferents d’altres menges. Hi ha menges que en poden substituir d’altres, però, que en Nakata sàpiga, no n’hi ha cap que pugui substituir les anguiles.

Pel carrer de davant el solar va passar un noi amb un labrador força gros. El gos duia un mocador vermell embolicat al coll. Es va mirar l’Otsuka però va continuar el seu camí. El vell i el gat es van quedar asseguts sense dir res, esperant que el jove i el gos acabessin de passar.

—Així, diu que busca gats? —va preguntar finalment l’Otsuka.

—Exacte. Busco gats perduts. Com que en Nakata hi sap parlar una mica, va recollint enformació i els acaba trobant. A ra ha corregut la veu que en Nakata hi té la mà trencada, en això de trobar gats, i no paro de rebre encàrrecs. Últimament, són més els dies que en busco que no pas els que no en busco. Com que a en Nakata no li agrada anar gaire lluny, només els busco pel barri de Nakano. Si no, qui es perdria seria en Nakata i després l’haurien de buscar a ell.

—I ara també busca un gat, doncs?

—Justa la fusta. Ara estic buscant una femella amb clapes que només té un any i es diu Goma [2]. Aquí en tinc la foto —va dir en Nakata mentre treia una fotografia en color de la bossa de lona que duia a l’espatlla i l’ensenyava a l’Otsuka—. És aquesta. Porta un collar contra les puces de color marró.

L’Otsuka va estirar el coll per mirar la fotografia, i tot seguit va fer que no amb el cap.

—Mmm, no l’he vista mai. Conec tots els gats d’aquesta zona, però aquesta no la tinc vista. Ni l’he vista ni n’he sentit a dir res.

—Vaja.

—Fa gaire que la busca?

—Doncs… avui fa… un, dos, tres… Avui és el tercer dia.

L’Otsuka es va quedar pensarós. Llavors fa afegir:

—Suposo que ja ho sap, però els gats som animals de costums fixos. Fem una vida molt ordenada, i si no passa res extraordinari no ens agraden els canvis. I de coses extraordinàries només se m’acudeixen el zel o un accident.

—Sí. En Nakata pensa el mateix.

—Si es tracta del zel, només cal esperar que es calmi i torni a casa. Ja sap què vull dir amb això del zel, oi?

—Sí. No hi tinc experiència, però m’ho puc afigurar. Té a veure amb la tita, oi?

—Exacte. Té a veure amb la tita —va confirmar l’Otsuka tot seriós—. Ara, si es tracta d’un accident, ja és més difícil que torni.

—Sí. Té raó.

—I, encara que sigui el zel, hi ha gats que se’n van tan lluny que després no saben trobar el camí de tornada.

—A en Nakata també li passa. Si surt del barri de Nakano, després no hi sap tornar.

—A mi també m’ha passat alguna vegada. Evidentment, quan era més jove —va comentar l’Otsuka aclucant els ulls, com si rememorés alguna cosa—. Quan veus que no saps tornar, t’entra el pànic. Et quedes en blanc. No saps què fer. És una sensació horrorosa. Això del zel és ben enutjós, però quan el tens no pots pensar en res més, ni en el que tens davant el nas. Però bé, ja és això, el zel… Així, com ha dit que es deia aquesta gata que ha desaparegut?

—Vol dir la Goma?

—Això mateix. M’agradaria ajudar-lo. Una gateta d’un any que hagi viscut sempre en una casa no pot saber res del món. Segur que no se sap barallar ni espavilar-se per trobar menjar. Pobrissona. Em sap greu, però no l’he vista. Potser val més que provi de buscar-la en un altre lloc.

—Vaja. Si vostè ho diu, miraré de buscar-la per uns altres topants. Em sap greu haver-li interromput la migdiada. Segur que aviat tornaré a passar per aquí. Si mentrestant veiés la Goma, m’agradaria que m’ho fes saber. No voldria ofendre’l, però li donaria el que pogués en senyal d’agraïment.

—No cal que em doni res, home. M’ha agradat parlar amb vostè. Passi quan vulgui. Si fa bo, a aquesta hora acostumo a ser aquí. Si plou, m’arrecero al temple que hi ha al capdavall d’aquelles escales.

—Entesos. Molt agraït. A en Nakata també li ha agradat molt parlar amb vostè.

Encara que pugui parlar amb els gats, no m’entenc pas tan bé amb tots com m’he entès amb vostè. N’hi ha que en sentir-me es posen a la defensiva i se’n van sense dir-me ni ase ni bèstia. I això només de saludar-los…

—Ja ho crec. Hi ha gats de tota mena. Igual que les persones…

—Ja ho pot ben dir. En Nakata pensa el mateix. Al món lii ha tota mena de gent i tota mena de gats.

L’Otsuka es va estirar i va mirar cap al cel. La llum daurada de la tarda banyava el solar, però en l’aire hi surava un lleu presagi de pluja. L’Otsuka el va notar.

—Oi que ha dit que es va tornar una mica totxo de resultes d’un accident que va tenir de petit?

—Justa la fusta. Això és exactament el que he dit. En Nakata va tenir un accident quan tenia nou anys.

—I quina mena d’accident va ser?

—Doncs… per més que ho intenti, en Nakata no se’n recorda. Pel que m’han dit, en sec vaig agafar una febrada i em vaig passar tres setmanes sense coneixement.

Vaig estar a l’hospital, amb una cosa que es diu gota en gota enganxada al braç.

Quan vaig recuperar el coneixement, m’havia oblidat de tot. De la cara que feia el pare, de la cara que feia la mare, de llegir, de fer sumes i restes, de com era la casa on vivia, fins i tot de com em deia. Tenia el cap ben buit, com una banyera sense tap. Abans de l’accident, en Nakata era un noi molt entel-ligent i treia molt bones notes. Però llavors vaig caure rodó i en despertar-me ja era una mica totxo.

La mare d’en Nakata, que ja fa anys que és morta, va plorar molt. Es veu que plorava perquè en Nakata se li havia quedat una mica encantat. El pare d’en Nakata no plorava, però sempre s’enfadava.

—Però, en canvi, ara pot parlar amb els gats.

—Justa la fusta.

—Mmm.

—A més a més, em trobo de primera i no m’he tornat a posar mai més malalt.

No tinc cap dent corcada i no he de portar ulleres.

—A mi no em sembla que sigui gens totxo.

—Vol dir? —va fer en Nakata inclinant una mica el cap—. Miri, senyor Otsuka, en Nakata ja té més de seixanta anys. Ja està acostumat a ser totxo i a no importar a ningú. Puc viure sense agafar el tren. Des que el pare és mort, ja no em pega ningú. Des que la mare és morta, ja no plora ningú. Per això, si ara em diu que no li semblo totxo potser encara embolicarem la troca. Si deixo de ser totxo, el senyor governador potser em treu la pensió d’invalidès i potser ja no podré fer servir el carnet de l’autobús. Si el senyor governador digués: «Vaja! Però si en Nakata no és pas tan totxo!», jo no sabria què dir-li. Per això m’estimo més quedar-me com estic.

—El que vull dir és que el seu problema no és que sigui totxo —va puntualitzar l’Otsuka tot seriós.

—Ah no?

—El seu problema, al meu entendre, és que… que fa una ombra una mica fluixa. Ho he pensat de seguida que l’he vist: l’ombra que projecta només és la meitat de fosca que la que projecta la gent normal.

—Ah.

—Una vegada ja vaig conèixer algú així.

En Nakata es mirava l’Otsuka amb la boca oberta.

—Si diu que va conèixer algú així, vol dir que era algú com en Nakata?

—Exacte. Per això quan m’ha parlat no m’he sorprès gens ni mica.

—I quant temps fa, d’això?

—Moltíssim. Jo era molt jove. No recordo la cara que feia ni com es deia. Per no recordar, no recordo ni quan ni on va ser. Tal com li he dit, els gats no tenim aquesta mena de records.

—Ah.

—Però també era com si hagués perdut la meitat de l’ombra. Era tan fluixa com la seva.

—Ah.

—Em sembla que, més que a buscar gats desapareguts, al que s’hauria de dedicar és a buscar seriosament la meitat de l’ombra que li falta.

En Nakata va estirar unes quantes vegades la visera de la gorra que tenia als dits.

—Si vol que li digui la veritat, a en Nakata ja l’hi semblava, que tenia l’ombra massa fluixa. Els altres potser no se n’adonen, però jo sí.

—Així rai —va fer el gat.

—Ara, tal com li he dit fa un moment, en Nakata ja és gran i aviat es morirà. La mare ja es va morir, i el pare també. Tant si ets totxo com si no, tant si saps escriure com si no, tant si tens una ombra com cal com si no, quan t’arriba l’hora t’has de morir. Un cop mort, et cremen, et converteixen en pols i et posen en una tomba en un lloc que es diu Karasuyama. Karasuyama és al barri de Setagaya. Però quan fas cap a la tomba de Karasuyama, potser ja no penses res. Ni penses, ni dubtes. Jo trobo que en Nakata ja està bé tal com està. Mentre depengui de mi, no tinc cap intenció de sortir del barri de Nakano en el que em queda de vida. Quan em mori m’hauran de portar a Karasuyama, però jo ja no hi podré fer res.

—Evidentment, és ben lliure de pensar el que vulgui —va dir l’Otsuka just abans de tornar a llepar-se la part de sota de la pota—. Ara, potser valdria la pena que pensés una mica en la seva ombra. Podria ser que tingués complex d’inferioritat. Si jo fos ella… no em faria gaire gràcia ser només la meitat del que hauria de ser.

—Ah —va fer en Nakata—. Té raó. Potser sí. No hi havia caigut. Quan torni a casa hi pensaré.

—Farà ben fet.

Tots dos es van quedar una estona en silenci. Llavors en Nakata es va aixecar tranquil·lament i es va treure un bri d’herba que se li havia enganxat als pantalons.

Es va tornar a posar la gorra vella i gastada, i se la va ajustar unes quantes vegades fins que la visera li va quedar a l’angle de sempre. Llavors es va penjar la bossa de lona a l’espatlla.

—Moltes gràcies. En Nakata tindrà molt en compte els seus consells, senyor Otsuka. Que li vagi tot molt bé.

—Igualment.

Quan en Nakata se’n va anar, l’Otsuka es va tornar a estirar a l’herba i va tancar els ulls. Encara faltava una estona perquè arribessin els núvols i es posés a ploure. Sense pensar en res, es va adormir de seguida.





7


A un quart de vuit esmorzo al menjador que hi ha al costat del vestíbul. Hi ha torrades, llet, pernil i ous. És l’esmorzar que va inclòs en el preu de l’hotel, però no en tinc ni per començar. M’ho acabo en una revolada i encara tinc gana. Miro al meu voltant, però no sembla que pugui demanar més torrades. Deixo anar un sospir.

—Què vols fer-hi? —diu el noi que es diu Corb.

El veig assegut a l’altra banda de la taula.

—Ja no ets en un lloc on puguis menjar el que vulguis. Has marxat de casa, no?

Val més que t’ho fiquis al cap. Estàs acostumat a llevar-te d’hora i a fer un bon esmorzar, però a partir d’ara això canviarà. T’hauràs de conformar amb el que et donin. Ja deus haver sentit a dir que l’estómac canvia de mida segons la quantitat que menges, Oi? Doncs diria que ho podràs comprovar. L’estómac se t’encongirà, però encara tardarà. Et sembla que ho podràs resistir?

—És clar que ho resistiré —li contesto.

—Val més així —diu el noi que es diu Corb—. Recorda que has de ser el noi de quinze anys més fort del món.

Jo faig que sí amb el cap.

—Vinga, para de mirar el plat buit i fes el que has de fer.

Jo li faig cas i m’aixeco per anar a fer el que he de fer.

Vaig a la recepció de l’hotel per negociar el preu de l’habitació. Explico que sóc alumne d’un institut privat de Tòquio i que per fer el treball de recerca necessito consultar uns documents que hi ha a la Biblioteca Komura (de fet, a l’institut on anava hi havia un sistema semblant). Hi ha més material per consultar del que em pensava, i m’hauré de quedar a Takamatsu almenys una setmana. Explico que tinc un pressupost limitat i demano si em poden fer el mateix preu que vam negociar per mitjà de l’alberg, no pas per tres nits, sinó pel temps que hagi d’estar-m’hi.

Prometo que pagaré per avançat i que no causaré cap problema.

Sóc davant la noia que fa el torn de matí, exposant-li breument la meva situació i intentant fer la millor rialla que puc, de noi ben educat que es troba en un destret.

No porto els cabells tenyits ni cap pírcing. Vaig amb un polo Ralph Lauren, net i de color blanc, uns pantalons chinos de la mateixa marca, de color crema, i unes Topsider noves. Tinc les dents blanques i faig olor de xampú i de sabó. Parlo bé. Si m’ho proposo, puc causar una bona impressió a la gent més gran que jo.

Ella m’escolta en silenci, torça una mica els llavis i assenteix amb el cap. És una noia menuda, vestida amb l’uniforme de l’hotel: americana verda i brusa blanca a sota. Fa cara de son, però no s’encanta amb la feina. Deu tenir l’edat de la meva germana.

Em diu que no depèn d’ella, que ho ha de consultar amb l’encarregat i que suposa que cap al migdia tindrà la resposta. Parla de manera molt formal, però tot i així veig que li caic bé. Escriu el meu nom i el número d’habitació. No sé com anirà.

Potser em surt el tret per la culata; pot ser, per exemple, que l’encarregat em demani el carnet d’estudiant o que intenti posar-se en contacte amb casa meva (evidentment, el número que vaig donar en el moment de registrar-me és fals).

Amb els pocs diners que tinc, però, em sembla que val la pena arriscar-se.

Busco el número d’un gimnàs públic a la guia de telèfons que hi ha a recepció i pregunto quines màquines per fer peses tenen. Tenen gairebé totes les que necessito, i l’entrada costa sis-cents iens. Pregunto com hi puc arribar des de l’estació, els dono les gràcies i penjo.

Torno a l’habitació, em poso la motxilla a l’esquena i surto al carrer. Puc deixar les coses a l’habitació o a la caixa forta de l’hotel (que potser és més segur), però m’estimo més portar-les amb mi. Ja és com si fossin una part del meu cos.

Agafo l’autobús a la parada de davant l’estació i em dirigeixo cap al gimnàs. No cal dir que estic nerviós. Noto que la cara em tiba. I si algú em pregunta què hi fa a aquestes hores un noi de la meva edat al gimnàs? Sóc en una ciutat que no conec i no tinc ni idea de què pensa aquesta gent. Però ningú es fixa en mi. Fins i tot em fa l’efecte que m’he tornat transparent. Pago l’entrada i em donen la clau de la taquilla com si res. Als vestidors em poso uns pantalons curts i una samarreta.

Quan ja he fet uns quants estiraments, començo a recuperar la tranquil·litat. No m’he mogut d’aquest cos que sóc jo. Amb un sol clic, la meva existència pot encaixar perfectament dins els límits d’aquest cos i quedar-hi tancada. Ja és això.

Sóc on he de ser.

Començo a fer el circuit d’entrenament. Amb Prince sonant al minidisc, em passo una hora fent els exercicis de sempre en set màquines diferents. Com que és un gimnàs públic, em pensava que les màquines serien molt velles, però de fet són noves de trinca. Encara se sent l’olor de ferro nou. Faig la primera sèrie amb poc pes, i a la segona n’hi poso més. No cal que ho porti escrit. Sé perfectament el pes i les repeticions que he de fer. De seguida començo a suar i de tant en tant paro per hidratar-me. Bec aigua de la font i xuclo una llimona que m’he comprat de camí cap al gimnàs.

En acabar el circuit em dutxo amb l’aigua ben calenta. Em rento el cap i el cos amb el sabó i el xampú que he portat. Em rento bé el penis —que no fa pas tant que ha sortit del prepuci—, les aixelles, els testicles i el cul. Em peso i, encara despullat, em planto davant el mirall per mirar-me els músculs. Dret davant la pica, rento la samarreta i els pantalons curts, que estan amarats de suor, els escorro bé i els poso en una bossa de plàstic.

En sortir del gimnàs agafo l’autobús i torno a l’estació. Entro al mateix restaurant que ahir i demano uns udon calents. Mentre me’ls menjo, sense presses, miro per la finestra. La gent no para d’entrar i sortir de l’estació. Tothom va vestit a la seva manera, traginant coses, caminant atabalats, dirigint-se cadascú al seu objectiu. Em quedo una bona estona mirant aquest espectacle i m’imagino com serà tot d’aquí a cent anys.

Tots els qui som aquí (jo inclòs) haurem desaparegut, ens haurem convertit en pols o en cendra. Aquest pensament em fa sentir estrany. Tot el que tinc davant em sembla irreal, com si hagués de sortir volant amb un cop de vent. Obro les mans i me les miro. Per quins set sous sempre m’he d’esforçar tant? Per què he de viure tan al límit?

Faig que no amb el cap i paro de mirar per la finestra. Paro de pensar en d’aquí a cent anys. Només he de pensar en l’ara. En els llibres que he de llegir a la biblioteca i en les màquines amb què he d’entrenar-me al gimnàs. No en trauré res, de pensar en el que vindrà després.

—Val més així —diu el noi que es diu Corb—. Recorda que has de ser el noi de quinze anys més fort del món.

Igual que ahir, em compro el dinar en una parada de l’estació i agafo el tren. Arribo a la Biblioteca Komura a dos quarts de dotze. Com em podia esperar, trobo l’Oshima a recepció. Porta una camisa de raió de color blau botonada fins a dalt, uns texans blancs i unes vambes blanques. Està assegut a l’escriptori llegint un llibre molt gruixut, i al costat hi té (potser) el mateix llapis de color groc que ahir.

El serrell li tapa la cara. Quan entro, ell aixeca la vista, somriu i m’agafa la motxilla.

—Així, encara no tornes a l’institut.

—No hi tornaré més —li dic.

—Anar a una biblioteca no és mala idea —em respon ell. Es gira per mirar l’hora al rellotge que té al darrere, i tot seguit continua llegint.

Jo entro a la sala de lectura i reprenc Les mil i una nits allà on les havia deixat.

Com sempre em passa, quan m’assec i començo a passar pàgines no em puc aturar. Aquesta edició de Burton conté les mateixes històries que recordo haver llegit de petit en una edició infantil, però són més llargues, i expliquen tantes anècdotes i tants detalls que em costa re-conèixer-les. Són, de llarg, més fascinants. Hi ha una colla d’aventures sòrdides, violentes i de contingut sexual que trobo sorprenents. Tot i així (com passa amb el geni de la llàntia màgica), són plenes d’una llibertat i d’una força vital il·limitades. M’agraden tant que no les puc deixar. Em semblen molt més reals aquestes històries extraordinàries, inventades i escrites fa més de mil anys, que no pas els ramats de gent anònima que voltava per l’estació. Com pot ser això? És molt estrany.

A la una torno a sortir al jardí, m’assec al porxo i començo a dinar. A mig dinar, se m’acosta l’Oshima i em diu que tinc una trucada.

—Una trucada? —faig jo, sorprès—. Per a mi?

—Si ets en Kafka Tamura, sí.

Em poso vermell, m’aixeco i agafo el telèfon sense fils que m’allarga l’Oshima.

És la recepcionista de l’hotel. Deu voler comprovar que em passo el dia a la biblioteca. Pel seu to de veu, m’adono que l’alleuja veure que no li he dit cap mentida. «He parlat amb el gerent i diu que és el primer cop que es troba amb un cas així, però que com que ets jove i tens coses per fer a Takamatsu, farà una excepció i et deixarà quedar al preu que vam acordar amb l’alberg de joventut.

Com que ara no tenim ple, ens podem permetre ser una mica flexibles».

També m’explica que el gerent ha dit que la Biblioteca Komura està molt bé i que espera que hi aprofiti el temps.

Alleujat, li dono les gràcies. Em sap greu haver-li mentit, però no tenia altre remei. He de fer el que calgui per sobreviure. Penjo i torno el telèfon a l’Oshima.

—He suposat que eres tu perquè ets l’únic estudiant d’institut que ve —em diu—. Li he dit que t’estaves aquí de punta a punta de dia, llegint amb molt interès.

I de fet és veritat.

—Gràcies —li dic. Kafka Tamura?

—És com em dic.

—És un nom molt estrany.

—Però és com em dic —insisteixo.

—Segur que has llegit Kafka, oi?

Faig que sí amb el cap.

—El castell, El judici, La metamorfosi i aquell relat tan curiós on surt un aparell de tortura.

—«A la colònia penal» —diu Foshima—. Aquest relat m’encanta. Al món hi ha molts escriptors, però Kafka és l’únic capaç d’escriure una cosa així.

—És el meu relat favorit de Kafka.

—De debò?

Assenteixo amb el cap.

—Com és que t’agrada?

M’estic una estona pensant-hi.

—Perquè, en lloc d’explicar la situació, el que fa Kafka és donar una explicació purament mecànica d’un aparell molt complicat. Vull dir que… —He de tornar a pensar—. Vull dir que descriu perfectament la situació només explicant com és la màquina. S’entreté en els detalls més petits de la màquina, però el que fa en realitat és descriure la situació.

—Ja t’entenc —fa l’Oshima, i em posa la mà a l’espatlla en un gest natural i ple d’amabilitat—. Em sembla que Kafka estaria d’acord amb tu.

Se’n torna a dins, amb el telèfon a la mà. Jo em quedo assegut al porxo.

M’acabo el dinar, bec aigua i miro una estona els ocells que s’han aturat al jardí.

Potser són els mateixos que ahir. El cel està cobert de núvols prims. No es veu ni un bocí de blau.

Suposo que la meva resposta sobre el relat de Kafka l’ha mig convençut, però no li he sabut transmetre el que volia dir. No ho he dit com una teoria general sobre les obres de Kafka, sinó sobre una realitat molt concreta. Aquell aparell de tortura tan complicat i tan misteriós existeix realment, ara mateix m’envolta. No és cap metàfora ni cap al·legoria. Però no crec que, encara que ho expliqui, l’Oshima ni ningú altre ho entengui.

Torno a la sala de lectura, m’assec al sofà i torno al món de Les mil i una nits de Burton. A poc a poc, com si fos una fosa cinematogràfica, el món real desapareix.

Em quedo sol i m’endinso en el món que hi ha entre les pàgines del llibre. És la sensació que més m’agrada.

A les cinc, quan estic a punt d’anar-me’n, l’Oshima encara és al taulell de recepció, llegint el mateix llibre que al matí. Com sempre, a la camisa no se li veu ni una arruga. També com sempre, uns quants blens del serrell li tapen la cara. A la paret que té al darrere, les busques del rellotge elèctric avancen sense fer soroll.

Tot el que hi ha al seu voltant està en silenci, net i endreçat. Em sembla impossible que pugui suar o tenir mai singlot. Aixeca el cap i em torna la motxilla. Quan l’agafa fa una ganyota, com si pesés molt.

—Que véns en tren?

Faig que sí amb el cap.

—Si has de venir cada dia, això t’anirà bé. —Em dóna un paper de mida quartilla. És una fotocòpia de l’horari dels trens entre Takamatsu i l’estació que hi ha més a prop de la biblioteca—. Normalment van a l’hora.

—Gràcies —li dic quan l’agafo.

—Escolta, Kafka, no sé d’on has sortit ni què fas, però no crec que et vulguis estar a l’hotel tota la vida —diu triant les paraules amb molt de compte. Amb la punta dels dits de la mà esquerra comprova que el llapis estigui ben esmolat. No cal que s’hi miri tant, perquè sempre ho està.

Jo no dic res.

—No em vull ficar on no em demanen, però no me n’he pogut estar. Un noi de la teva edat, sol i en un lloc que no coneix… Deu ser complicat.

Jo faig que sí amb el cap.

—Tens la intenció d’anar a cap altre lloc, després? Et penses quedar aquí per sempre?

—Encara no ho sé. Em penso que em quedaré aquí una temporada. No tinc cap altre lloc on anar —reconec.

Suposo que, fins a un cert punt, a l’Oshima li puc dir la veritat. Segur que respecta la meva decisió. Segur que no em farà cap sermó ni intentarà imposar-me idees assenyades. Però de moment val més que no digui res que no sigui imprescindible. A més a més, no estic acostumat a fer confessions ni a explicar com em sento.

—Així, de moment te’n vas sortint, oi? —diu l’Oshima.

Jo assenteixo lleument amb el cap.

—Que tinguis sort, doncs —afegeix.

Deixant de banda algun canvi menor, passo els set dies següents fent la mateixa vida. Em desperto a les sis amb la ràdio despertador i em menjo la mica d’esmorzar que em donen a l’hotel. Si a recepció hi ha la noia dels cabells castanys, la saludo amb la mà. Ella inclina una mica el cap amb un somriure als llavis i em torna la salutació. Em sembla que li caic bé. Penso que podria ser la meva germana.

Faig uns quants estiraments a l’habitació i, quan es fa l’hora, m’arribo al gimnàs per fer el circuit d’entrenament. Sempre aixeco el mateix pes, i les mateixes vegades. Ni més ni menys. Em dutxo i procuro rentar-me bé tots els racons del cos.

Em peso per comprovar que em mantinc igual. Abans del migdia, vaig amb tren a la Biblioteca Komura. Quan li dono la motxilla i quan la recullo, parlo una estoneta amb l’Oshima. Dino al porxo, llegeixo (quan acabo Les mil i una nits, agafo les obres completes de Natsume Soseki; hi havia unes quantes novel·les que encara no havia llegit) i a les cinc me’n vaig. Em passo bona part del dia entre el gimnàs i la biblioteca, però en cap dels dos llocs ningú es fixa en mi. No són precisament els llocs on van els nois que fan campana. Sopo al restaurant que hi ha davant l’estació. Intento menjar tanta verdura com puc. De tant en tant em compro fruita i la pelo amb el ganivet que vaig agafar del despatx del pare. També em compro cogombres i api, que rento a la pica de l’hotel i em menjo amb maionesa. A vegades agafo algun cartró de llet al supermercat del barri i me la bec barrejada amb cereals.

En tornar a l’hotel, m’assec a l’escriptori per escriure l’entrada al diari, escolto Radiohead amb el walkman, llegeixo una mica i abans de les onze em fico al llit. A vegades em masturbo abans d’adormir-me. Penso en la noia de recepció, i durant aquests moments no considero la possibilitat que sigui la meva germana. Gairebé no miro la televisió ni llegeixo el diari.

Però el vespre del vuitè dia (tal com havia de passar tard o d’hora) aquesta vida ordenada, senzilla i centrípeta es trenca.





8


INFORME DEL SERVEI D’INTEL·LIGÈNCIA DE L’EXÈRCIT DELS ESTATS UNITS DATA: 12 DE MAIG DEL 1946 TÍTOL: «INCIDENT DE LA MUNTANYA DEL BOL D’ARRÒS, 1944»: INFORME DOCUMENT NÚM.: PTYX-722-8936745-42216-WWN

El que segueix és la transcripció de l’entrevista enregistrada amb Shigenori Tsukayama (52 anys), professor del Departament de Psiquiatria de la Facultat de Medicina de la Universitat Imperial de Tòquio, que va tenir lloc durant tres hores a la seu de la Comandància Suprema de les Forces Aliades. Els números per accedir als documents relacionats amb aquesta entrevista són els compresos entre el PTYX-722-SQ-267 i el PTYX-722-SQ-291. (Atenció: els documents 271 i 278 no estan localitzables).

Observacions de l’entrevistador, el tinent Robert O’Connell:

«El professor Tsukayama manté una actitud serena, tal com es pot esperar d’un especialista com ell. És un dels millors psiquiatres del Japó i ha publicat uns quants llibres excel·lents en aquest camp. A diferència de la majoria de japonesos, no parla amb vaguetats. Distingeix clarament el que són fets del que són suposicions. Abans de la guerra va ser a la Universitat de Stanford com a professor convidat, i parla anglès força bé. Segur que és una persona admirada i respectada».

Vam rebre l’ordre de l’exèrcit perquè visitéssim immediatament aquells nens. Érem a mitjan novembre del 1944. No era gaire habitual que rebéssim ordres o demandes de l’exèrcit. Com ja saben, l’exèrcit té un departament mèdic força important, i com que és una organització autònoma que ha de vetllar per la discreció normalment resolen els problemes internament. A banda dels casos en què els calen tècniques o coneixements específics que només tenen els especialistes o els investigadors externs, gairebé mai no recorren a metges o a investigadors que no pertanyen a l’exèrcit.

Per això, quan ens van cridar de seguida ens vam imaginar que devia ser un cas especial. Si he de dir la veritat, no m’agradava treballar sota les ordres de l’exèrcit.

Normalment, el que perseguien no eren veritats acadèmiques sinó conclusions que es corresponguessin amb les seves idees preconcebudes o solucions senzilles i efectives. Tant els feia la lògica. Però com que estàvem en guerra no podíem pas portar-los la contrària. No teníem cap altra opció que callar i obeir.

Malgrat els bombardejos nord-americans, a la universitat continuàvem les nostres investigacions, si bé a la majoria d’estudiants i de doctorands els havien cridat a files. Al Departament de Psiquiatria en concret no se n’havia lliurat cap, de manera que només quedàvem els professors. Quan vam rebre l’ordre de l’exèrcit, vam deixar les investigacions a mitges i, sense perdre gens de temps, ens vam enfilar a un tren per anar a ***, a la prefectura de Yamanashi. Érem jo, un company del Departament de Psiquiatria i un membre del Departament de Neurocirurgia que feia temps que feia recerca amb nosaltres.

En arribar, el primer que van fer va ser avisar-nos que el que ens anaven a explicar era secret militar, i que per tant no ho podríem revelar a ningú. Tot seguit ens van posar al corrent de l’incident que havia passat a primers de mes. Setze nens i nenes havien quedat inconscients al bosc; quinze havien tornat en si després, i no recordaven res del que els havia passat. Hi havia un nen, però, que no havia recuperat el coneixement i encara estava ingressat en un hospital militar de Tòquio.

El metge militar que havia visitat la canalla just després de l’incident ens va explicar amb tot detall el que havia passat des del punt de vista mèdic. Era el comandant Toyama. Normalment, els metges de l’exèrcit es preocupen més per mantenir el seu petit reducte que no pas per la medicina, però per sort el comandant Toyama era un metge com cal, amb molt talent. Encara que fóssim de fora, mai no ens va parlar amb aires de superioritat ni va intentar amagar-nos res.

Ens va transmetre tota la informació necessària de manera objectiva i detallada.

Ens va ensenyar tots els informes. Era evident que el seu objectiu era aclarir els fets. Ens va causar molt bona impressió.

El fet més important que vam constatar amb la informació que ens van donar va ser que des del punt de vista mèdic als nens no els havia quedat cap seqüela. Amb totes les proves que s’havien fet des de just després de l’incident fins a aquell moment no s’havia detectat cap anomalia, ni interna ni externa. Els nens es trobaven exactament igual que abans de l’incident i tenien una salut perfecta. Unes anàlisis van determinar que alguns tenien paràsits, però això no era res extraordinari. A banda d’això, no presentaven cap altre símptoma: ni mals de cap, ni marejos, ni dolor, ni pèrdua de la gana, ni insomni, ni abaltiment, ni diarrea, ni malsons.

El que era més estrany era que les dues hores durant les quals havien perdut el coneixement se’ls havien esborrat del cervell. Això els passava a tots, sense excepció. No recordaven que s’havien desplomat, com si els ho haguessin arrencat de soca-rel. Més que una «pèrdua» de memòria era una «manca» de memòria. Sóc conscient que no són termes mèdics, però els faig servir perquè em van bé: entre pèrdua i manca hi ha una gran diferència. Dit d’altra manera… a veure… imaginin un tren de càrrega que avança per la via. Si desapareix la càrrega d’un vagó, estem parlant d’una pèrdua. Si, a més de la càrrega, també desapareix el vagó, ens trobem davant una manca.

Vam parlar de la possibilitat que la canalla hagués inhalat alguna mena de gas tòxic. El comandant Toyama ens va dir: «Evidentment que ho hem considerat, i per això és un assumpte militar, però, tal com estan les coses no és més que una possibilitat molt remota». I llavors va afegir: «El que els diré tot seguit és un secret militar, de manera que no hauria de sortir d’aquí…».

Resumint, ens va explicar que l’exèrcit duia a terme investigacions secretes per desenvolupar armes químiques, com ara gasos tòxics i armes biològiques, però que bàsicament ho feia una unitat especial a la Xina continental, no pas en territori japonès. Fer-ho en un espai tan petit i tan densament poblat com el Japó comportava massa riscos. També va dir que no ens podia revelar si aquelles armes estaven emmagatzemades al nostre país, però que sí que ens podia assegurar que en cap cas es trobaven a la prefectura de Yamanashi.

Així, el comandant va negar rotundament que a Yamanashi hi hagués cap arma especial, inclòs algun gas tòxic.

Exacte. Ho va dir clarament. No podíem fer altra cosa que creure’ns-el, i de fet semblava que ens deia la veritat. Respecte a la hipòtesi que un B29 nord-americà hagués deixat anar un gas tòxic, també vam arribar a la conclusió que era molt improbable. Si haguessin desenvolupat una arma així i l’haguessin volgut provar, l’haurien utilitzat en una ciutat més gran, on els efectes haurien estat més importants. Llençant un o dos explosius en un lloc tan remot com aquell ni tan sols podien comprovar-ne els efectes. I fins i tot en el supòsit que haguessin tirat alguna mena de gas, des del punt de vista militar una arma que només és capaç de fer perdre el coneixement a unes quantes criatures no tindria cap sentit.

A més a més, pel que sabem no hi ha cap tipus de gas tòxic, ja sigui artificial o natural, que no deixi seqüeles a qui s’hi exposa. I sobretot si parlem de criatures: com que són més sensibles i tenen un sistema immunològic més feble que els adults, és impossible que un gas tòxic no els afecti els ulls o les membranes mucoses. Pel que fa a la possibilitat d’enverinament per ingestió d’algun aliment tòxic, també la vam descartar per les mateixes raons.

Així, l’únic que ens quedava eren problemes psicològics o de funcionament cerebral. Si l’incident havia provocat aquesta mena de seqüeles internes, la medicina normal no servia per trobar la causa, i encara menys per avaluar-los o quantificar-los. Arribats a aquest punt, finalment vam entendre per què ens havien cridat a nosaltres.

Vam entrevistar totes les criatures que havien perdut el coneixement de resultes de l’incident. També vam sentir la versió de la mestra que els acompanyava i la del metge que els va atendre de seguida. El comandant Toyama també hi era. Tot i així, aquestes entrevistes no ens van aportar gairebé cap informació nova. Només van servir per confirmar el que el comandant ja ens havia explicat. Els nens no recordaven res del que els havia passat. Van veure una lluïssor al cel que semblava un avió i després, mentre pujaven l’Owanyama, es van aturar al mig del bosc per buscar bolets. Llavors el temps es tallava i la següent cosa que recordaven era trobar-se estirats a terra, envoltats de professors i policies esverats. Es trobaven bé, no els feia mal res i no estaven marejats. Només tenien el cap una mica enterbolit, com si s’acabessin de llevar al matí. Només això. Tots van explicar el mateix, fil per randa.

En acabar les entrevistes vam concloure que es tractava d’un cas d’hipnosi col·lectiva. Pels símptomes que els professors i el metge de l’escola van observar al lloc dels fets, aquesta possibilitat era la que tenia més sentit. El moviment regular dels ulls, la manca de records, la baixada de la temperatura, l’alentiment dels batecs i del ritme respiratori… Tot això coincidia. I si la mestra que els acompanyava no havia quedat hipnotitzada era perquè el que fos que hagués provocat la hipnosi no afectava els adults.

Tot i així, encara no en podíem determinar la causa. En general, perquè es produeixi una hipnosi col·lectiva calen dos factors. El primer és que el grup ha de ser homogeni i trobar-se en les mateixes circumstàncies. El segon és que ha d’haver-hi un detonador, com un gallet que actua simultàniament sobre tots els membres del grup i els provoca la mateixa reacció. En aquest cas, podria ser la lluïssor d’aquell avió que havien vist abans d’entrar al bosc. De fet, tots el van veure alhora i es van començar a desmaiar al cap d’uns quants minuts.

Evidentment, això només era una hipòtesi, i podria molt ben ser que hi hagués hagut algun altre detonador que no coneixem. Vaig indicar al comandant Toyama que es podia tractar d’una hipnosi col·lectiva, deixant-li clar, això sí, que no era més que una suposició. Els meus dos companys hi estaven d’acord. Per casualitat, estava indirectament relacionat amb el nostre tema de recerca.

«Sembla tenir una certa lògica», va dir el comandant Toyama després de pensar-s’ho una mica. «No és el meu camp, però em sembla una hipòtesi força probable. Ara, hi ha un punt que no em queda clar: què els va fer despertar d’aquesta hipnosi col·lectiva? Suposo que deu haver-hi un detonador invers, oi?».

Vaig admetre que no ho sabia. L’únic que podia fer era respondre-li amb una altra hipòtesi. «Deu ser un sistema que fa que, quan ha passat un període de temps determinat, automàticament tot torni a l’estat inicial», li vaig dir. El cos humà té un sistema de defensa molt fort, i encara que hi hagi la intrusió temporal d’un cos extern, quan passa un cert període és com si es disparés un sistema d’emergència que des-programa aquest cos extern que ens bloqueja les funcions normals —en aquest cas, els efectes de la hipnosi col·lectiva— i l’elimina.

Ara no tinc els documents a mà i malauradament no puc citar les xifres exactes, vaig dir-li al comandant, però a l’estranger s’han documentat casos similars. Tots estan considerats «misteris» que no admeten una explicació lògica. Unes quantes criatures que perden el coneixement al mateix moment i es desperten al cap d’unes quantes hores sense recordar res del que els ha passat entremig.

Dit d’una altra manera, aquest incident és molt singular, però no és res que no hagi passat abans. Cap al 1930, per exemple, als afores d’un poblet de Devonshire, va passar un incident molt estrany. Sense cap motiu aparent, un grup de nens i nenes que caminaven en fila per un camí van caure l’un darrere l’altre i van quedar inconscients. Al cap d’unes quantes hores, tots van recuperar el coneixement i van tornar a l’escola pel seu propi peu, com si no els hagués passat res. El metge els va visitar immediatament, però no els va trobar res estrany. Cap no es recordava del que havia passat.

A final del segle XIX, a Austràlia va passar una cosa semblant. Als afores d’Adelaida, unes quinze noies d’una escola privada van quedar inconscients mentre estaven d’excursió i al cap d’una estona van tornar en si. No tenien cap ferida ni cap seqüela. Tothom es va pensar que havia estat una insolació, però el cert és que totes van perdre el coneixement i el van recuperar pràcticament al mateix temps. A més a més, sembla que el dia que va passar no era especialment calorós. Ara bé, com que no devien trobar-hi cap altra explicació, van considerar que havia estat un cop de sol.

Aquests casos tenen alguns punts en comú: tots van passar a grups de nens i nenes que estaven una mica allunyats de l’escola; totes les criatures van quedar inconscients i van tornar en si gairebé simultàniament, i cap no presentava seqüeles de cap mena. Pel que fa als adults que hi eren presents, hi ha casos en què també van perdre el coneixement i casos en què no. En aquest aspecte, cada cas és diferent.

Hi ha hagut altres incidents semblants, però aquests dos són els més representatius, ja que són els més ben documentats i els que ofereixen una explicació acadèmica més satisfactòria. Ara bé, en l’incident de Yamanashi hi havia un element que el feia diferent d’aquests dos: hi havia un nen que no s’havia recuperat de la hipnosi o de la manca de memòria. Evidentment, de seguida vam pensar que aquell nen podia ser el desllorigador del cas. En acabar la nostra feina vam tornar a Tòquio i ens vam presentar a l’hospital militar on estava ingressat.

Així, si l’exèrcit estava interessat en aquest cas era perquè es podia tractar d’un atac amb un gas tòxic?

Diria que sí. Però el comandant Toyama els en podria donar més detalls que jo. Potser val la pena que l’hi preguntin directament.

El comandant Toyama va morir en acte de servei el març del 1945, durant un bombardeig a Tòquio.

Vaja. Em sap greu. En aquesta guerra hem perdut tanta gent prometedora…

De totes maneres, l’exèrcit va concloure que l’incident no havia estat provocat per un atac amb «armes químiques». La causa encara no s’ha aclarit, però van decidir que no tenia relació amb la guerra. És així?

Sí. Això és el que tinc entès. En aquell punt van donar la investigació per acabada.

El nen que no havia recuperat el coneixement, en Nakata, es va quedar a l’hospital militar, ja que el comandant Toyama s’hi va interessar personalment i, pel que sembla, tenia algun contacte entre els metges. Per això nosaltres vam poder anar-hi cada dia i quedar-nos-hi a la nit, fent torns, per estudiar el cas des de diversos angles.

Tot i que el nen estava inconscient, les seves funcions continuaven amb tota normalitat. Li donaven aliment per via intravenosa i orinava regularment. Al vespre, quan apagàvem el llum de l’habitació, tancava els ulls i no els obria fins l’endemà al matí. Deixant de banda el fet que estava inconscient, semblava estar del tot sa.

Estava en coma, però no semblava que somiés. Quan algú somia mostra reaccions típiques, com ara moure els ulls o canviar l’expressió de la cara. A més a més, el cor et batega més de pressa perquè reacciones al que experimentes en el somni.

Però en Nakata no mostrava cap d’aquests signes. El ritme cardíac, la temperatura i la respiració els tenia una mica més baixos del normal, però sorprenentment estables.

Potser és una manera de dir-ho una mica estranya, però era com si se n’hagués anat a algun lloc i hagués deixat el seu cos com un simple recipient que mantenia les funcions essencials al mínim nivell per sobreviure. Em va venir al cap el concepte de «separació de l’ànima». El coneixen? Surt molt a les llegendes tradicionals japoneses, en què l’ànima se separa del cos durant un temps, se’n va molt lluny per dur a terme una tasca important i després torna al cos. És una cosa semblant als espectres que surten a la Història de Genji. No és que l’ànima se separi del cos un cop el cos és mort, sinó que se’n separa mentre encara és viu, suposant que tingui prou voluntat per fer-ho. Aquesta idea que l’ànima és capaç de separar-se del cos en vida està fortament arrelada en l’imaginari japonès des de l’antiguitat. Ara bé, com que no hi ha manera de demostrar-ho científicament, no tinc clar que es pugui proposar com una hipòtesi.

No cal dir, però, que el nostre objectiu era que aquell nen sortís del coma i que recuperés el coneixement. Vam fer tot el possible per trobar el detonador invers que el tragués d’aquell estat. Vam provar tot el que se’ns acudia. Vam fer venir els seus pares uns quants dies seguits perquè el cridessin ben fort, però no va reaccionar. Vam intentar tots els trucs de la hipnosi i vam provar de suggestionar-lo amb diversos mètodes: li vam picar de mans davant la cara de totes Ics maneres possibles, li vam fer escoltar música que coneixia, li vam llegir fragments dels llibres de text, li vam fer olorar els plats que més li agradaven, li vam portar un gat que tenien a casa i que s’estimava molt: vam fer tot el possible per fer-lo tornar a aquest món, però no vam obtenir cap resultat.

I quan feia dues setmanes que fèiem totes aquestes proves, quan ja havíem esgotat totes les possibilitats que se’ns havien acudit i estàvem exhaustos i desesperançats, es va despertar en sec. No li vam fer res especial, sinó que es va despertar perquè semblava que li havia arribat el moment de fer-ho.

Aquell dia va passar res fora del normal?

Res que valgui la pena esmentar. Tot va anar com sempre. A les deu va venir la infermera per treure-li sang. Just llavors va tossir una mica i els llençols es van tacar de sang. No gaire i, a més a més, de seguida els hi van canviar. Aquesta és l’única diferència respecte als altres dies. El nen es va despertar una mitja hora després d’això. De cop es va asseure, es va estirar i va mirar al seu voltant. Havia tornat en si i semblava que es trobava perfectament. Però aviat ens vam adonar que havia perdut la memòria. No recordava ni com es deia. Ho havia oblidat tot: el lloc on vivia, l’escola on anava, la cara que feien els seus pares. No sabia llegir. No sabia que érem al Japó ni que això era la Terra. Ni tan sols era capaç d’entendre què era el Japó o què era la Terra. Havia tornat al món amb el cap literalment buit, ben bé com un full en blanc.





9


Quan recupero el coneixement, em trobo entre un herbam espès. Estic estirat sobre el terra humit. M’envolta una foscor tan intensa que no veig res.

Sense moure el cap, que reposa sobre uns matolls punxants, provo de respirar profundament. Sento olor de plantes. I de terra. I també de tifa de gos. Entre les branques dels arbres veig el cel. És de nit. No hi ha ni lluna ni estels, però tot i així el cel és estranyament clar. Els núvols fan com de pantalla i reflecteixen la claror de la terra. Sento la sirena d’una ambulància. Es va acostant i després desapareix a poc a poc. Paro bé l’orella i sento un soroll somort de trànsit. Dec ser en algun racó d’una ciutat.

Intento refer-me, tornar a ser com abans. Vaig d’aquí cap allà arreplegant bocins de mi, com qui recull les peces escampades d’un trencaclosques. Em sembla que no és el primer cop que em passa. Una vegada ja vaig tenir aquesta sensació, però no sé on ni quan. Busco entre els meus records, però és un fil tan prim que es trenca de seguida. Tanco els ulls i deixo passar el temps.

El temps passa. De sobte em recordo de la motxilla i m’assalta una lleu sensació de pànic. La motxilla… On és la motxilla? Hi duc tot el que tinc. No la puc perdre.

Però tot està tan fosc que no la veig. Provo d’aixecar-me, però no tinc força als dits.

Aixeco el braç esquerre amb penes i treballs (com és que pesa tant?) i em poso el rellotge davant els ulls. Me’l miro. Els números digitals marquen les 11:26.

Del 28 de maig. Mentalment, passo les pàgines del diari. 28 de maig…

Sort, encara sóc al mateix dia. No he estat gaire temps aquí inconscient. Com a màxim, unes quantes hores. Potser quatre.

28 de maig, un dia com qualsevol altre, un dia en què he fet el de sempre. No m’ha passat res d’especial. He anat al gimnàs i després a la Biblioteca Komura. He fet els exercicis de sempre amb les màquines i he llegit les obres completes de Soseki al sofà on sec cada dia. Al vespre he sopat al restaurant de davant l’estació.

Em sembla que he menjat peix. El menú de peix. Salmó. Amb dos bols d’arròs. I la sopa de miso i una amanida. I després… després no me’n recordo.

L’espatlla esquerra em fa una mica de mal. A mesura que recupero els sentits, el dolor es desperta. És com si hagués topat molt fort amb alguna cosa. Em poso la mà dreta a l’espatlla, per damunt de la camisa. No hi tinc cap ferida, i tampoc la tinc inflada. I si m’ha atropellat un cotxe? No ho crec: No duc la roba estripada, i l’únic lloc que em fa mal és aquest punt de l’espatlla esquerra. Potser només és un cop.

Em començo a moure a poc a poc entre els matolls, i allargo la mà grapejant a les palpentes. Només toco branques seques i cargolades, com el cor d’un animal espantat. No sé on és la motxilla. Em poso la mà a la butxaca i hi trobo la cartera.

Hi porto uns quants diners, la clau de l’hotel i una targeta de telèfon. També hi trobo el moneder petit, un mocador i un bolígraf. Diria que no he perdut res. Porto uns pantalons chinos de color crema, un polo blanc amb coll de pic i una camisa de quadres al damunt. I les Topsider de color blau marí. He perdut la gorra. La gorra de beisbol amb l’escut dels New York Yankees. Quan he sortit de l’hotel la portava.

Ara no. Em deu haver caigut, o potser me l’he deixat en algun lloc. Què hi farem.

Me’n puc comprar una altra.

Finalment trobo la motxilla, recolzada a la soca d’un pi. Com és que l’he deixada aquí i després he caigut entre els matolls? On coi dec ser? Tinc els records glaçats. Però el més important és que l’he trobada. Trec la lot d’una butxaca de la motxilla i miro que no hi falti res. Tot és al seu lloc. La bossa amb els diners també. Sospiro alleujat.

Em poso la motxilla a l’esquena i, esquivant i apartant branques, surto a un redol per on passa un camí estret. Avanço pel camí fent-me llum amb la lot, fins que arribo a un lloc il·luminat. Sembla el recinte d’un temple. He perdut el coneixement al bosquet que hi ha darrere l’edifici principal.

És un temple força gran. Hi ha un sol fanal amb una bombeta de mercuri que projecta una llum freda sobre l’edifici, sobre la caixa de les ofrenes i sobre les tauletes votives. La meva ombra s’allarga estranyament sobre la grava. Busco el nom del temple al rètol i el memoritzo. No sembla que hi hagi ningú. Trobo un lavabo i hi entro. Està prou net. Em trec la motxilla de l’esquena i em rento la cara a la pica. Després em miro al mirall borrós que hi ha al damunt. Faig tan mala cara com m’esperava. Estic ben pàl·lid. Tinc les galtes enfonsades i el coll ple de fang, i porto els cabells de qualsevol manera.

M’adono que al pit del polo hi duc una cosa negra enganxada. Té la forma d’una papallona grossa amb les ales esteses. Primer intento treure-m’ho passant-hi la mà, però no marxa. Em queda la mà enganxosa. M’he de calmar, de manera que em trec la camisa i el polo ben a poc a poc. Sota la llum tremolosa del fluorescent m’adono que és una taca de sang d’un vermell negrós. És sang fresca; encara no s’ha assecat. N’hi ha força. L’ensumo, però no fa cap olor. A la camisa també n’hi ha alguns esquitxos, però com que és de color blau marí no es veuen gaire. Al polo, que és de color blanc, sí que destaca molt més.

El rento a la pica. La sang es barreja amb l’aigua i tenyeix de vermell la pica de porcellana. Frego ben fort, però la taca no marxa. Estic a punt de llençar el polo en una paperera, però m’ho repenso i no ho faig. Si l’he de llençar, val més que ho faci en un altre lloc. L’escorro bé, el poso en una bossa amb més roba per rentar i l’entaforo al fons de la motxilla. Em mullo els cabells i me’ls pentino. Trec el sabó del necesser i em rento les mans. Encara em tremolen una mica. Me les rento a poc a poc, netejant-me bé entre els dits. Tinc sang fins i tot sota les ungles. Amb una tovallola humida em rento la sang que ha travessat el polo i m’ha embrutat el pit. Llavors em poso la camisa, me la botono fins a dalt i me la poso per dins els pantalons. Si no vull cridar l’atenció, he de recuperar un aspecte més o menys normal.

Però tinc por, i les dents no em paren de petar. Per molt que ho intenti, no les puc aturar. Aixeco les mans i me les miro. Em tremolen una mica. No semblen meves. Em fan l’efecte de dos animalons amb vida pròpia. Els palmells em piquen molt, com si hagués agafat una barra de ferro roent.

M’agafo a la vora de la pica, m’inclino endavant i premo el front contra el mirall.

Em vénen ganes de plorar, però encara que plori ningú vindrà a ajudar-me.

Ningú…

Renoi, es pot saber on vas tan tacat de sang? Què has fet? No recordes res, oi?

Ara, no sembla pas que t’hagis fet mal. A part d’aquest dolor a l’espatlla esquerra, no et fa mal res. Per tant, aquesta sang no és teva. És la sang d’algú altre.

Sigui com sigui, no et pots pas quedar aquí tota la vida. Si passa un cotxe de policia i et troba aquí tot ensangonat, ja has begut oli. Però tornar directament a l’hotel tampoc és gaire assenyat. Pot ser que algú t’hi esperi. Val més anar amb peus de plom. Potser estàs embolicat en algun crim. Qui sap si no l’has comès tu mateix.

Per sort, ho tens tot aquí. Per precaució, sempre t’emportes les coses de valor dins la motxilla. I t’ha anat bé. Has fet el que havies de fer. No pateixis. No tinguis por. Tot s’arreglarà. Ben mirat, ets el noi de quinze anys més fort del món. Has de tenir confiança. Respira profundament i pensa una mica. Si ho fas, te’n sortiràs de tot. L’únic que has de fer és anar molt amb compte. Algú ha vessat sang. Sang de veritat. I molta. Ara mateix potser algú t’està buscant desesperadament.

Vinga, val més que et moguis. Només has de fer una cosa. Només has d’anar a un lloc. Segur que saps on és.

Respiro profundament per calmar-me. Em poso la motxilla a l’esquena i surto del lavabo. Camino per la grava que cruix, avançant per la zona que il·lumina el llum de neó. Mentre camino intento posar el cervell en funcionament. Premo l’interruptor, faig girar la manovella i provo de pensar. Però no me’n surto. Les piles que haurien de fer funcionar el motor estan gairebé esgotades. Necessito un lloc calent i segur. M’hi he de quedar un temps per refer-me. On puc anar? Només se m’acut la biblioteca. La Biblioteca Komura. Però no obren fins demà a les onze; mentrestant m’hauré d’estar en algun altre lloc.

Només puc pensar en una altra opció que no sigui la biblioteca. M’assec en un lloc on no em pugui veure ningú i trec el mòbil de la motxilla. Miro si encara funciona. Trec la nota amb el mòbil de la Sakura de la cartera i marco el número.

Els dits encara em tremolen. Després d’equivocar-me unes quantes vegades, per fi aconsegueixo marcar-lo correctament. Per sort, no em surt la bústia de veu. S’hi posa al dotzè to. Li dic qui sóc.

—Kafka Tamura —repeteix ella estranyada—. Que saps l’hora que és? Demà he de matinar!

—Ja sé que no està bé —li dic jo. M’adono que estic molt tens—. Però no podia fer altra cosa. M’he ficat en un bon embolic i només podia parlar amb tu.

A l’altra banda es fa un silenci llarg. És com si la Sakura escoltés l’eco de la meva veu i el sospesés.

—Que és res greu?

—No ho sé ni jo. Potser sí. M’has d’ajudar. Intentaré no fer-te nosa.

Ella pensa una mica. No és que no sàpiga què fer. Només pensa.

—Per cert, on ets?

Li dic el nom del temple. No el coneix.

—És a Takamatsu?

—No ho sé del cert, però diria que sí.

—Vaja… No saps ni on ets? —fa ella, sorpresa.

—És una història molt llarga.

Ella sospira.

—Agafa un taxi i vine fins al districte dos, a un Lawson que fa cantonada. Hi ha un rètol molt gros. No et pots perdre. Tens prou diners per a un taxi?

—Sí —li responc.

—Molt bé —diu ella just abans de penjar.

Passo per sota la porta del temple, surto al carrer i busco un taxi. De seguida se n’atura un. Pregunto al taxista si coneix el Lawson del districte dos, que fa cantonada. Em diu que sí. Li pregunto si és lluny i em contesta que no gaire, que no arribarà a mil iens.

El taxi s’atura davant el Lawson i pago la cursa, amb les mans encara tremoloses. Agafo la motxilla i entro al súper. Hi he arribat tan de pressa que la Sakura encara no hi és. Compro un cartró de llet petit, l’escalfo al microones i me’l bec a poc a poc. Noto com la llet calenta em tira gola avall i m’arriba a l’estómac.

Aquesta sensació em calma una mica. En entrar-hi el dependent m’ha mirat la motxilla, però després ningú es fixa en mi. Em planto davant la prestatgeria de revistes fent veure que en trio una, però el que faig és aprofitar per mirar el meu reflex al vidre. Encara porto els cabells esbullats, però la taca de sang de la camisa gairebé no es veu. I si algú la veu, es pensarà que és una taca d’alguna altra cosa.

Ara només he de parar de tremolar.

Al cap de deu minuts arriba la Sakura. Ja és vora la una. Va amb un jersei llis de color gris i uns texans descolorits.

Porta els cabells recollits en una cua i una gorra New Balance de color blau marí.

En veure-la, per fi les dents em paren de petar. Ve fins al meu costat i se’m queda mirant com qui examina la dentadura d’un gos. Deixa anar una mena de sospir que no arriba a ser cap paraula. Llavors em dóna un parell de copets al maluc i em diu:

«Anem».

El seu pis és a dues illes del Lawson. És un edifici petit, de dues plantes, fet amb materials barats. Puja les escales, es treu la clau de la butxaca i obre la porta de contraplacat, de color verd. És un pis de dues habitacions, amb cuina i lavabo. Les parets són primes, el terra cruix de mala manera i l’única llum natural que hi entra deu ser la del capvespre. Sento una cadena de lavabo i una porta d’armari que es tanca en algun altre pis. Però com a mínim hi viu gent de veritat. Els plats apilats a la pica, les ampolles de plàstic buides, les revistes a mig llegir, tulipes que es comencen a pansir, la llista de la compra enganxada amb cel·lo a la nevera, les mitges penjades al respatller d’una cadira, el diari damunt la taula obert per la pàgina de la programació de la tele, un cendrer, una capsa allargada de Virgínia Slim, unes quantes burilles. Curiosament, aquesta escena em relaxa.

—És el pis de la meva amiga —m’explica ella—. Treballàvem juntes a la perruqueria, a Tòquio, però l’any passat va haver de tornar a Takamatsu per problemes familiars. Ara se n’ha anat un mes a l’índia i m’ha demanat si em puc quedar aquí mentre ella no hi sigui. També treballo a la perruqueria on treballa ella.

Em va semblar que m’aniria bé marxar una temporada de Tòquio. És una noia d’aquestes hippies, i no crec que torni d’aquí a un mes.

Em fa seure a taula i em porta una llauna de Pepsi que ha tret de la nevera.

Sense got. Normalment no en bec, de cola. És massa dolça i no va bé per a les dents. Però com que tinc set me la bec sencera.

—Que tens gana? Només hi ha fideus instantanis… Si et va bé…

Li dic que no tinc gana.

—Per cert, fas molt mala pinta. Ja ho saps? Faig que sí amb el cap.

—Així què t’ha passat? —No ho sé ni jo.

—No saps què t’ha passat. Ni tan sols sabies on eres. I és molt llarg d’explicar —diu com si resumís els fets—. Però l’has ficat en un bon embolic, oi?

—Sí, i tant —confirmo jo. Tant de bo l’hi pogués explicar millor.

Hi ha un silenci durant el qual ella em mira arrufant les celles.

—No és veritat que hi tinguis parents, a Takamatsu, oi? Segur que has marxat de casa. Faig que sí amb el cap.

—Quan tenia la teva edat també em vaig escapar una vegada. Ja sé com et sents. Per això et vaig donar el meu mòbil. Vaig pensar que potser et serviria.

—Gràcies —li dic.

—Jo vivia a Ishikawa, a la prefectura de Chiba. No m’entenia amb els meus pares i no m’agradava l’institut. Per això els vaig robar diners i me’n vaig anar ben lluny. Tenia setze anys. Vaig arribar prop d’Abashiri. Llavors vaig veure una granja, hi vaig anar i els vaig demanar que m’hi deixessin treballar. Els vaig dir que era seriosa i que estava disposada a fer el que fos, i que mentre tingués un sostre i un plat a taula, no volia cobrar. La dona, que em va semblar simpàtica, em va oferir te i em va dir que m’esperés un moment. Jo em vaig esperar, i al cap d’una estona va aparèixer un cotxe de policia i em van enviar directa a casa. Es veu que no era la primera vegada que es trobaven amb un cas així. Llavors em vaig adonar que havia de tenir un ofici per poder anar on volgués i poder trobar feina. Per això vaig deixar l’institut i em vaig apuntar a l’acadèmia de perruqueria. —Eixampla la boca i dibuixa un somriure harmoniós—. No trobes que és una bona idea?

Hi estic d’acord.

—Escolta, i si m’ho expliques des del principi? —em diu. Llavors obre la capsa de Virgínia Slim, en treu un i l’encén amb un llumí—. Com que no crec que aquesta nit pugui dormir gaire, m’estimo més escoltar-te.

Jo l’hi explico tot des del principi. Des del moment que vaig marxar de casa.

Evidentment, no li dic res de la profecia. No en puc parlar amb ningú, d’això.





10


—Així, no li fa res que li digui Kawamura, oi?

En Nakata va repetir la pregunta a aquell gat amb ratlles de color marró, parlant-li a poc a poc i de la manera més entenedora possible.

Aquell gat li havia dit que potser havia vist la Goma (la gateta amb clapes de només un any), però a en Nakata li semblava que aquell gat parlava d’una manera força peculiar. El gat, per la seva banda, tampoc no acabava d’entendre el que li deia en Nakata. Per això la seva conversa no acabava de lligar.

—No em fa res, però és molt car, el cap.

—Perdoni, però en Nakata no entén què diu. En Nakata no és gaire espavilat.

—Un verat de totes totes.

—Que potser vol menjar verat?

—No. Lligaré la mà d’abans.

En Nakata no havia esperat mai que la comunicació amb els gats fos perfecta.

Com que es tractava de converses entre persones i gats, era lògic que les idees costessin una mica d’entendre. Per començar, al mateix Nakata li costava portar una conversa, ja fos amb persones com amb gats. La setmana anterior havia pogut parlar amb el senyor Otsuka sense esforç, però havia estat un cas excepcional, ja que el més normal era que transmetre un missatge d’allò més senzill costés Déu i ajuda. Quan la cosa anava malament, la comunicació podia arribar a ser com la de dues persones que criden d’una banda a l’altra de riu en un dia ventós. Aquest cop era així.

No sabia per què, però els gats ratllats de color marró eren els que estaven en una longitud d’ona més diferent. Amb els gats negres s’hi entenia prou bé, i els més fàcils de comunicar-s’hi eren els siamesos, però malauradament no en trobava gaires pel carrer. Normalment els siamesos s’estaven dins les cases, ben cuidats.

Per algun motiu, la majoria dels que hi havia pel carrer eren gats ratllats de color marró.

Tot i així, el que deia en Kawamura era absolutament indesxifrable. Tenia una pronunciació terrible, i en Nakata no entenia el sentit de les paraules que deia, no veia quina relació tenien les unes amb les altres. Més que frases semblaven endevinalles. Però en Nakata tenia molta paciència i tot el temps del món. Deia el mateix una vegada i una altra, i feia que el gat l’hi repetís tants cops com calgués.

Estaven asseguts en un marge de pedra que envoltava un parc infantil, en una àrea residencial, i feia vora una hora que parlaven. La conversa, però, estava encallada al mateix punt.

—Això de «Kawamura» només és un nom que li dic. No té cap significat concret.

Per distingir els gats que coneix, en Nakata els posa el nom que li sembla. Li asseguro que no li portarà cap problema. Només és que a vostè m’agradaria dir-li Kawamura.

En Kawamura va respondre repetint les mateixes paraules incomprensibles, però com que no semblava tenir la intenció de parar, en Nakata va tirar pel dret i li va tornar a ensenyar la fotografia de la Goma.

—Senyor Kawamura, aquesta és la Goma. La gata que busca en Nakata. És una gata amb clapes que només té un any. Vivia a casa dels Koizumi, al districte tres del barri de Nogata, però fa uns quants dies que va desaparèixer. La senyora Koizumi va obrir la finestra i la gata ho va aprofitar per marxar. L’hi torno a preguntar, senyor Kawamura: ha vist mai aquesta gata?

En Kawamura es va tornar a mirar la fotografia i va fer que sí amb el cap.

—Si és verat, en Kuamura el lliga. I si el lliga, el busca.

—Perdoni. Com li he dit abans, en Nakata és una mica totxo i no acaba d’entendre el que diu. Que m’ho podria repetir?

—Si és verat, en Kuamura, el guilla. I si el busca, el lliga.

—Això que diu del verat, vol dir el peix?

—Qui guilla és el verat, però qui el lliga és en Kuamura.

En Nakata es va passar la mà pels cabells, curts i blanquinosos, i es va quedar pensarós. Com podia resoldre aquella endevinalla del verat i sortir del laberint en què s’havia convertit la conversa? Per més que s’hi esforcés, no trobava la manera.

De fet, pensar les coses de manera lògica no era pas el fort d’en Nakata.

Mentrestant, indiferent al que passava, en Kawamura va estirar una pota del darrere i es va gratar sota la barbeta.

En aquell moment en Nakata va sentir una lleu rialla darrere seu. En tombar-se va veure, asseguda en una paret baixa de totxo, una gata siamesa preciosa i esvelta que el mirava fixament.

—Perdoni. Ha dit que era el senyor Nakata? —li va preguntar la gata siamesa amb una veu suau.

—Sí. Això mateix. Em dic Nakata. Hola.

—Hola —va respondre la gata siamesa.

—Des de bon matí que està núvol, però diria que no plourà —va dir en Nakata.

—Ja està bé si no plou.

La gata siamesa era de mitjana edat, anava amb la cua ufanosament aixecada i duia un collar amb el nom al coll. Tenia una cara molt fina i no li sobrava ni una unça de greix.

—Em pot dir Mimi. Com la Mimi de La Bohème. Fins i tot hi ha una cançó: «Mi chiamo Mimi».

—Ah —va fer en Nakata.

—És d’una òpera de Puccini. És que al meu amo li agrada molt l’òpera —va dir la Mimi, que tot seguit va riure amistosament—. Tant de bo l’hi pogués cantar, però no en sé gaire.

—M’alegro molt de conèixer-la, Mimi.

—I jo també, senyor Nakata. —Que és del barri?

—Sí. Visc en aquella casa d’allà. És a cals Tanabe. Miri, la que al davant té aquell BMW 530 de color crema.

—Ah —va fer en Nakata, que, tot i no saber què volia dia BMW, sí que va veure un cotxe de color crema. Un BMW devia ser allò.

—Escolti, senyor Nakata —va continuar la Mimi—. Jo sóc una gata que vaig a la meva, força individualista, i no m’agrada parlar més del compte. Però aquell jove (vostè li deia Kawamura, oi?) no és gaire llest, que diguéssim. Pobrissó… Quan era petit el va atropellar un nen del barri que anava amb bicicleta, i va picar de cap contra un cantell de ciment. Des de llavors que li costa pensar i parlar lògicament.

Per això, per molta paciència que hi tingui, em sembla que no en traurà res. Fa estona que me’ls miro i, tot i que ja sé que em fico on no em demanen, no m’he pogut estar de parlar amb vostè.

—Ah, no pateixi, per això. Li agraeixo la iniciativa. Em sembla que en Nakata és tan totxo com en Kawamura, i li costa sortir-se’n sense l’ajuda dels altres. Per això cada mes el senyor governador em paga una pensió d’invalidès. Estaré encantat de saber la seva opinió, Mimi.

—M’ha semblat sentir que busca una gata, oi? —va dir la Mimi—. No és que els espiés, sinó que ja fa estona que sóc aquí fent la migdiada i no he pogut evitar sentir el que deien. Ha dit que es diu Goma, oi?

—Sí. Això mateix.

—I en Kawamura ha dit que l’havia vista, oi?

—Sí. Això és el que m’ha dit. Però en Nakata no entén què ha dit després. No sé què fer.

—Senyor Nakata, què li sembla si jo hi intervinc i miro de parlar amb aquest jovenet? Segur que entre gats la conversa és més fàcil, i a més ja estic acostumada a la seva manera de parlar. Així, puc mirar de treure-li informació i després transmetre-l’hi a vostè.

—Si és tan amable de fer-ho, m’anirà molt bé.

La gata siamesa va assentir lleument i, com si fes ballet, va baixar graciosament de la paret de totxos. Llavors, amb la cua negra alçada com una asta, es va acostar a en Kawamura i se li va asseure al costat. A l’instant, en Kawamura va aixecar el morro per ensumar la Mimi, però la gata siamesa es va afanyar a esgarrapar-li la galta perquè es fes enrere. Gairebé immediatament, la Mimi va etzibar un altre cop amb la pota ben oberta al morro d’en Kawamura.

—Fes bondat i escolta’m, cap de suro! Borinot! —li va dir la Mimi amb un to amenaçador. Llavors, girant-se cap a can Nakata, va afegir—: A aquest li has de deixar les coses clares des de bon principi. Si no, es relaxa i només diu bajanades.

No és culpa seva, que es quedés així. Em sap greu per ell, però no s’hi pot fer res.

—Ja —va fer en Nakata, sense acabar d’entendre el que acabava de sentir.

Llavors va començar la conversa entre els dos gats, però parlaven tan de pressa i tan fluix que en Nakata no va plegar res. La Mimi preguntava amb un to tallant, i en Kawamura responia tímidament. Si tardava una mica a respondre, rebia un altre cop despietat a la cara. La Mimi era sens dubte molt llesta i educada. Amb tants gats com coneixia en Nakata, ella era la primera que coneixia les marques dels cotxes i que escoltava òpera. Impressionat, en Nakata va observar aquell intercanvi ràpid i eficient.

Quan la Mimi va haver sentit tot el que li interessava, va arruixar en Kawamura, que es va afanyar a desaparèixer. Quan va ser fora, la Mimi es va asseure a la falda d’en Nakata.

—Més o menys ja ho sé tot —va anunciar la gata siamesa.

—Ja. Moltes gràcies —va fer en Nakata.

—Es veu que aquest marrec, en Kawamura, ha vist la Goma unes quantes vegades entre aquelles herbes d’allà. És un solar buit on estava previst construir-hi.

Abans hi havia un magatzem de recanvis de cotxes, però una immobiliària el va comprar i el va enderrocar per fer-hi un bloc de pisos de luxe, però llavors hi va haver un moviment veïnal contrari i uns quants embolics legals, i les obres encara no han començat. Són coses que estan a l’ordre del dia. Ara hi han crescut totes aquestes herbotes i no hi entra ningú, de manera que és un lloc ideal per als gats del barri. Jo no tinc una vida social gaire activa i em fa por agafar puces, i per això no hi vaig gaire. Tal com deu saber, les puces són molt molestes, i un cop les tens costen molt de marxar. Igual que els mals costums.

—Ja —va respondre en Nakata.

—Es veu que aquesta gata de la fotografia és molt jove-neta i molt tímida, i diu que portava un collar contra les puces. Diu que tampoc parlava gaire bé. Qualsevol podia veure que era una gata que s’havia perdut i que no estava acostumada a sortir de casa.

—Quan va ser, això?

—L’últim cop que la va veure va ser fa tres o quatre dies. És tan totxo que fins i tot li costa entendre això dels dies. Però com que ha dit que era l’endemà que plogués, suposo que volia dir dilluns. Recordo que diumenge va ploure força.

—Ja. En Nakata no sap els dies de la setmana, però diria que va ploure quan diu. I després ja no l’ha tornat a veure, OÍ?

—Diu que aquell va ser l’últim cop. I els altres gats també diuen que tampoc l’han tornat a veure. És un gat poca-solta i que no és bo per a res, però l’he interrogat com cal i em sembla que no m’ha dit cap incoherència.

—L’hi agraeixo molt.

—No pateixi, home. A mi no em costa res. En general només puc parlar amb aquests gats inútils, i com que no m’hi entenc l’únic que en trec són enrabiades. Per això de tant en tant m’agrada parlar amb alguna persona raonable i ampliar horitzons.

—Ah —va fer en Nakata—. Hi ha una cosa que en Nakata encara no entén. El verat de què parlava el senyor Kawamura era el verat de peix?

La Mimi va aixecar àgilment la pota esquerra del davant i, mentre es mirava aquella bola carnosa de color rosa, es va posar a riure.

—És que aquest marrec té poc vocabulari…

—Vocabulari?

—Vull dir que no sap gaires paraules —va aclarir amablement la Mimi—. Per ell, tot el que és bo és verat. Es pensa que el verat és la cosa més exquisida del món.

No sap ni que existeixi el besuc, l’halibut o la círvia.

En Nakata es va escurar la gola.

—Si li he de dir la veritat, a en Nakata també li agrada molt, el verat. I les anguiles també, és clar.

—Les anguiles també són del meu gust. Ara, no se’n poden menjar cada dia.

—Ja té raó, ja. No se’n poden pas menjar cada dia.

Llavors es van quedar en silenci, absorts en pensaments sobre les anguiles. Va passar una estona en què les anguiles va ser l’únic tema que va ocupar els seus cervells.

—Per cert, el que volia dir aquell gat —va continuar la Mimi com si de sobte es recordés d’alguna cosa— és que, al cap de poc que aquell solar es convertís en el lloc de reunió dels gats del barri, va aparèixer un home dolent que es dedica a caçar gats. Els altres es pensen que aquest home és qui es devia endur la Goma. Es veu que fa servir alguna cosa bona de menjar com a esquer, i quan n’atrapa un el fica en un sac molt gros. És una tècnica molt elaborada, i un gat inexpert i amb la panxa buida hi cau de quatre grapes. Segons m’ha dit, aquell home fins i tot s’ha endut alguns dels gats més murris del barri. És terrible. Per un gat no hi ha res pitjor que el fiquin dins un sac.

—Ja —va fer en Nakata, i es va tornar a passar la mà pels cabells curts i blanquinosos—. I què en fa, dels gats, quan els té?

—No ho sé. Abans, dels gats en feien cordes de shamisen, però avui ja no se’n fan gaires i la majoria són de plàstic. D’altra banda, hi ha certs llocs al món on els humans encara se’ls mengen, els gats, però afortunadament al Japó no hi ha aquest costum gastronòmic. Per tant, em sembla que podem descartar aquestes dues possibilitats. El que queda, doncs, són els experiments científics. Hi ha molts experiments en què es fan servir gats. Tinc un conegut que el van fer servir per a un experiment psicològic a la Universitat de Tòquio. És una cosa molt fumuda, i si en comencéssim a parlar no acabaríem. Val més que ho deixem córrer. I després, tot i que són minoria, també hi ha malànimes que es diverteixen fent patir els gats.

Els agafen i, per exemple, els tallen la cua amb unes tisores.

—Ja —va dir en Nakata—. I què en treuen, de tallar-los la cua?

—No res. Només volen mortificar-los. Es veu que així s’ho passen bé. Al món hi ha gent molt recargolada.

En Nakata va pensar una mica en el que acabava de sentir, sense entendre com era que algú es pogués divertir tallant la cua a un gat.

—Així, mot ser que aquest home tan recargolat s’hagi endut la Goma? —va preguntar finalment.

La Mimi va doblegar els bigotis blancs i llargs i va arrufar les celles.

—Sí. No vull pensar-hi, ni tan sols imaginar-m’ho, però no és impossible. Senyor Nakata, jo no he viscut gaires anys, però he vist coses terribles que superen el que hom es pugui imaginar. Gairebé tothom es pensa que els gats són uns privilegiats, tot el dia jaient al sol i sense fer res, però la nostra vida no és tan idíl·lica com sembla. Els gats som animals indefensos i fràgils. No tenim closca com les tortugues, ni ales com els ocells. No ens podem amagar sota terra com els talps, ni canviar de color com els camaleons. La gent no és conscient de la quantitat de gats que cada dia prenen mal o tenen una fi miserable. Jo tinc la sort de viure en una llar acollidora com la dels Tanabe, on els nens em tracten bé i no em falta res, i tot i així no ho tinc fàcil. Imagini’s, doncs, que complicat ho tenen els gats que no tenen casa.

—Vostè és molt llesta, Mimi —va dir en Nakata, impressionat per l’eloqüència de la gata siamesa.

—No, i ara —va respondre la Mimi, vergonyosa i aclucant una mica els ulls—. El que passa és que m’estic moltes hores a casa estirada davant el televisor i m’he tornat així. He adquirit tot de coneixements inútils. Vostè la mira, la tele, senyor Nakata?

—No, en Nakata no la mira, la tele. La gent que hi surt parla molt de pressa i en Nakata no els pot seguir. A més, en Nakata és una mica totxo i no sap llegir, i si no saps llegir la tele costa d’entendre. De tant en tant escolto la ràdio, però també hi parlen molt de pressa i em canso. M’ho passo millor sortint a fora i parlant amb els gats.

—Ja ho crec —va dir la Mimi.

—Sí —va reblar en Nakata.

—Tant de bo no li hagi passat res, a la Goma —va fer la Mimi.

—Em sembla que en Nakata anirà a donar un cop d’ull a aquest solar.

—Segons m’ha dit aquell marrec, aquell home és molt alt, i porta un barret de copa molt estrafolari i unes botes de pell fins al genoll. I camina molt de pressa.

M’ha dit que és molt estrany, i que quan el vegi ja sabrà que és ell. En veure’l aparèixer, els gats que es reuneixen al solar s’escampen com aranyes que surten de l’ou. Però els que no el coneixen…

En Nakata es va ficar aquesta informació al cap, i la va desar en un calaix important per no oblidar-la. Aquell home és molt alt, i porta un barret de copa molt estrany i unes botes de pell fins al genoll.

—Espero haver-lo ajudat —va dir la Mimi.

—Li estic molt agraït. Si no hagués tingut l’amabilitat de parlar amb mi, encara estaria encallat amb el verat. Moltes gràcies.

—Em sembla que aquest home és perillós —va afegir la Mimi mirant en Nakata i arrufant una mica les celles—. Molt perillós. Diria que més perillós del que es pugui imaginar, senyor Nakata. Jo no m’hi acostaria, a aquell solar. Però vostè és un home, i ben mirat és la seva feina. Ara, ja cal que vagi amb compte.

—Moltes gràcies. Ja ho procuraré.

—Senyor Nakata, aquest món és molt violent. Ningú no se’n salva. Recordi-ho: tota prudència és poca, tant per als gats com per a les persones.

—Sí, ja ho tindré en compte —va dir en Nakata.

Però en Nakata no acabava d’entendre què volia dir que el món fos un lloc violent. El món era ple de coses que en Nakata no entenia, i tot el que tenia relació amb la violència pertanyia a aquest territori.

En Nakata va deixar la Mimi i va anar al solar que li havia indicat la gata. Era un espai de la mida d’una pista esportiva, tancat amb una alta paret de fusta contraplacada on hi havia un rètol que deia:

PROPERA CONSTRUCCIÓ D’HABITATGES. PROHIBIDA L’ENTRADA SENSE PERMÍS.

(Evidentment, en Nakata no el va poder llegir). L’entrada estava tancada amb una cadena gruixuda, però a la tanca hi havia un forat per on va poder entrar fàcilment. Algú devia haver esbotzat la planxa.

Les naus que hi havia hagut estaven enderrocades, però el terra estava per aplanar i les herbes hi creixien amb força. Hi havia vares d’or de l’alçada d’una criatura, sobre les quals voletejaven unes quantes papallones. Amb la pluja s’havien format petits munts de terra que s’alçaven aquí i allà com si fossin turons.

Era lògic que aquell lloc agradés als gats: no hi entrava ningú, hi havia animalons per caçar i era ple d’amagatalls.

En Kawamura no hi era. En Nakata va veure dos gats prims i amb el pelatge fet malbé, però quan els va saludar amablement es van limitar a mirar-se’l amb fredor abans de desaparèixer entre les herbes sense dir-li res. Era normal: a ningú li agrada que un tarat l’agafi i li talli la cua amb unes tisores. En Nakata mateix —tot i que no tenia cua— no volia que li passés a ell. Era lògic que els gats anessin amb peus de plom.

En Nakata es va enfilar en un turonet de terra i va mirar al seu voltant. No hi havia ningú. Només es veien papallones que volaven per sobre les herbes com si hi busquessin alguna cosa. En Nakata es va asseure allà on li va semblar bé, va treure dos panets de pasta de mongeta de la bossa de lona que duia a l’espatlla i, com sempre, se’ls va menjar per dinar. Després, amb els ulls aclucats, es va beure una mica de te calent que duia en un termos petit. Era un migdia tranquil. Tot descansava en pau i harmonia. En Nakata no se sabia avenir que algú pogués estar a l’aguait, a punt per maltractar cruelment uns pobres gats.

Mentre mastegava a poc a poc els panets de pasta de mongeta, es va passar la mà pels cabells curts i blanquinosos. Si hi hagués hagut algú li hauria explicat que en Nakata era una mica totxo, però malauradament estava sol. Per això només va assentir uns quants cops amb el cap per a ell mateix i va continuar menjant. En acabar-se els panets, va plegar ben petit l’embolcall de plàstic i el va ficar a la bossa. Va tapar bé el termos i també el va desar a la bossa. El cel estava cobert d’una capa de núvols, però pel color que tenien es podia endevinar que el sol era ben amunt.

Aquell home és molt alt, i porta un barret de copa molt estrafolari i unes botes de pell fins al genoll.

En Nakata va intentar formar-se la imatge d’aquell home, però no va saber imaginar-se com podia ser un barret de copa molt estrafolari ni unes botes de pell fins al genoll. De fet, no n’havia vist mai, de botes de pell. En Kawamura havia dit a la Mimi que només de veure’l sabria que era ell, de manera que en Nakata va pensar que l’únic que podia fer era esperar-se fins a veure’l. Allò era el més segur.

Es va aixecar i va pixar entre les herbes. Va ser una pixarada llarga, feta a consciència. Llavors va anar a un racó del solar que quedava mig amagat i, assegut entre les herbes, es va passar la tarda esperant que aparegués aquell home tan estrany.

La feina d’esperar era molt avorrida. No tenia ni idea de quan apareixeria aquell home. Tant podia ser l’endemà com al cap d’una setmana. També podia ser que no tornés a posar els peus en aquell solar. Tot i així, en Nakata estava acostumat a esperar sense cap objectiu i a passar l’estona tot sol, sense fer res. No li sabia gens de greu.

Per ell el temps no era cap problema. Ni tan sols tenia rellotge. En Nakata tenia un ritme propi. Al matí es feia de dia i al vespre es feia fosc. Quan es feia fosc anava als banys públics del barri, i en tornar dels banys públics se n’anava a dormir. Segons els dies, els banys públics estaven tancats, i llavors tornava a casa directament. La panxa li deia quan era l’hora de menjar, i quan era el dia d’anar a cobrar la pensió d’invalidés (quan s’acostava el dia algú l’hi deia) sabia que havia passat un mes. L’endemà de cobrar sempre anava a la barberia del barri perquè li tallessin els cabells. A principi d’estiu els de l’ajuntament del barri el convidaven a anguiles, i per Cap d’Any li donaven pastissos d’arròs.

En Nakata va relaxar els músculs, va apagar el cervell i va deixar que tot passés a través d’ell. Per ell era una acció natural, una cosa que feia cada dia inconscientment, des que era petit. Al cap d’un moment els límits de la seva consciència van començar a voleiar, talment com una papallona. Més enllà d’aquests límits s’obria un fosc abisme. De tant en tant la seva consciència s’escapava dels límits i planava per sobre d’aquell abisme encegador. Tot i així, en Nakata no tenia por d’aquella foscor ni d’aquella fondària. Per què havia de tenir por? Aquell món de foscor sense fons, aquell caos feixuc i silenciós, era un vell amic i formava part d’ell mateix. En Nakata ho entenia perfectament. En aquell món no hi havia lletres, ni dies de la setmana, ni governadors que li fessin por, ni òperes, ni BMW. Ni tisores, ni barrets de copa. Tampoc hi havia anguiles, ni panets de pasta de mongeta. Aquell món ho contenia tot, però sense fer-ne parts. I com que no hi havia parts, no hi havia cap necessitat de canviar les coses; tampoc calia treure’n res ni afegir-hi res. Només s’havia de deixar de pensar en coses difícils i submergir-se en aquell tot. Per en Nakata no hi havia res millor.

De tant en tant feia una capcinada, però, tot i estar adormit, mantenia els cinc sentits ben afuats per vigilar el solar. Si hi passava res o hi apareixia algú, es despertaria i faria el que caldria. El cel estava cobert d’un llençol de núvols grisos, però no semblava pas que hagués de ploure. Tots els gats ho sabien. I en Nakata també.





11


Quan acabo de parlar ja és molt tard. La Sakura m’escolta amb atenció, asseguda a la taula de la cuina i amb una mà a la galta. Li explico que tinc quinze anys, que estic a l’institut, que vaig prendre diners al meu pare i vaig marxar de casa, al barri de Nakano, a Tòquio. Que a Takamatsu m’estic en un hotel i que em passo el dia llegint llibres en una biblioteca. Que, sense saber per què, m’he despertat al costat d’un temple tot tacat de sang. Vet aquí. Evidentment, m’he deixat moltes coses. No puc parlar del que és realment important.

—Així que quan tenies quatre anys la teva mare se’n va anar de casa amb la teva germana i us va deixar a tu i al teu pare sols.

Trec la fotografia de la platja que duc a la cartera i l’hi ensenyo.

—Aquesta és la meva germana.

La Sakura es mira la foto una estona i me la torna sense dir res.

—No l’he vista des de llavors —continuo—. I la mare tampoc. No ha dit mai res i no sé ni on viu. No recordo ni com era. No en tinc cap foto. Recordo la seva olor, el seu tacte, però no pas com era.

—Mmm —fa la Sakura. Llavors, encara amb la mà a la galta, acluca una mica els ulls i em mira—. Deu ser molt fumut.

—Potser sí.

Continua mirant-me en silenci.

—I amb el teu pare no us enteníeu, oi? —em pregunta al cap d’una estona.

Que no ens enteníem? Í jo què li responc ara? Em limito a fer que no amb el cap.

—És clar… Si us haguéssiu entès no hauries marxat de casa —diu ella.

—Exacte.

—;Ho havies fet mai, abans?

—Alguna vegada —reconec—. Quan m’enfado és com si se’m petessin els ploms.

Algú apaga un interruptor dins el meu cap i el cos comença a actuar pel seu compte, abans que pugui pensar. Encara sóc jo, però és com si fos un altre.

—Vols dir que perds el control i reacciones amb violència?

—Sí. M’ha passat unes quantes vegades —admeto.

—I has fet mal a algú?

Faig que sí amb el cap.

—Només dues vegades. Però res greu.

Ella hi pensa un moment.

—Així, el que t’ha passat avui és el mateix?

Faig que no amb el cap.

—És la primera vegada que em passa una cosa tan forta. Això d’avui… no sé quan he perdut el coneixement ni què ha passat mentre estava inconscient. És com si hagués perdut tots els records. Mai no m’havia passat res semblant.

Es mira la samarreta que he tret de la motxilla. Observa detingudament la taca que hi ha quedat.

—L’últim que recordes és que has sopat, no? En un restaurant de prop de l’estació.

Faig que sí amb el cap.

—I després ja no recordes res més. Quan t’has despertat eres al darrere d’un temple, estirat entre les herbes. Havien passat quatre hores, i tenies la camisa tacada de sang i un lleu dolor a l’espatlla esquerra.

Torno a fer que sí amb el cap. Ella treu un mapa de la ciutat, l’estén sobre la taula i mira la distància que hi ha entre l’estació i el temple.

—No és que sigui molt lluny, però a peu hi ha una bona tirada. Per què hi deus haver anat? Si surts de l’estació, l’hotel on t’estàs és més aviat cap a l’altra banda.

Hi havies estat mai, en aquesta zona?

—Mai.

—Treu-te la samarreta un moment —em diu.

M’aixeco la samarreta i em quedo despullat de mig cos en amunt. Llavors ella es posa darrere meu i m’agafa l’espatlla esquerra. Els seus dits se m’enfonsen a la carn i deixo anar un crit sense voler. Prem amb molta força.

—Que et fa mal?

—Molt —responc.

—Em sembla que t’hi has donat un bon cop. O que te l’hi han donat.

—No recordo res.

—Sigui com sigui, em sembla que els ossos estan bé —diu ella. Llavors em continua passant els dits per l’espatlla. Tant si em fa mal com si no, el contacte amb les puntes dels seus dits és estranyament agradable. Quan l’hi dic, ella somriu.

—Hi tinc força traça, a fer massatges. Per això em guanyo la vida fent de perruquera. Si saps fer massatges, tothom et vol. —S’està una estona treballant sobre la meva espatlla, fins que finalment diu—: Em sembla que ja estarà. Si dorms aquesta nit, demà ja no et farà mal.

Agafa la samarreta que m’he tret, la posa en una bossa de plàstic i la llença a la brossa. Llavors es mira la camisa de quadres i decideix posar-la a la rentadora. Tot seguit obre un calaix d’una calaixera i, després de remenar una mica en treu una samarreta i me l’allarga. És una samarreta nova on hi diu MAUI WHALE WATCHINGCRUISE, amb un dibuix de la cua d’una balena sortint de l’aigua.

—És la més gran que he trobat. És de la meva amiga, però no pateixis. L’hi devia regalar algú en tornar d’algun viatge. Ja sé que no és gaire maca, però val més que te la posis.

Me la poso i em va a la mida.

—Si vols te la pots quedar —em diu.

Li dono les gràcies.

—T’ havia passat mai, això de quedar-te tanta estona inconscient? —em pregunta.

Jo faig que sí amb el cap i tanco els ulls. Noto el tacte i l’olor de la samarreta.

—Sakura, tinc molta por —li confesso—. Estic tan espantat que no sé què fer.

Potser durant les quatre hores que he estat inconscient he fet mal a algú. No recordo res, però m’he despertat tot tacat de sang. Si he comès algun crim, davant la llei sóc culpable tant si me’n recordo com si no, oi?

—Però potser només és que a algú li ha sortit sang del nas. Pot ser que algú que anava pel carrer hagi topat amb un pal de telèfon, li hagi sortit sang del nas i tu l’hagis ajudat, nio? Entenc que estiguis amoïnat, però com a mínim has d’intentar no pensar-hi fins demà. Demà al matí mirarem els diaris i la televisió, i si ha passat alguna cosa aquí a prop ho sabrem. Si és així, ja pensarem què hem de fer. La gent pot sagnar per molts motius, i la majoria de vegades no són tan greus com sembla.

Com que sóc una dona estic acostumada a veure’n cada mes, de sang. Ja m’entens, oi?

Assenteixo amb el cap. Noto que em poso una mica vermell. Ella posa una mica de Nescafé en una tassa grossa i posa aigua al foc. Mentre s’espera que bulli, es fuma una cigarreta. Hi fa unes quantes pipades i l’apaga abans d’acabar-la. Sento una lleu olor de menta.

—Et puc fer una pregunta indiscreta?

I tant, dic.

—La teva germana era adoptada, oi? És a dir, que la van treure d’algun lloc abans que nasquessis tu, no?

Exacte, dic. No sé per què, però els meus pares la van adoptar. I després vaig néixer jo. Potser no s’ho esperaven.

—Per tant, és segur que ets fill del teu pare i de la teva mare, oi?

—Que jo sàpiga, sí —li dic.

—Però quan se’n va anar de casa, la teva mare no se’t va endur a tu sinó a la teva germana, amb qui no tenia cap vincle de sang —observa la Sakura—. Normalment les dones no ho fan, això. No dic res.

—Per què ho devia fer?

Jo faig que no amb el cap. No ho sé, dic. És una pregunta que m’he fet milers de vegades.

—Segur que et va doldre. Em va doldre?

—No ho sé. Però em sembla que si mai em caso no tindré fills. No sabria com tractar-los.

—A casa meva no era tan complicat com a la teva —diu ella—, però amb els meus pares no m’hi he entès mai, i per culpa d’això he fet força bestieses. O sigui que ja sé com et sents. Però quan s’han de prendre decisions val més no precipitar-se. Al món tot és relatiu.

Es queda dreta davant la cuina bevent-se el Nescafé de la tassa fumejant, on hi ha un dibuix de la família Moomin. No diu res. Jo tampoc.

—No tens cap parent ni ningú a qui acudir? —em pregunta al cap d’una estona.

No, li contesto. Els avis paterns es van morir fa temps, i diria que el pare no té ni germans ni oncles. Com a mínim, no ha tingut mai relació amb cap parent. De la família de la mare tampoc no n’he sentit a parlar mai. Ni tan sols en sé el cognom de soltera. Per tant, és impossible que conegui la seva família.

—Sentint-te, sembla que el teu pare sigui un extraterrestre —diu la Sakura—. És com si hagués vingut d’un altre planeta, hagués agafat forma d’home, hagués segrestat una dona i t’hagués tingut a tu. Només per tenir descendència. I la teva mare potser va descobrir el secret, es va espantar i es va escapar. Sembla una història de ciència-ficció.

No sé què dir. Em quedo en silenci.

—Deixem-nos de bromes —afegeix, i per remarcar que no ho deia seriosament esbossa un somriure—. El cas és que estàs ben sol en aquest món.

—Suposo que sí.

Ella continua bevent-se el cafè repenjada a la pica.

—Ostres, hauria de dormir —diu com si se’n recordés de cop. Les busques marquen més de les tres—. No serà gaire, que m’he de llevar a dos quarts de vuit, però val més poc que gens. Anar a treballar després d’una nit en blanc és fatal.

;Què fas tu?

Li dic que porto el sac i que si no li fa res dormiré en un racó, on no hagi de fer nosa. Llavors trec el sac de la motxilla i l’estenc a terra. Ella s’ho mira mig sorpresa.

—Sembles un escolta —diu.

Ella apaga el llum i es posa al futon; jo em fico al sac i tanco els ulls per dormir.

Però no puc. Encara veig la samarreta blanca tacada de sang. Encara sento una mena de cremor a l a mà. Obro els ulls i miro fixament al sostre. Sento com cruix el terra d’algun pis. Algú obre una aixeta. Al lluny torno a sentir una sirena d’ambulància, però en la negror de la nit ressona amb força.

—Que no pots dormir? —xiuxiueja la Sakura en la foscor.

Li dic que no.

—Jo tampoc. Per què m’havia de prendre aquest cafè? He estat ben beneita. —Prem l’interruptor que té a la vora del coixí, mira l’hora que és i torna a apagar el llum—. No em mal interpretis —diu—, però si vols pots venir aquí. Jo tampoc m’adormo.

Surto del sac i em poso al seu futon. Vaig amb samarreta i calçotets. Ella porta un pijama de color rosa clar.

—A Tòquio hi tinc un xicot. No és res de l’altre món, però estem junts. Per això no ho faig amb ningú més. Encara que no ho sembli, sóc molt seriosa, en això. Sóc feta a l’antiga. Abans feia el que em semblava, però ara he canviat. Sóc molt com cal. O sigui que no et facis idees estranyes. És com si dormissis amb la teva germana. Entesos?

Entesos, dic.

Em passa la mà per l’espatlla, m’acosta cap a ella i em posa la galta al front.

—Pobrissó —diu.

Evidentment, tinc una erecció. Molt forta. Tal com estem posats, no puc evitar que ella ho noti amb la cuixa.

—Ostres —exclama.

—Em sap greu —dic—. Ha estat sense voler.

—Ja ho entenc —fa ella—. Deu ser incòmode, però no ho pots evitar, oi?

Faig que sí en la foscor.

Dubta un moment, però llavors m’abaixa els calçotets i m’agafa el penis, que està dur com una pedra. Ho fa com si comprovés alguna cosa. Com quan el metge et pren el pols. Amb el tacte suau de la seva mà, noto com una mena de pensament fugisser a l’entrecuix.

—Quants anys té la teva germana?

—Vint-i-un —responc—. Sis més que jo.

Hi pensa un moment.

—Que tens ganes de veure-la?

—Potser sí.

—Potser sí? —repeteix ella prement-me el penis amb més força—. Què vol dir potser sí? Que no tens gaires ganes de veure-la?

—Si la veiés no sabria què dir-li i, a més, potser ella no té ganes de veure’m a mi. Amb la meva mare em passa el mateix. Potser no em volen veure. Potser no em busquen. A més, són elles que van marxar.

Sense mi, penso.

Ella no diu res. La mà amb què m’estreny el penis es va tensant i relaxant.

L’erecció puja o baixa seguint els seus moviments.

—Et vols córrer, oi? —em pregunta.

—Potser sí —dic.

—Potser sí?

—I tant —rectifico.

Deixa anar un lleu sospir i comença a moure la mà a poc a poc. És una sensació meravellosa. No és només un moviment amunt i avall, sinó una sensació més completa. Els seus dits m’acaricien el penis i els testicles. Tanco els ulls i deixo anar un gran sospir.

—No em pots tocar. I quan estiguis a punt m’ho dius, eh? Que no s’embrutin els llençols.

—D’acord —dic.

—Què et sembla? Oi que en sé?

—Molt.

—Ja t’he dit que tinc bones mans. Però pensa que això no té res a veure amb el sexe. Només… t’ajudo a relaxar-te. Avui has tingut un dia molt llarg, estàs tens i així és impossible que t’adormis. Entesos?

—Sí —dic—. Però et voldria demanar una cosa.

—Què vols?

—Em deixes que t’imagini despullada? Para de moure la mà i em mira.

—Ara vols imaginar-me despullada?

—Sí. He intentat evitar-ho, però no puc.

—No pots?

—És com una tele que no es pot apagar.

Ella riu, com si li fes molta gràcia.

—No ho entenc. Per què no t’imagines el que vols? No cal que em demanis permís per tot. No veus que jo no ho sé, el que t’imagines?

—Però em sap greu. Imaginar coses és molt important, i m’ha semblat que t’ho havia de demanar. No em fa res que ho sàpigues.

—Ets molt educat, oi? —fa com si estigués impressionada—. Però, ara que ho dius, m’agrada que m’ho hagis demanat. Et dono permís per imaginar-me com vulguis.

—Gràcies —li dic.

—Què? Tinc un cos maco?

—Molt —contesto.

Finalment noto una sensació llangorosa a l’entrecuix, com si es vessés un líquid dens. Quan l’hi dic, agafa un paquet de mocadors que té al costat del coixí i m’ajuda a acabar. Ejaculo amb força, una vegada i una altra. Al cap d’una estona, ella se’n va a la cuina, llença els mocadors i es renta les mans.

—Em sap greu —li dic.

—No passa res —em diu quan torna a entrar al futon—. Si et tornes a disculpar em faràs sentir malament. És una part del teu cos i no te n’has d’avergonyir. Estàs millor?

—I tant.

—Me n’alegro —diu. Llavors s’està una estona pensant en alguna cosa—. Se m’acaba d’acudir, però estaria bé que fos la teva germana, oi?

—I tant —dic jo.

Em passa la mà suaument pels cabells.

—Jo ja em poso a dormir. Val més que tornis al sac. Només sé dormir sola i, a més, al matí no tinc ganes de tornar a notar això tan dur.

Torno al sac i tanco els ulls. Aquest cop m’adormo. Agafo un son molt profund.

Potser el més profund des que vaig marxar de casa. És com si fos en un gran ascensor que, a poc a poc i en silenci, em porta cap al centre de la terra. La llum desapareix i tots els sorolls s’esvaeixen.

Em llevo que són més de les nou. La Sakura ja no hi és. Ha anat a treballar. Tal com em va dir, l’espatlla no em fa quasi gens de mal. Damunt la taula de la cuina hi ha un diari d’avui plegat, una nota i una clau.

He mirat totes les notícies de les 7 i he llegit tot el diari. En aquesta zona no hi ha hagut cap accident amb sang pel mig. Segur que aquella taca no era res.

Que bé, no? A la nevera no hi ha gaire cosa, però menja el que trobis. Pots fer servir tot el que vulguis. Si no tens cap lloc per anar, et pots quedar aquí uns quants dies. Quan surtis deixa la clau sota l’estora.

Trec la llet de la nevera, i després de comprovar la data de caducitat, me’n poso una mica als cereals i me’ls menjo. Poso aigua a bullir i em preparo un te Darjeeling de sobre. Em faig un parell de torrades i me les menjo amb margarina lleugera. Llavors obro el diari i llegeixo la secció de notícies locals. Efectivament, en aquesta ciutat no hi ha hagut cap crim violent. Sospiro alleujat, plego el diari i el deixo on era. Pel que sembla, almenys no hauré de fugir de la policia. Tot i així, decideixo no tornar a l’hotel. He d’anar amb compte. Encara no sé què va passar durant aquelles quatre hores.

Truco a l’hotel. S’hi posa un noi que no conec. Li dic que m’ha sortit un imprevist i que he de deixar l’habitació. Intento parlar com un adult. Com que he pagat per endavant no hi ha d’haver cap problema. Li dic que a l’habitació hi tinc algunes pertinences, però que no les necessito i que les poden llençar. Ell consulta l’ordinador per comprovar que no hi hagi problemes amb el pagament.

—Ja està, senyor Tamura. Li faig el check out —em diu.

Com que la clau és una targeta, no cal que la torni. Li dono les gràcies i penjo.

Em dutxo. Al lavabo hi ha estesos uns mitjons i unes calces de la Sakura.

Evitant mirar-los, em rento com sempre, a poc a poc i amb molta cura. Intento no pensar en ahir a la nit. Em rento les dents i em canvio els calçotets. Plego bé el sac de dormir i el poso a la motxilla. Faig una rentadora amb la roba bruta. Com que no hi ha assecadora, quan s’acaba el centrifugat plego la roba, la poso en una bossa de plàstic i la deso a la motxilla. Ja l’assecaré en una bugaderia.

Rento tots els plats que hi ha apilats a la pica, els eixugo i els deso als armaris.

Endreço la nevera i llenço les coses que s’han fet malbé. Hi ha coses que fan una pudor terrible. Trobo un bròquil florit, un cogombre que sembla de goma i un paquet de tofu caducat. El que encara es pot menjar ho poso en un altre recipient i netejo una taca de salsa que es devia abocar. Llenço les burilles del cendrer i recullo els diaris escampats. Passo l’aspiradora. La Sakura potser sap fer massatges, però no té ni idea de portar una casa. Planxo les samarretes que ha anat apilant sobre la calaixera i em plantejo si anar a comprar per fer un bon sopar. Com que a casa m’encarregava de totes aquestes coses, no em molesta feries. Però anar a comprar i tot potser és fer-ne un gra massa.

Quan acabo de planxar, m’assec a la taula de la cuina i miro al meu voltant.

Penso que no em puc quedar aquí. Ho tinc molt clar. Si m’hi quedo no pararé de tenir ereccions i fantasies. No podré evitar mirar les calces negres que hi ha penjades al lavabo, i no li podré tornar a demanar permís perquè em deixi imaginar-me coses. I, sobretot, no podré oblidar el que em va fer ahir a la nit.

Li deixo una nota. L’escric amb un llapis poc esmolat al bloc que hi ha al costat del telèfon.

Gràcies. M’has salvat. Em sap greu haver-te despertat tan tard, però no tenia ningú més a qui acudir.

Escric això i m’aturo per pensar com continuo. Miro l’habitació.

T’agraeixo que m’hagis deixat quedar a dormir i que m’hagis ofert quedar-me uns quants dies. Tant de bo pogués, però no et vull molestar més. No sé com explicar-ho, però tinc diversos motius. M’he d’espavilar tot sol. Espero que em guardis una mica d’amabilitat per quan em torni a trobar en un mal pas.

Faig una altra pausa. Algú té el televisor a tot volum. És un d’aquests programes matinals per a mestresses de casa. Els participants al programa s’escridassen i els anuncis no es queden curts. Assegut a la taula de la cuina i fent rodar el llapis esmussat a la mà, poso ordre a les meves idees.

Si he de dir la veritat, però, no crec que mereixi la teva amabilitat. Intento ser una persona com cal, però no me’n surto. Espero que quan ens tornem a veure sigui una mica més presentable. No sé si podrà ser. Ahir a la nit va estar molt bé. Gràcies.

Deixo la nota sota una tassa, agafo la motxilla i surto del pis. Tal com m’ha dit, deixo la clau sota l’estora. A mitges escales trobo un gat amb clapes blanques i negres estirat al sol. Deu estar acostumat a la gent, ja que quan m’hi acosto no sembla tenir cap intenció d’aixecar-se. M’hi assec al costat i li acaricio el llom. És una sensació que em porta records. El gat acluca els ulls i comença a roncar. Ens quedem una bona estona a les escales, cadascú assaborint aquesta sensació coneguda. Finalment li dic adéu i surto al carrer. A fora ha començat a caure una pluja fina.

Ara que he deixat enrere l’hotel més barat de la ciutat i el pis de la Sakura, no tinc on passar la nit. Abans que es faci fosc he de trobar un lloc cobert i segur on pugui dormir. No tinc ni idea d’on trobar-lo, però de moment agafo el tren i me’n vaig a la Biblioteca Komura. Suposo que quan hi sigui ja trobaré alguna solució. No tinc res en què basar-me, però és tal com ho sento.

D’aquesta manera, el meu destí agafa camins encara més inesperats.





12


Benvolgut doctor,

Potser se sorprendrà de rebre aquesta carta, sense previ avís. Si us plau, perdoni’m la gosadia. Suposo que es deu haver oblidat del meu nom: sóc l’antiga mestra de l’escola de ***, a la prefectura de Yamanashi. En llegir aquest nom, potser se’n recorda. Sóc la mestra que duia d’excursió el grup de nens que es van quedar inconscients al bosc, l’any abans que s’acabés la guerra. Després de l’incident, vaig tenir l’oportunitat de parlar amb vostè i amb els seus companys de la Universitat de Tòquio unes quantes vegades, quan van venir al nostre poble per investigar el cas juntament amb uns quants membres de l’exèrcit.

Després d’això, veient el seu nom en diaris o revistes he seguit la seva brillant carrera amb una admiració profunda, i sempre he recordat la seva persona i la seva manera de fer, tan professional. També he llegit alguns dels seus llibres i sempre m’han impressionat molt favorablement la profunditat i l’amplitud dels seus punts de vista. Em convenç especialment la idea que els humans som éssers eminentment individuals però que alhora compartim una mena de memòria arcaica que ens uneix. Durant la meva vida hi ha hagut moltes vegades que jo mateixa he experimentat aquesta sensació. Desitjo de tot cor que pugui continuar i aprofundir la seva tasca.

Pel que fa a mi, després d’aquell incident vaig continuar ensenyant a la mateixa escola de ***, fins que, fa uns quants anys, vaig caure malalta. Em van haver d’ingressar una temporada força llarga a l’Hospital General de Kofu, i quan feia poc que hi era vaig haver de renunciar a la feina. Em vaig passar més d’un any entre l’hospitalització i la recuperació, però em vaig curar, i quan em van donar d’alta vaig decidir obrir una petita acadèmia al mateix poble. Els nens que ara vénen a l’acadèmia són els fills dels nens a qui havia fet de mestra a l’escola. El refrany que diu que el temps passa volant està molt sentit, però realment és així.

Durant la guerra vaig perdre el marit i el pare, i en els confusos anys de la postguerra fins i tot la mare. Com que em vaig casar just abans que el meu marit marxés al front, no vam tenir temps de tenir fills, de manera que m’ha tocat viure sola. No puc pas dir que hagi estat una vida molt feliç, però, gràcies a haver fet tants anys de mestra i a haver educat tantes criatures, considero que, a la meva manera, he viscut una vida plena. Cada dia dono les gràcies al cel per haver-me donat aquesta oportunitat. Si no hagués pogut fer de mestra, em sembla que no hauria sobreviscut.

Si avui goso escriure-li és perquè m’és impossible oblidar l’incident que va passar en aquell bosc la tardor de l’any 1944. De fet, ja han passat vint-i-vuit anys, però jo ho tinc tan present com si hagués passat ahir mateix. És un record que no em deixa mai, m’acompanya en tot moment, com si fos la meva ombra. He passat moltes nits en blanc i aquest record se m’ha aparegut sovint en somnis.

És com si les repercussions d’aquell incident haguessin continuat controlant en tot moment la meva vida. Quan em trobo amb alguna de les criatures que eren presents al lloc de l’incident (la meitat encara viuen al poble i tenen vora quaranta anys) sempre em demano quines conseqüències devia tenir aquell fet en les seves vides, i també en la meva. És impossible que un incident com aquell no ens provoqués algun efecte físic o psicològic, però quan intento concretar la forma que van adoptar aquells efectes i la importància que van tenir no me’n surto.

Tal com deu saber, en el moment de l’accident els militars van evitar que el que va passar es fes públic. Després, durant l’ocupació, l’exèrcit nord-americà també va dur a terme algunes investigacions en secret. Si li he de ser sincera, penso que tant l’exèrcit japonès com el nord-americà són el mateix. Després de l’ocupació nord-americana, un cop el govern va aixecar la censura, tampoc va aparèixer cap article en diaris o revistes sobre aquell incident, potser perquè ja feia temps que havia passat i no hi havia hagut cap víctima.

Així doncs, hi ha ben poca gent que estigui al corrent del que va passar aquell dia al bosc. Durant la guerra es van viure tantes coses terribles i es van perdre tantes vides que el fet que un grup de criatures es quedessin inconscients enmig del bosc no sembla res de l’altre món. Fins i tot aquí no hi ha gaire gent que se’n recordi, i els qui se’n recorden no en volen parlar gaire. Com que és un poble petit i l’incident no va deixar gaire bon record, fins a un cert punt aquesta actitud d’ignorar-lo em sembla lògica.

La majoria de coses les oblidem amb el temps. Fins i tot la guerra i la mort de tantes persones ara ens semblen coses que pertanyen a un passat llunyà. El dia a dia ens manté tan ocupats que la majoria de coses importants surten de l’òrbita dels nostres records com si fossin estels apagats. Hem d’estar massa pendents de les qüestions quotidianes i d’aprendre coses noves: nous estils, nous coneixements, noves tècniques, noves paraules… I, tanmateix, hi ha fets que no s’obliden, per més que passi el temps, per més coses que succeeixin. Hi ha records que no es poden esborrar, coses que queden dins nostre com una dovella. I per mi, el que va passar aquell dia al bosc n’és una.

Suposo que ja és massa tard i que se sorprendrà que ara li surti amb això, però es tracta d’una cosa que necessito explicar-li mentre encara sigui viva.

Durant la guerra vivíem sota un estricte control de les idees, i hi havia coses que no podíem expressar fàcilment. Quan ens vam veure, també hi havia militars, de manera que no era l’ambient més propici per parlar amb llibertat. A més a més, en aquell moment no coneixia res sobre vostè ni sobre la seva tasca professional i, jove com era llavors, no vaig gosar ser massa explícita sobre qüestions personals.

Per això hi ha uns quants fets que em vaig quedar per a mi. Dit d’una altra manera, en les declaracions que vaig fer per a la investigació oficial vaig canviar intencionadament una part dels esdeveniments. I, de la mateixa manera, en la investigació que va dur a terme l’exèrcit nord-americà després de la guerra em vaig reafirmar en la primera versió que havia donat. Ja sigui per por o per mantenir les aparences, vaig repel·lir les mentides que li havia dit a vostè. Penso que aquest comportament meu potser va dificultar la resolució del cas o potser en va distorsionar les conclusions, i durant tots aquests anys he viscut amb aquesta recança. Em sap molt greu.

Aquest és el motiu pel qual li escric aquesta carta tan llarga. Sé que està molt enfeinat i que per vostè potser és una molèstia. Si és el cas, prengui’s aquestes ratlles com els repapiejos d’una dona gran i llenci la carta sense fer-ne cas. Només ho faig perquè sento la necessitat de confessar a algú el que va passar mentre encara pugui. És cert que em vaig recuperar de la malaltia, però qui sap si no puc tenir una recaiguda. Espero que ho entengui.

La nit abans que anéssim d’excursió amb els nens, vaig somiar en el meu marit.

Just abans de l’alba. El meu marit ja feia temps que era al front. Va ser un somni molt concret i molt eròtic, un d’aquells somnis tan clars que és difícil distingir-los de la realitat.

Fèiem l’amor una vegada i una altra sobre una gran pedra plana que era a prop del cim d’una muntanya. La pedra era de color gris clar i devia tenir una superfície d’uns dos tatamis. La superfície era llisquent i humida. El cel estava encapotat, com si s’hagués de posar a ploure amb força en qualsevol moment. No bufava ni un bri d’aire. S’acostava el vespre i els ocells s’afanyaven a tornar al niu. Nosaltres fèiem l’amor sota aquell cel, sense dir-nos res. Com que la guerra ens va separar quan feia poc que érem casats, el meu cos es delia per estar amb el meu marit.

Vaig sentir un plaer indescriptible. Fèiem l’amor en diferents postures i arribàvem a l’orgasme una vegada i una altra. Ara que hi penso, és molt estrany, ja que tant ell com jo érem introvertits i mai no ho havíem fet de tantes maneres ni havíem arribat a experimentar un plaer tan intens. En el somni, però, ens havíem oblidat de la contenció habitual i ho fèiem com bèsties.

En despertar-me, a fora encara era fosc i em vaig sentir molt estranya. Tenia una pesantor inquietant a tot el cos i encara notava el meu marit dintre meu. El cor m’anava molt de pressa i em costava respirar. Tenia la vagina ben humida, com si ho acabés de fer de veritat i no pas en un somni. Em fa vergonya dir-ho, però em vaig masturbar. Estava molt excitada i havia de fer alguna cosa per calmar-me.

Després vaig anar a l’escola amb bicicleta i em vaig endur els nens a Owanyama. Pel camí continuava notant els efectes del sexe. Si tancava els ulls, encara sentia com el meu marit es corria dintre meu, com el seu semen picava contra les parets de l’úter. Jo m’aferrava ben fort a la seva esquena, obria les cames tant com podia i amb els turmells m’arrapava a les seves cuixes. Mentre pujava aquella muntanya amb els alumnes, estava ben abstreta. Es podria dir que continuava vivint en aquell somni tan real.

Quan, un cop al bosc, els nens ja estaven a punt de començar a buscar bolets, em va venir la regla de sobte. Encara no em tocava. Sóc molt regular i tot just m’havia parat feia deu dies, però potser aquell somni eròtic va desencadenar alguna reacció dintre meu. Sigui com sigui, em va agafar per sorpresa i, a sobre, al mig del bosc.

Vaig dir als nens que descansessin una estona, em vaig allunyar d’on eren i vaig improvisar una solució d’emergència amb un parell de tovalloles que duia. Sagnava molt i estava força trasbalsada, però vaig pensar que ja aguantaria fins que tornéssim a l’escola. Estava mig marejada i no podia pensar amb claredat. Suposo que em sentia culpable per haver tingut aquell somni tan vergonyós, per haver-me masturbat i per haver tingut fantasies sexuals en presència de la canalla.

Normalment, el meu caràcter retret em feia reprimir aquella mena de pensaments.

Mentre els nens buscaven bolets, vaig pensar que valdria més escurçar l’excursió i tornar com més aviat millor. Un cop a l’escola em seria més fàcil sortir d’aquell mal pas. Em vaig asseure i em vaig posar a vigilar la canalla: després de comptar-los, vaig procurar no perdre’n cap de vista.

Al cap d’un moment, però, vaig veure un nen que venia cap a mi amb alguna cosa a les mans. Era en Nakata —el nen que es va quedar inconscient i va haver d’estar tant temps ingressat—, i el que portava eren les tovalloles ensangonades que jo havia fet servir. Vaig respirar profundament, sense saber-me avenir del que veia, ja que les havia llençat ben lluny d’on eren els nens, en un lloc on no les poguessin trobar. De fet és lògic, ja que a les dones aquesta és una de les coses que ens fan més vergonya i que més volem mantenir en secret. Encara no entenc com les va poder trobar.

Sense adonar-me del que feia, vaig començar a donar bufetades a en Nakata. El vaig agafar amb una mà per l’espatlla i amb l’altra el vaig bufetejar. Estava tan exaltada que potser em vaig posar a cridar i tot. Vaig perdre el control. Em sembla que tenia tanta vergonya que no sabia què em feia. No havia pegat mai a cap alumne, però en aquell moment estava fora de mi.

Llavors em vaig adonar que tots els nens em miraven. Alguns estaven drets, uns altres asseguts, però tots estaven girats cap a mi. Ho tenien tot ben bé davant els ulls: jo, dreta i blanca com un full de paper; en Nakata estès a terra a causa de les meves bufetades, i les tovalloles tacades de sang. Tots ens vam quedar una estona immòbils, com si estiguéssim congelats. No es va moure ningú, i ningú no va dir res.

Als nens els havia desaparegut l’expressió de la cara. Semblaven màscares de bronze. Un gran silenci es va apoderar del bosc. Només se sentia el cant dels ocells.

És una escena que tinc gravada al cervell.

No sé pas quanta estona va passar. Diria que no gaire, però a mi em va semblar una eternitat. Van ser uns moments en què vaig arribar fins al límit d’aquest món.

Finalment vaig tornar en mi i les coses del meu voltant van recuperar el color. Vaig amagar les tovalloles tacades de sang al meu darrere i vaig aixecar en Nakata de terra. El vaig abraçar ben fort i li vaig demanar perdó de tot cor. Li vaig dir que m’havia equivocat i li vaig suplicar que em perdonés. Ell encara estava en estat de xoc. Tenia els ulls en blanc i em sembla que no sentia el que li deia. Sense deixar d’abraçar-lo, em vaig girar cap als altres alumnes i els vaig dir que tornessin a buscar bolets. Em van fer cas, com si no hagués passat res. Em sembla que no van entendre el que acabaven de veure. Tot era massa estrany i massa sobtat.

Em vaig quedar una estona allà plantada, abraçant ben fort en Nakata. Em volia morir allà mateix. Volia desaparèixer. Vivíem una guerra terriblement cruel on no parava de morir-hi gent. Ja no sabia què estava bé i què no ho estava. El paisatge i els colors que veia eren els que havien de ser? Els cants dels ocells que sentia eren els de veritat? Estava sola enmig del bosc, confusa, i no parava de rajar-me sang de l’úter. Estava enfadada, atemorida i avergonyida. Vaig rompre a plorar.

Vaig plorar en silenci, sense fer cap soroll.

I llavors va ser quan els nens es van quedar inconscients.

Espero que entengui que no expliqués aquesta història als oficials de l’exèrcit.

Estàvem en plena guerra i sempre havíem de guardar les aparences. Per això en la meva versió dels fets vaig ometre que m’havia vingut la regla, que en Nakata havia trobat les tovalloles tacades de sang i que jo li havia pegat. Tal com he dit abans, em sap greu haver dificultat i entorpit les seves investigacions. Ara que per fi l’hi puc explicar, em trec un gran pes de sobre.

Per molt estrany que sembli, cap nen no recordava el que havia passat: ni les tovalloles ni el fet que jo hagués pegat a en Nakata. Se’ls havia esborrat tot del cervell. Just després de l’incident vaig mirar de comprovar-ho parlant-los un per un i vaig adonar-me que efectivament no se’n recordaven. Potser quan va passar allò ja estaven en coma.

Com a ex-mestra d’en Nakata, també voldria dir-li unes quantes coses sobre ell. De fet, després de l’incident no sé què se’n va fer. Un oficial de l’exèrcit nord-americà que em va fer una entrevista després de la guerra em va explicar que se l’havien endut a un hospital militar de Tòquio i que, després de passar-se un quant temps en coma, finalment va recuperar la consciència. Però no em va donar cap més explicació. Suposo que sobre aquest aspecte vostè sap més detalls que no pas jo.

Tal com sap, en Nakata era un dels cinc nens que havien evacuat de Tòquio i havien portat al nostre poble. Dels cinc, era el més llest i el que treia més bones notes. Era guapo i sempre anava ben vestit. Era un nen tranquil i no es ficava mai on no el demanaven. A classe no aixecava mai la mà, però si li preguntaves ell sempre contestava correctament, i si li demanaves l’opinió sempre la donava de manera clara i raonada. De seguida entenia les explicacions de totes les as-signatures. En totes les classes hi ha un alumne així, capaç d’estudiar pel seu compte i que saps que anirà a una bona universitat i trobarà una bona feina. Són criatures que tenen una capacitat innata per espavilar-se.

Com a mestra seva, però, hi havia alguna cosa que no m’acabava de quadrar.

De tant en tant notava que dins seu hi havia una mena de resignació. Tot i anar superant les dificultats que se li presentaven, mai no mostrava cap alegria per haver-ho aconseguit. Tampoc coneixia les dificultats d’esforçar-se ni el dolor d’equivocar-se. Mai no sospirava ni somreia. Feia les coses perquè les havia de fer.

Resolia les dificultats amb què es trobava de manera eficient, com un treballador d’una cadena de muntatge que va cargolant les peces que li acosta la cinta transportadora.

Em sembla que aquest comportament podia ser degut a l’entorn familiar.

Evidentment, com que no vaig conèixer els seus pares, que es van quedar a Tòquio, no ho puc saber del cert, però en la meva vida com a ensenyant m’he trobat amb casos semblants. Sovint passa que a les criatures espavilades, justament perquè ho són, els adults els anem aixecant cada cop més el llistó, fins que arriba un punt en què queden tan aclaparats per les tasques que se’ls imposen que comencen a perdre la frescor i l’emoció que haurien de mostrar en el moment d’assolir alguna cosa. Si es troben en un entorn com aquest, hi ha criatures que tanquen el cor i s’esforcen per amagar qualsevol manifestació natural dels sentiments. I per aconseguir que tornin a obrir el cor cal molt temps i molts esforços. Com que els nens tenen el cor molt mal·leable, se’ls pot deformar de moltes maneres, però un cop deformat i solidificat costa molt tornar-lo a l’estat original. En la majoria de casos és impossible. Però no cal que m’estengui en aquest punt, ja que és la seva especialitat i no crec que algú com jo hi pugui afegir res que no sàpiga.

Per altra banda, jo sospitava que en el comportament d’en Nakata s’hi amagava una ombra de violència. Sovint vaig notar que en la seva expressió o en els seus moviments hi havia una mostra fugissera de por, com una mena de reacció instintiva d’haver estat exposat tant temps a la violència. M’era impossible saber fins a quin grau arribava aquella violència, ja que era un nen molt reservat i sabia amagar molt bé aquella por. Però quan passava alguna cosa sempre hi havia algun moviment, per lleu que fos, que no podia dissimular. Estic convençuda que a casa seva havia patit algun tipus de violència. Quan es passa tant temps com he passat jo amb la canalla, hi ha coses que no se t’escapen.

A les famílies dels pobles n’hi ha molta, de violència. Normalment tots els pares són pagesos i han de fer mans i mànigues per sobreviure. Treballen de punta a punta de dia, arriben a casa esgotats i la majoria beuen. Per tant, quan s’enfaden la mà els va més de pressa que el cap. Això no és cap secret. Les criatures de poble reben força, però no en fan cas i les pallisses no els deixen cap seqüela psicològica.

El pare d’en Nakata, en canvi, era professor d’universitat, i si he de jutjar per les cartes que em va escriure, la seva mare també devia tenir estudis. Així, en Nakata no era només un nen de ciutat sinó que també era de casa bona. Per tant, si en una família com aquella es produïa algun tipus de violència, devia ser més complicada i més velada que la violència directa i quotidiana a què estan sotmesos els nens de poble. Devia ser un tipus de violència que una criatura no pot compartir amb ningú.

Per això em va recar especialment pegar-li aquell dia. Me’n vaig penedir de seguida. Allò era l’últim que hauria hagut de fer, ja que just llavors —després que l’evacuessin de Tòquio, l’obliguessin a separar-se dels seus pares i el deixessin en un entorn completament nou— començava a obrir-me el seu cor.

L’únic que vaig aconseguir pegant-li d’aquella manera va ser etzibar un cop letal a la calma que ell podia haver adquirit des que era entre nosaltres. M’hauria agradat poder reparar aquell error amb el temps, però el que va passar després ho va fer impossible. En Nakata no va recuperar el coneixement, se’l van endur a Tòquio i no el vaig tornar a veure. Encara avui em reca el que va passar. Encara puc veure la cara que feia quan li pegava, i també la por i la resignació tan profundes que hi tenia gravades.

Em sap greu haver escrit una carta tan llarga, però encara hi ha una darrera cosa que li vull dir. Quan el meu marit va morir a les Filipines, just abans que s’acabés la guerra, no vaig patir cap trasbals. El que vaig sentir en aquell moment no va ser més que un profund sentiment d’impotència. No em vaig enrabiar ni em vaig desesperar. No vaig vessar ni una sola llàgrima. Ja sabia que el meu marit moriria al front. Des que l’any abans havia passat tot allò —aquell somni eròtic tan real, aquella regla que em va venir abans d’hora, aquella excursió a la muntanya, aquelles bufetades que vaig donar a en Nakata, aquell misteriós estat de coma en què van entrar els nens al bosc—, ja havia acceptat com un fet que el meu marit s’havia de morir. Quan m’ho van comunicar va ser com si em confirmessin una cosa que ja sabia. Una part de la meva ànima es va quedar en aquell bosc: el que hi vaig viure supera de llarg totes les altres experiències que he tingut en aquesta vida.

Abans d’acabar, vull expressar-li el meu desig que les seves investigacions siguin ben profitoses.

Cuidi’s molt. Cordialment.





13


A les dotze, mentre dino mirant el jardí, l’Oshima em ve a veure i s’asseu al meu costat. Avui sóc gairebé l’únic usuari de la biblioteca. Com sempre, el meu dinar és la capsa més barata que venen a l’estació. Parlem una mica. L’Oshima em vol donar la meitat de l’entrepà que porta. Em diu que avui l’ha fet més gros expressament per a mi.

—No t’ho prenguis malament, però fas cara de no menjar prou —afegeix.

—És que vull que se m’encongeixi l’estómac —li explico.

—De debò? —fa tot interessat.

Jo assenteixo amb el cap.

—Que ho fas pels diners?

Torno a assentir.

—No és que no ho entengui, però a la teva edat s’ha de menjar sempre que es pot. L’alimentació és essencial en molts sentits.

L’entrepà que m’ofereix fa molt bona pinta. Li dono les gràcies i començo a menjar-me’l. El pa és blanc i tou, amb una crosta cruixent. Hi ha salmó fumat, enciam i créixens. I també raves i mantega.

—Que l’has fet tu?

—No tinc ningú que me’l faci —em contesta. Es posa una mica de cafè del termos en una tassa i se’l beu; jo em bec la llet directament del cartró.

—Què llegeixes ara?

—Les obres completes de Natsume Soseki —li responc—. Em faltaven algunes novel·les i he pensat que ara és una bona oportunitat.

—Soseki t’agrada prou per llegir-lo tot? —em pregunta. Jo faig que sí amb el cap.

El cafè de la tassa fumeja. El cel encara està ennuvolat, però de moment ha parat de ploure.

—Quins títols has llegit aquí?

—El primer que vaig agafar va ser El miner, i ara llegeixo Les roselles.

—El miner! —fa l’Oshima, com si busqués un record llunyà—. És aquella història d’un estudiant de Tòquio que se’n va a treballar en una mina, es barreja amb els miners, passa tota mena de penúries i finalment acaba tornant al món d’on venia, no? Era una novel·la curta. La vaig llegir fa molt temps. El tema no és gaire típic de Soseki i l’estil no és res de l’altre món. En general, diria que no és de les millors obres seves… Què és el que t’ha agradat?

Intento posar en paraules el que he sentit amb aquesta novel·la, però necessito l’ajuda del noi que es diu Corb, que apareix de no sé on, desplega les ales i em busca unes quantes paraules. Llavors dic:

—El protagonista és un noi de casa bona, però viu un fracàs amorós i marxa de casa fastiguejat de tot. Mentre vagareja sense destí, troba un home sospitós que li proposa de treballar en una mina. Ell el segueix sense plantejar-se on el porta i es troba treballant a la mina d’Ashio. S’ha de ficar sota terra i viure unes experiències inimaginables. És un senyoret malcriat que s’ha de fer amb les classes més baixes de la societat.

Faig un glop de llet mentre busco la manera de continuar. El noi que es diu Corb tarda una mica, però l’Oshima s’espera pacientment.

—Són experiències on s’hi juga la vida. Al final se’n surt i torna al món de la superfície, però la novel·la no diu res sobre si el protagonista ha après res d’aquestes experiències, si la seva vida ha canviat, si s’ha plantejat seriosament el sentit de la vida ni si s’ha qüestionat la manera com està organitzada la societat.

Tampoc sembla que hagi madurat gaire com a persona. En acabar la història em va quedar una sensació estranya. Em preguntava què volia dir aquella novel·la. I el que em va quedar va ser aquesta sensació de no saber quin missatge s’hi amagava. No sé com explicar-ho.

—Em sembla que el que vols dir és que El miner té una estructura diferent de Sanshiro i de la majoria de novel·les de creixement modernes.

Faig que sí amb el cap.

—No hi entenc tant com tu, però suposo que tens raó. Deus voler dir que el protagonista de Sanshiro creix al llarg de la novel·la, oi? Topa amb diversos obstacles, però hi reflexiona i s’esforça per superar-los. En canvi, el protagonista d’El miner no fa res d’això, sinó que es queda mirant les coses que passen davant seu i les accepta tal com li vénen. Evidentment, de tant en tant també hi diu la seva, però sense gaire convicció. L’únic que fa és lamentar-se del fracàs amorós que acaba de viure. I, almenys aparentment, surt de la mina igual que com hi ha entrat. Al final sembla que no hagi pres cap decisió ni que hagi optat per cap alternativa. Com ho diria… és del tot passiu. De fet, però, penso que en realitat hi ha molta gent així, que no tothom pot triar el que vol fer.

—Així, diries que t’assembles al protagonista d’El miner7.

Faig que no amb el cap.

—No. Ni tan sols hi havia pensat.

—Però la gent s’ha d’aferrar a alguna cosa —diu l’Oshima—. Encara que no t’ho sembli, segur que tu també t’hi aferres. Tal com deia Goethe, tot és metàfora.

Em quedo pensant en aquestes paraules.

L’Oshima fa un glop de cafè i continua:

—Sigui com sigui, la teva opinió sobre El miner és molt interessant. Sobretot tenint en compte que ve d’un noi que s’acaba d’escapar de casa. M’has fet venir ganes de rellegir-la.

M’acabo l’entrepà que m’ha fet l’Oshima. Aixafo el cartró de llet que ja m’he acabat i el llenço en una paperera.

—Oshima, tinc un problema i tu ets l’únic que em pot ajudar —dic anant al gra.

Ell obre les mans com dient endavant.

—És molt llarg d’explicar, però avui no tinc on passar la nit. Tinc un sac de dormir, o sigui que no necessito ni llit ni futon, només un sostre. Coneixes algun lloc per aquí a prop?

—Pel que veig, un hotel o una pensió no entra en els teus plans, oi?

Faig que no amb el cap.

—Ho faig pels diners, i també perquè no em vegi gaire gent.

—Sobretot els policies del departament de juvenil, oi? —Potser sí.

L’Oshima pensa un moment.

—I per què no et quedes aquí?

—A la biblioteca?

—Sí. Hi ha una habitació buida, i a la nit no hi ha ningú.

—Però, segur que m’hi puc quedar a dormir?

—No cal dir que primer haurem d’arribar a un acord, però és possible. O, si més no, no és impossible. Ja t’ajudaré.

—Com?

—T’agrada llegir llibres i pensar les coses pel teu compte. Estàs fort i ets un noi independent. Fas una vida ordenada i tens prou voluntat perquè l’estómac se t’encongeixi. Parlaré amb la senyora Saeki perquè siguis el meu ajudant i et puguis quedar a dormir a l’habitació buida.

—El teu ajudant?

—No hauràs de treballar gaire. Només a l’hora d’obrir i tancar la biblioteca. La neteja ja ens la fa una empresa, i la feina de digitalització l’encarreguem a uns especialistes. A part d’això, no hi ha gran cosa més per fer. Durant el dia pots llegir el que vulguis. No està malament, no! —fa l’Oshima.

—És clar que no… —dic jo. No sé què més hi puc afegir—. Però segur que la senyora Saeki no s’hi avé. Només tinc quinze anys, m’acabo d’escapar de casa i no em coneix de res.

—La senyora Saeki és… com t’ho diria… —comença ell, però curiosament s’atura per buscar l’expressió adequada—… és especial.

—Especial?

—El que vull dir és que no fa les coses de manera normal. Faig que sí amb el cap, tot i que no entenc què vol dir concretament no fer les coses de manera normal.

—Vols dir que és estranya?

Ell fa que no amb el cap.

—No, no és això. Jo ho sóc més, d’estrany. El que vull dir és que no fa cas de les convencions.

Encara no entenc la diferència entre especial i estrany, però em sembla que val més que no faci més preguntes. Si més no, per ara.

Al cap d’una estona, l’Oshima afegeix:

—Ara, per quedar-t’hi avui potser és una mica just. De moment et duré a un altre lloc on et podràs estar fins que hagi parlat amb ella. Potser tardaré un parell o tres de dies. Et fa res? És una mica lluny d’aquí.

Li dic que ja em va bé.

—Tancaré a les cinc —afegeix ell—. Després he d’endreçar una mica, però suposo que podrem sortir cap a dos quarts de sis. T’hi duré amb el meu cotxe. Ara no hi ha ningú. Almenys tindràs un sostre.

—Gràcies.

—Ja me les donaràs quan hi siguem. Potser no és ben bé el que t’imagines.

Torno a la sala de lectura i continuo llegint Les roselles. No sóc un lector gaire ràpid. M’agrada dedicar temps a llegir cada línia, a assaborir cada frase. Si no m’agrada l’estil, deixo el llibre a mitges. Poc abans de les cinc acabo la novel·la, la torno a la prestatgeria, i després m’assec en un sofà, tanco els ulls i penso en els fets de la nit passada. Penso en la Sakura. En el seu pis. En el que em va fer. Tot canvia i avança.

A dos quarts de sis sóc a la porta de la Biblioteca Komura, esperant que surti l’Oshima. Quan surt, anem al pàrquing que hi ha darrere l’edifici, on té el cotxe aparcat. És un Mazda Roadstar descapotable, de color verd. Jo m’assec al seient de l’acompanyant. El maleter és .tan petit que la meva motxilla no hi cap i l’hem de lligar al portaequipatges del darrere.

—Com que és força lluny, ja ens aturarem a sopar a mig camí —m’anuncia l’Oshima. Fa un cop de clau i engega el motor.

—On anem?

—A Kochi —em respon—. Hi has estat mai? Faig que no amb el cap.

—Tardarem molt?

—Potser dues hores i mitja. Hem de travessar les muntanyes i anar cap al sud.

—No et fa res fer tants quilòmetres?

—I ara. És tot recte, encara fa sol i el dipòsit és ple.

Deixem enrere els carrers de la ciutat, banyats per la llum de la tarda, i agafem l’autopista cap a l’oest. L’Oshima va passant d’un carril a l’altre amb facilitat, movent-se entre els altres cotxes. Canvia de marxa sense esforç, amb el palmell de la mà esquerra. Cada cop que posa una marxa més curta o més llarga, el soroll del motor varia lleument. Quan redueix i prem a fons el pedal del gas, el cotxe es posa a cent quaranta en un no res.

—Està trucat. Té molta estirada. No és un Roadstar normal i corrent. Hi entens, de cotxes?

Faig que no amb el cap. No en tinc ni idea.

—T’agrada conduir? —li pregunto.

—El metge em va prohibir fer esports de risc. Per això condueixo. Per compensar-ho.

—Que tens cap malaltia?

—El nom mèdic és molt llarg, però és un tipus d’hemofília —m’explica com si res—. Saps què és l’hemofília?

—Més o menys —dic. Ho vam fer a classe de biologia—. Que si tens una hemorràgia no s’atura. És una qüestió genètica. La sang no coagula.

—Exacte. Hi ha diferents tipus d’hemofília, i el meu és un dels més rars. No és que sigui gaire greu, però he d’anar amb compte a no fer-me mal. Si em surt sang he d’anar a l’hospital. I ja saps que els hospitals sovint tenen problemes amb les reserves de sang. Morir-me lentament de sida no entra en els meus plans. De fet, en aquesta ciutat tinc algun contacte que em pot subministrar sang amb garanties.

Per això, tret de les visites regulars a l’hospital de Hiroshima, no surto quasi mai de Takamatsu. Viatjar o fer esport no m’ha agradat mai gaire, de manera que no m’és cap sacrifici. El que és més fumut és el menjar: com que no puc fer servir ganivets, no puc cuinar res gaire complicat.

—Anar amb cotxe és com un esport de risc —li dic.

—Sí, però és un risc diferent. Quan condueixo intento córrer tant com puc. I si tinc un accident anant a tot drap, no em faré només un trist tall al dit. Quan perds molta sang, no hi ha cap diferència entre un hemofílic i una persona sana. Almenys et pots morir ben tranquil, sense haver de pensar en la coagulació ni en res de tot això.

—Ja.

L’Oshima se’n riu.

—No pateixis, que no en tindrem cap, d’accident. Encara que no ho sembli, vaig molt amb compte, no faig bestieses i sempre tinc el cotxe ben a punt. A més, quan m’hagi de morir, m’estimo més morir-me tot sol, sense molestar ningú.

—Així, morir-te amb algú al costat no entra en els teus plans, oi?

—Exacte.

Ens aturem a sopar en una àrea de servei. Jo demano amanida i pollastre, i ell amanida i curri de marisc. Ens atipem.

Paga ell i tornem al cotxe. Ja s’ha fet fosc. Quan pitja l’accelerador, l’agulla del compta-revolucions s’enfila ben amunt.

—Et fa res si poso música? —em pregunta.

Li dic que faci.

Prem el botó del play del reproductor de CD i comença a sonar música clàssica de piano. L’escolto amb atenció i miro d’identificar-la. No és ni Beethoven ni Schumann. Algú d’entremig.

—Schubert? —pregunto.

—Sí —respon ell. Sense moure les mans, posades marcant les deu i deu al volant, em mira de reüll—. T’agrada la música de Schubert?

No especialment, li dic.

Ell fa que sí amb el cap.

—Quan vaig amb cotxe, sovint escolto les sonates per a piano de Schubert a tot volum. Saps per què?

—No —li dic.

—Perquè tocar bé les sonates per a piano de Schubert és una de les coses més difícils del món. Sobretot aquesta, la sonata en do major. És un os. Hi ha pianistes que en poden tocar un o dos moviments gairebé a la perfecció, però si escoltes els quatre moviments seguits, com una unitat, no hi ha ningú que se’n surti com cal.

Fins ara ho han intentat molts pianistes famosos, però tots han pecat d’alguna cosa. No hi ha cap interpretació convincent. Saps per què?

—Ni idea —dic.

—Perquè la sonata en si és imperfecta. Schumann era un bon coneixedor de les sonates per a piano de Schubert, però aquesta la va qualificar de «celestialment avorrida».

—Si la sonata és imperfecta, com és que els pianistes més famosos s’hi han atrevit?

—Bona pregunta —diu l’Oshima. Fa una pausa i la música omple el silenci—. No t’ho sabria explicar bé, però sí que et puc dir una cosa: hi ha obres imperfectes que, pel sol fet de ser-ho, ens atreuen… Bé, almenys atreuen un tipus de gent.

Sense anar més lluny, a tu t’ha atret El miner, de Soseki. Hi has trobat una força que no has trobat en obres més perfectes com Kokoro o Sanshiro. Tu has descobert aquesta obra. O, dit d’altra manera, l’obra t’ha descobert a tu. Amb la sonata en do major de Schubert passa el mateix. Té una manera única de despertar els sentiments de qui l’escolta.

—Tornant a la primera pregunta —dic jo—, com és que t’agrada escoltar-la mentre condueixes?

—Perquè tocar les sonates de Schubert sense patir-hi, i especialment aquesta, no és art. Tal com va observar Schumann, és massa llarga, massa bucòlica i tècnicament massa senzilla. Si la toques tal com és, en surt una cosa plana i fada com una antigalla. Per això els pianistes que s’hi aventuren proven coses noves, s’inventen trucs. Escolta ara. Sents com articula més del compte? N’hi ha que toquen en rubato. Uns altres acceleren el ritme o canvien la modulació. Si no, no la poden tocar sencera. Però han d’anar amb compte, perquè aquests trucs distorsionen l’estil original de la peça. És com si ja no fos de Schubert. Tots els pianistes que han tocat aquesta sonata en do major han caigut en aquesta paradoxa.

Para l’orella a la música, cantusseja un moment la melodia i continua parlant:

—Per això m’agrada escoltar Schubert quan condueixo. Com t’he dit, gairebé totes les interpretacions són imperfectes. I les imperfeccions denses, de qualitat, t’estimulen la consciència i et fan estar alerta. Si conduís escoltant una música perfecta interpretada de manera perfecta, potser se’m tancarien els ulls i em moriria allà mateix. Però escoltant la sonata en do major sóc conscient dels límits del que podem fer els humans, m’adono que un cert tipus de perfecció només es pot aconseguir mitjançant l’acumulació d’un nombre il·limitat d’imperfeccions. I això m’anima. Entens el que vull dir?

—Més o menys.

—Em sap greu… —diu l’Oshima—. Quan parlo d’això, sempre m’engresco massa.

—Però hi ha diversos tipus i diversos graus d’imperfecció —dic.

—Evidentment.

—Si les compares, equina és la millor interpretació que has sentit de la sonata?

—Aquesta és difícil —diu, i es queda una estona pensant-hi. Redueix a quarta, es desplaça al carril de fora, accelera per avançar un tràiler refrigerat i, després de posar cinquena, torna al carril de dins—. No et vull espantar, però a l’autopista, i de nit, un Roadstar de color verd és un dels cotxes més difícils de veure. És molt baix i el color verd es confon amb la foscor. Sobretot és difícil de veure des de la cabina d’un camió. S’ha d’anar amb compte, sobretot als túnels. De fet, els cotxes esportius haurien de ser tots vermells. És el color que es veu més. Per això la majoria de Ferraris ho són —m’explica—. Però a mi m’agrada el verd, encara que sigui perillós. El verd és el color dels boscos, i el vermell el de la sang.

Mira el rellotge i després, seguint la música, torna a cantussejar la melodia.

—En conjunt, potser les millors interpretacions són la de Brendel i la d’Ashkenazy, però a mi no m’acaben de fer el pes. No m’emocionen. Per mi, Schubert és una música que ho qüestiona i ho destrueix tot. Aquesta és la característica principal del romanticisme, i en aquest sentit la música de Schubert és el súmmum del que és romàntic.

Paro l’orella i em fixo en la sonata.

—Què et sembla? És avorrida, oi?

—Doncs sí —admeto.

—Per entendre la música de Schubert cal una mica d’entrenament. Al principi a mi també m’avorria. Ara és normal que no t’agradi, però quan arribis a la meva edat ja l’entendràs. La gent de seguida es cansa del que no és avorrit, però no es cansa del que ho és. És així. A la meva vida hi ha lloc per avorrir-me, però no per cansar-me de les coses. La majoria de gent no la fa, aquesta distinció.

—Quan has dit que eres una persona estranya, ho deies per això de l’hemofília?

—En part sí —em respon, i em mira amb una rialla als llavis. És una rialla una mica trapella—. Però no només per això.

Quan s’acaba la sonata «celestialment» llarga de Schubert, no escoltem més música. No diem res i ens quedem immersos en els pensaments que surten del silenci. Jo miro distretament els senyals. En una cruïlla girem cap al sud i l’autopista s’endinsa en una muntanya. Passem un seguit de túnels. L’Oshima es concentra en cada avançament. Anem deixant enrere molts camions que circulen a poc a poc. Cada cop que fem un avançament se sent una rebufada produïda per l’aspiració de l’aire, com si a algú li traguessin l’ànima. De tant en tant em giro enrere per comprovar que la motxilla encara és al portaequipatges.

—El lloc on anem està perdut a la muntanya, i no es pot dir que sigui gaire còmode. Mentre hi siguis, potser no veuràs ningú. No hi ha ni tele, ni ràdio, ni telèfon —m’explica l’Oshima—. No et fa res?

Li dic que no.

—Estàs acostumat a estar sol, oi? —afegeix. Jo faig que sí amb el cap.

—Però hi ha diferents tipus de solitud. I la que et trobaràs allà potser no te l’esperes.

—Què vols dir?

L’Oshima s’apuja el pont de les ulleres.

—No sé com explicar-t’ho. Depenent de tu, pot canviar.

Deixem l’autopista i agafem una carretera nacional. Poc després de la sortida trobem un poble on hi ha un supermercat obert les vint-i-quatre hores. L’Oshima s’atura i hi compra una bossa de menjar que amb prou feines pot portar. Fruita i verdura, galetes salades, llet i aigua mineral, llaunes de conserva, pa, plats precuinats… Tot de coses que no cal cuinar i que es poden menjar fàcilment. Torna a pagar ell. Jo vaig per treure diners, però ell em fa que no amb el cap.

Tornem al cotxe i continuem per la mateixa carretera. M’he posat a la falda les coses que no han cabut al maleter. Quan deixem el poble enrere, la carretera és ben fosca. No es veuen cases i trobem pocs cotxes que vinguin de cara. De fet, la carretera és tan estreta que amb prou feines hi passen dos cotxes alhora. Però l’Oshima posa els llums llargs i no alenteix la marxa. Ha d’anar frenant i accelerant, amb segona i tercera. Es concentra en la conducció i li desapareix l’expressió de la cara. Té els llavis tancats i els ulls clavats en un punt davant seu, en la foscor.

Condueix amb la mà dreta al volant i l’esquerra al canvi de marxes.

Al cap d’una estona, a l’esquerra de la carretera hi ha un espadat. Pel fons hi deu baixar un rierol. Els revolts són cada cop més pronunciats, i el paviment està cada cop més malament. El cotxe derrapa de darrere fent molt soroll, però decideixo no pensar en el perill. Segur que tenir un accident aquí no entra en els seus plans.

El rellotge marca vora les nou. Obro una mica la finestra i entra un aire molt fred. Se sent un soroll diferent. Som a la muntanya i anem a un lloc apartat de tot.

La carretera s’allunya de l’espadat (cosa que em tranquil·litza una mica) i s’endinsa al bosc. Els arbres s’alcen imponents al nostre voltant, com si formessin part d’un encanteri. Els llums del cotxe llepen les soques gruixudes i les il·luminen. Ja fa estona que s’ha acabat l’asfalt i els pneumàtics no paren d’aixecar grava, que pica contra el xassís amb un soroll sec. La suspensió ens transmet les irregularitats del camí. No es veu la lluna ni els estels. De tant en tant una pluja fina pica contra el parabrisa.

—Que hi véns sovint? —pregunto.

—Abans sí que hi venia, però des que treballo no puc venir-hi tant. El meu germà és surfista i viu a la costa, a Kochi. Hi té una botiga de surf i també fa planxes. Ell hi ve de tant en tant. Que fas surf, tu?

Li dic que no n’he fet mai.

—Si poguessis, estaria bé que el meu germà te n’ensenyés. En sap molt —diu l’Oshima—. Si el coneixes ja veuràs que som molt diferents. Ell és alt, callat i poc sociable. Està molt moreno, li agrada la cervesa i no sap distingir Schubert de Wagner. Però ens avenim molt.

Continuem avançant per entre un bosc espès fins que arribem a la nostra destinació. L’Oshima atura el cotxe i, sense parar el motor, baixa per obrir una mena de porta metàl·lica. Torna a pujar al cotxe i avancem per un camí ple de revolts. Al cap d’una estona, davant nostre s’obre una clariana on s’acaba el camí.

L’Oshima atura el cotxe, sospira profundament, es tira el serrell enrere amb les dues mans i després de parar el motor posa el fre de mà.

Quan el motor s’atura, s’imposa un silenci dens. Només se sent el brunzit del ventilador, que ha de refredar el motor sobreescalfat. Veig com surt una mica de fum del capot. També sento soroll d’aigua: a prop deu haver-hi un rierol. De tant en tant se sent un cop de vent molt amunt. Obro la porta i surto del cotxe. En l’aire hi ha clapes de fredor. M’apujo fins dalt la cremallera del cangur que porto sobre la samarreta.

Davant nostre hi ha una caseta. Sembla una cabana, però tot està tan fosc que no en puc veure els detalls. Només endevino un contorn fosc amb el bosc de fons.

Amb els llums del cotxe encara encesos i amb una lot a la mà, l’Oshima s’acosta a poc a poc a la cabana, puja les escales del porxo, es treu una clau de la butxaca i obre la porta. Hi entra, encén un llumí i acosta la flama a una llàntia. Llavors surt al porxo i, amb la llàntia a la mà, em diu: «Benvingut a casa meva». Sembla una imatge sortida d’un llibre de contes antics.

Pujo les escales del porxo i entro a la cabana. L’Oshima encén un llum més gran que penja del sostre.

A la cabana hi ha un sol espai. És força gran, però sembla una caixa. En un racó hi ha un llit petit. També hi ha una taula per menjar, dues cadires de fusta i un sofà vell. El terra està completament descolorit. Fa l’efecte que hi hagin posat uns quants mobles aprofitats de qualsevol manera. Hi ha una llibreria feta amb totxos i amb una fusta gruixuda. Els lloms dels llibres es veuen gastats, com si els haguessin llegit moltes vegades. També hi ha una calaixera vella per posar-hi roba, així com una cuina senzilla amb un marbre, una cuineta de gas i una pica. Però no hi ha aigua corrent, sinó un cossi d’alumini. També veig una prestatgeria amb una cassola i una tetera, i una paella penjada a la paret. Al mig de l’habitació hi ha una estufa de llenya de color negre.

—Quasi tot ho ha fet el meu germà. Abans era una cabana de llenyataires, i ell la va ampliar i reformar. És molt traçut. Jo era molt petit, però el vaig ajudar una mica, vigilant de no fer-me mal. Tot és molt autèntic. Tal com t’he dit, no hi ha llum, ni aigua, ni lavabo. L’única comoditat és el gas propà.

L’Oshima agafa la tetera, l’esbandeix una mica amb aigua mineral i la posa a bullir.

—Aquesta muntanya era del meu avi. Vivia a Kochi i tenia moltes terres i moltes propietats. Es va morir fa deu anys, i el meu germà i jo vam heretar aquests boscos. Gairebé tota la muntanya. Els altres parents no la volien. És a la quinta forca i no val gaire cosa. Si volguéssim explotar el bosc, hauríem de llogar gent i ens costaria molts diners.

Obro una mica la cortina de la finestra, però només veig la foscor que s’estén com un mur.

—Quan tenia si fa no fa la teva edat —continua l’Oshima mentre posa un sobre de camamilla a la tetera—, venia sovint i m’hi quedava tot sol. Mentre era aquí no veia ningú ni tenia amb qui parlar. El meu germà m’hi obligava. Normalment, a algú que té una malaltia com la meva no el fas quedar aquí tot sol. És massa perillós. Però el meu germà ni s’ho plantejava. —Repenjat a la pica, espera que l’aigua arrenqui el bull—. No ho feia per castigar-me sinó perquè es pensava que era el que més em convenia. De fet, ja em va anar bé. Les meves estades aquí van acabar sent una experiència positiva: vaig poder llegir molts llibres i vaig tenir temps de pensar. Si t’he de dir la veritat, va haver-hi una temporada en què no hi posava els peus, a l’escola. A mi no m’agradava, i jo a ells tampoc. Era diferent dels altres. Vaig acabar la primària perquè els vaig fer llàstima, però després ja cm vaig quedar sol. Igual que tu ara. No t’ho havia explicat?

Faig que no amb el cap.

—Per això em tractes tan bé?

—En part sí —respon ell, i després fa una pausa—. Però hi ha altres motius.

M’allarga una tassa i fa un glop de la seva. La camamilla calenta em calma els nervis, alterats després d’un viatge tan llarg.

L’Oshima es mira el rellotge.

—Hauré de començar a passar. Però abans deixa’m que t’expliqui com va tot.

Aquí a prop hi ha un rierol; si necessites aigua, la pots fer servir. Neix aquí mateix, o sigui que te la pots beure sense tractar-la. És molt més bona que la d’aquestes ampolles. Al darrere de la cabana hi ha una pila de llenya; si tens fred, encén l’estufa. Hi fa un fred que pela, aquí. Jo fins i tot l’he hagut d’encendre en ple mes d’agost. També et pot servir per cuinar una mica. Si necessites alguna altra eina, busca-la al cobert de darrere. A la calaixera hi ha roba del meu germà. Posa’t el que vulguis; a ell no li fa res. —L’Oshima es posa les mans als malucs i repassa l’interior de la cabana—. Com veus, no és un lloc gaire romàntic, però s’hi pot viure. Ara, t’he d’avisar d’una cosa: no t’endinsis gaire al bosc. És molt dens i amb prou feines hi ha cap camí. Si hi vas, no perdis la cabana de vista en cap moment.

Si vas més lluny et pots perdre, i un cop et perds és molt difícil tornar al lloc d’on venies. Una vegada me’n va passar una que no oblidaré. Vaig anar a encara no mig quilòmetre d’aquí i em vaig passar mig dia donant voltes per trobar la cabana.

Segur que penses que el Japó és un país petit i que és molt difícil perdre’s, però si et perds en aquest bosc no saps com sortir-ne.

Prenc nota del que em diu.

—I, si no és per una emergència, no vulguis marxar d’aquí. Les primeres cases són molt lluny. Espera’t a la cabana, que et vindré a buscar d’aquí a dos o tres dies.

Tens prou menjar per passar-los. Per cert, que tens mòbil?

Li dic que sí, assenyalant la motxilla.

Ell riu.

—Doncs val més que el deixis on és. Aquí no el podràs fer servir. No hi ha cobertura. La ràdio tampoc se sent. Ja ho veus: estàs del tot incomunicat. Em sembla que podràs llegir tant com vulguis.

De sobte se m’acudeix una pregunta pràctica.

—Si no hi ha lavabo, on he d’anar?

L’Oshima obre molt els braços.

—Tot aquest bosc és teu. Tu mateix.





14


En Nakata va anar uns quants dies seguits a aquell solar tancat i abandonat. Només un dia que va ploure molt des de bon matí es va quedar a l’habitació fent bricolatge amb unes fustes, però la resta de dies se’ls va passar en aquell solar, assegut entre les herbes, esperant que hi aparegués la gata perduda o l’home del barret. Però no hi va haver sort.

Cada vespre passava per la casa de la família que li havia encarregat la feina i els presentava l’informe de la seva perquisició: què havia fet, on havia anat i quina informació havia obtingut per trobar la gata. Els amos li donaven tres mil iens cada dia, que era el seu jornal. No és que l’hagués decidit ningú en concret, sinó que al barri s’havia guanyat la fama de ser un buscador de gats excel·lent, i d’alguna manera s’havia establert que se li havien de donar tres mil iens al dia. La gent, a més, no el pagava només amb diners, sinó que sempre hi afegien alguna cosa, ja fos menjar o roba. I quan trobava el gat que li havien encarregat de buscar, li donaven deu mil iens a tall de recompensa.

Com que els encàrrecs per buscar gats eren irregulars no s’hi treia cap gran sou, però s’ha de tenir en compte que també cobrava la pensió per discapacitat i que el seu germà li pagava les despeses mensuals amb els diners de l’herència dels seus pares (que no era res de l’altre món) i amb els escassos estalvis que tenia ell mateix. Amb la pensió per discapacitat podia ben bé passar el mes, de manera que els diners que es treia buscant gats se’ls podia gastar com volgués, i a ell li semblava una quantitat molt elevada. (Si s’ha de dir la veritat, a vegades no trobava cap altra manera de gastar-se’ls que no fos menjant anguiles). Els que li sobraven els amagava sota el tatami de l’habitació. Com que no sabia llegir ni escriure, no anava mai al banc ni a correus, on havia d’escriure el nom i l’adreça per qualsevol gestió que volgués fer.

En Nakata mantenia en secret que podia parlar amb els gats. Només ho sabien ell i els gats. Si ho deia a la gent, es pensarien que no hi tocava. Evidentment, ja sabien que era una mica totxo, però ser una mica totxo era molt diferent de no tocar-hi.

A vegades algú el veia tot concentrat parlant amb un gat, però no s’hi fixaven gaire, com si ja estiguessin acostumats a veure persones grans parlant de tu a tu a un animal. Per això quan algú el lloava per entendre tant els costums i la manera de fer dels gats i li deia que semblava que els pogués parlar, ell es limitava a somriure. Com que era seriós i educat, i sempre tenia una rialla a la boca, gaudia d’una bona reputació entre les mestresses de casa del barri. També hi ajudava que sempre anés net i polit. Era pobre però li agradava banyar-se i fer la bugada i, a banda dels diners, la gent que li encarregava que els busqués el gat sovint li donava roba que se’ls havia quedat nova. No es pot dir que un polo de color salmó de la marca de Jack Nicklaus li quedés gaire bé, però a ell tant li feia.

En Nakata era a la porta de cals Koizumi, la família que li havia encarregat la feina, presentant un informe molt detallat a la mestressa.

—Per fi he obtingut una informació de la Goma. Pel que em va dir en Kawamura, fa uns quants dies va veure una gata que podia ser la Goma en un solar del districte dos, a dos carrers d’aquí. L’edat, les clapes i el collar coincidien amb els de la Goma. Llavors vaig pensar que estaria bé que vigilés aquest solar, i cada dia m’enduc el dinar i m’hi estic assegut del matí al vespre. No, no pateixi. Tinc molt temps lliure, i si no plou ja em va bé estar-m’hi. Ara, si troba que no cal que vigili més, digui-m’ho i pararé de vigilar de seguida.

El que no va dir va ser que en Kawamura no era un home sinó un gat amb radies de color marró. Aquell detall només hauria embolicat la troca.

La senyora Koizumi va donar les gràcies a en Nakata. Des que la Goma s’havia perdut, les dues nenes estaven molt abatudes i a penes menjaven. No podien entendre que a vegades els gats desapareixen. Tot i així, ella no tenia temps per sortir a buscar la Goma, i estava contenta d’haver ensopegat algú com en Nakata, que per tres mil iens al dia feia tot el que podia per trobar-la. Era un senyor peculiar i tenia un parlar una mica estrany, però tenia fama de ser un bon buscador de gats i no semblava pas mala persona. Ja sabia que no estava bé pensar-ho, però no semblava tenir prou pesquis per enganyar ningú. Li va allargar el sobre amb el jornal i un Tupperware d’arròs amb taro acabat de fer.

En Nakata va fer una reverència, va agafar el Tupperware i, després d’ensumar-lo una mica, li va donar les gràcies.

—Moltes gràcies. A en Nakata li encanta, el taro.

—Espero que li agradi —li va dir la senyora Koizumi.

Ja feia una setmana que havia començat a vigilar el solar, i en Nakata hi havia vist molts gats. En Kawamura, el gat de ratlles de color marró, hi anava un parell de cops al dia, saludava en Nakata i se li asseia al costat. En Nakata el saludava i li parlava del temps o de la seva pensió d’invalidès. Tot i així, continuava sense entendre res del que li deia en Kawamura.

—En Kawara es queda parat al carrer i ja està llest —li va dir en Kawamura, que semblava voler transmetre-li alguna cosa. En Nakata, però, no va entendre res i l’hi va dir.

En Kawamura va arrufar el nas i va intentar dir el mateix (potser) amb altres paraules.

—En Kawara lligat amb un crit.

Però encara va ser pitjor.

Tant de bo hi hagués la Mimi, va pensar en Nakata. Li donaria una bona bufetada, l’obligaria a explicar-se com cal i m’ho traduiria. Era molt llesta, la Mimi.

Però no hi era. No anava mai a un lloc tan feréstec com aquell. Segur que no volia arreplegar les puces dels altres gats.

Després d’exposar aquelles idees incomprensibles per a en Nakata, en Kawamura va marxar tot satisfet.

No paraven d’entrar i sortir gats. Al principi, en veure en Nakata es posaven alerta i se’l miraven de lluny com si els fes nosa, però quan veien que s’estava allà assegut sense fer res no hi paraven més atenció. En Nakata sempre els parlava amablement. Els saludava i es presentava, però la majoria de gats l’ignoraven i ni tan sols li tornaven la salutació. Feien com si no el veiessin i com si no el sentissin.

Els gats d’aquell solar tenien una traça especial a fugir d’estudi. En Nakata pensava que devien haver tingut males experiències amb els humans i que no podia pas culpar-los de la fredor amb què el rebien. Ben mirat, ell era un foraster en el món dels gats i no estava en situació d’exigir-los res.

Tot i així, en va trobar un de més curiós que els altres que li va tornar la salutació.

—Ostres! Però si parles i tot! —va fer el gat, sorprès, després de mirar al seu voltant. Era un gat pigallat blanc i negre, amb les orelles rosegades, i tot i parlar de qualsevol manera semblava de fiar.

—Sí, una mica —va dir en Nakata.

—Més que una mica —el va corregir el gat pigallat.

—Em dic Nakata —es va presentar en Nakata—. Com es diu vostè?

—No en tinc, jo, de nom! —li va etzibar el gat pigallat.

—Què li semblaria Okawa? Li fa res que li digui així?

—Digue’m com vulguis.

—Molt bé, doncs, senyor Okawa —va dir en Nakata—. Per celebrar que ens hem conegut, li vindria de gust una arengada?

—Renoi! Les arengades em tornen boig.

En Nakata va treure una arengada embolicada amb plàstic de cuina de la bossa i la va allargar a l’Okawa. Sempre en portava alguna per si de cas. L’Okawa se la va cruspir amb gran delit, deixant l’espina ben neta, i en acabat es va rentar la cara.

—Merci —va dir—. Te’n dec una. Vols que et porti en algun lloc?

—No cal, però li agraeixo molt l’oferiment. Per ara no necessito que em llepi en cap lloc —va dir en Nakata, que tot seguit va treure una fotografia en color de la Goma i la va ensenyar a l’Okawa—. De fet, senyor Okawa, l’amo d’aquesta gata m’ha demanat que la busqui. És una gata amb clapes que es diu Goma. M’han dit que l’han vista en aquest solar, i per això fa dies que m’espero aquí assegut per veure si apareix. No la deu pas haver vist, vostè, senyor Okawa?

L’Okawa va donar un cop d’ull ràpid a la fotografia i va fer cara de pomes agres, arrufant les celles i parpellejant unes quantes vegades.

—T’estic molt agraït per l’arengada, de debò, però d’això no te’n puc dir res. Si piulo, ja he begut oli.

En sentir això, en Nakata es va quedar parat.

—Si piula ja ha begut oli?

—És molt perillós, això. Una mala cosa. Val més que t’oblidis d’aquesta gata. I, si em vols fer cas, no t’hi acostis més, a aquest solar. T’ho dic per bé. Em sap greu no poder-te ajudar més, però pren-te aquest consell com el meu agraïment per l’arengada.

Just en acabar de dir aquestes paraules, l’Okawa es va aixecar, va mirar al seu voltant i va desaparèixer entre les herbes.

En Nakata va deixar anar un sospir, va treure el termos de la bossa i, a poc a poc, va fer un glop de te calent. L’Okawa l’acabava d’advertir d’un perill, però ell no veia pas que hi hagués res perillós en aquell lloc. Només buscava una gata que s’havia perdut. Quin perill hi havia, en allò? Potser es referia a aquell home del barret que es dedicava a caçar gats i de qui ja li havia parlat en Kawamura? Però ell era un home, no pas un gat, i els homes no tenien cap motiu per tenir por d’algú que caçava gats.

Amb tot, el món era ple de coses que en Nakata no es podia imaginar i de motius que no podia entendre, i per això va parar de pensar. Amb el cervell que tenia, l’únic que treia de pensar era que li agafés mal de cap. Es va acabar el te, va tapar el termos i el va desar a la bossa.

Després que l’Okawa es fes fonedís entre les herbes, va passar una bona estona sense que aparegués cap altre gat. Només hi havia les papallones, que volaven en silenci sobre l’herba. Un vol de pardals va baixar al solar, es van escampar en totes direccions i, després d’ajuntar-se altra vegada, es van tornar a enlairar. En Nakata va anar endormiscant-se i despertant-se cada cop amb un ensurt. Sabia més o menys l’hora que era per la posició del sol.

Aquell gos es va presentar quan començava a fer-se fosc.

Va aparèixer de sobte d’entre les herbes, sense fer soroll. Era gros i negre. Des del lloc on seia, a en Nakata li va semblar més aviat un vedell. Tenia unes potes llargues, el pèl curt i uns músculs molt marcats. Tenia les orelles esmolades com la fulla d’un ganivet i anava sense collar. Tot i que no sabia gran cosa de les races, en Nakata va veure de seguida que aquell gos era dels dolents, o, si més no, dels que podia ser-ho en cas de necessitat. Era com els que feien servir la policia i les Forces d’Autodefensa.

Tenia uns ulls absolutament inexpressius, i els llavis, molsuts i mig pengim-penjam, li deixaven al descobert uns ullals blancs i esmolats. Portava les dents tacades de sang. Mirant-lo de més a prop, fins i tot se li veien bocins de carn enganxats al voltant de la boca. La llengua, d’un vermell molt viu, li lluïa com una flama entre les dents blanques. El gos es va plantar davant en Nakata i es va quedar una bona estona fitant-lo en silenci. En Nakata tampoc va dir res. De fet, no sabia parlar amb els gossos. Només s’entenia amb els gats. El gos tenia uns ulls freds i inerts, com bales de vidre plenes d’aigua estancada.

En Nakata respirava lleument, sense fer soroll. No és que tingués por.

Evidentment, era conscient que en aquell moment estava exposat a un perill.

D’alguna manera sabia que aquell animal era hostil i agressiu (tot i que no sabia ben bé per què), però no pensava que aquell perill l’amenacés directament a ell. El concepte de la mort superava els límits de la seva imaginació, i no entenia què era el dolor fins que no cl sentia. Per ell, el dolor no podia ser un concepte abstracte.

Per això, tot i ser l’objecte de la mirada ferotge d’aquell gos, no tenia gens de por.

Només estava una mica incòmode.

Aixeca’t, li va dir el gos.

En Nakata va empassar saliva. Aquell gos parlava. De fet, però, no movia la boca, de manera que més que parlar el que feia era transmetre els missatges d’alguna altra manera.

Aixeca’t i segueix-me, li va manar el gos.

En Nakata li va fer cas i es va posar dret. Tenia la intenció de saludar-lo, però s’ho va repensar. Li va semblar que, encara que poguessin parlar, no en trauria res.

I, a més, no tenia ganes de parlar-hi ni de posar-li cap nom. Per molt temps que hi dediqués, segur que no es farien amics.

En Nakata va pensar que aquell gos potser tenia alguna relació amb el governador, que havia descobert que cobrava per buscar gats i havia decidit retirar-li la pensió d’invalidès. Li va semblar plausible que aquell gos tan ferotge fos del governador i va pensar que si era així ja estava llest.

Quan en Nakata es va aixecar, el gos va començar a caminar a poc a poc. Ell es va penjar la bossa a l’espatlla i el va seguir. El gos tenia una cua molt curta i, just a sota, dos testicles ben grossos.

El gos va travessar el solar en línia recta i en va sortir per l’escletxa que hi havia a la tanca de fusta. No es va girar ni un sol cop. Devia saber que en Nakata el seguia pel soroll de les passes al seu darrere. Al principi van avançar per uns carrerons deserts, però a mesura que es van acostar als carrers més comercials el nombre de vianants va anar augmentant. La majoria eren mestresses de casa que havien sortit a comprar. El gos, amb el seu port imponent, caminava amb el cap alçat i els ulls fixats al davant. Quan la gent veia aquell gos tan gros i d’aspecte tan violent s’afanyava a deixar-li pas. Fins i tot hi havia qui baixava de la bicicleta i canviava de cantó.

Com que caminava darrere d’aquell gos, a en Nakata li semblava que l’evitaven a ell. Es devien pensar que el passejava sense corretja, i de fet més d’un se’l va mirar malament. A en Nakata li sabia greu. Hauria volgut explicar-los que no ho feia per ganes, que l’únic que feia era seguir aquell gos. Hauria volgut dir-los que en Nakata no era fort, que en Nakata era un home feble.

El gos anava avançant. Van passar unes quantes cruïlles i van deixar enrere els carrers comercials. A les cruïlles el gos no feia cas dels semàfors. Com que els carrers no eren gaire amples, els cotxes hi circulaven a poc a poc i travessar en vermell no era perillós. En veure aquell gos, els conductors frenaven de seguida. El gos, per la seva banda, els ensenyava els ullals, se’ls mirava de fit a fit i acabava de travessar el carrer ben a poc a poc, amb una actitud gairebé desafiant. En Nakata no podia fer altra cosa que seguir-lo. El gos sabia perfectament què volien dir els semàfors en vermell, però s’estimava més ignorar-los. Era clar que estava acostumat a fer la seva.

En Nakata ja no sabia on eren. Fins feia poc havien caminat per una zona residencial del barri de Nakano que encara coneixia, però en tombar una cantonada havien entrat en territori desconegut. Començava a estar nerviós. Si continuaven avançant es perdria i no sabria trobar el camí de tornada. Potser ja no eren al barri de Nakano. Va mirar al seu voltant per trobar alguna cosa coneguda, però no en va veure cap. Era una zona que no havia vist mai.

El gos, indiferent, continuava caminant al mateix pas, a un ritme que sabia que en Nakata podia seguir sense esforç. Caminava amb el cap aixecat, amb les orelles ben dretes i amb els testicles penjant-li com un pèndol.

—Daixò…que encara som al barri de Nakano? —va preguntar en Nakata.

El gos no li va contestar. Ni tan sols es va girar.

—Que té res a veure amb el senyor governador? Cap resposta.

—En Nakata només busca una gata perduda. Una gata petita i amb clapes que es diu Goma. Res.

Ho va deixar estar. Digués el que digués, el gos ho ignorava.

Van arribar a una cantonada d’un barri residencial. Hi havia unes cases molt grans, però pel carrer no es veia ni una ànima. El gos va entrar en una casa amb una paret de pedra d’estil antic i amb una doble porta molt maca, com les d’abans. Una de les dues fulles era oberta. Al garatge hi havia un cotxe gros i negre, com el gos, i net i lluent com una patena. La porta de la casa també era oberta, i el gos hi va entrar sense dubtar ni un segon. Just abans d’entrar, en Nakata va deixar les vambes ben posades a l’entrada, va desar la gorra de llana a la bossa i es va espolsar uns quants brins d’herba que se li havien enganxat als pantalons. El gos el va esperar, i quan ell va estar el va conduir per un passadís de parquet molt ben polit fins a un espai que semblava una sala per a les visites o un despatx.

La cambra estava mig a les fosques. El sol gairebé ja s’havia post, i la cortina gruixuda que hi havia a la finestra que donava al jardí estava passada. El llum no estava encès. Al fons de l’habitació hi havia un escriptori força gran. A en Nakata li va semblar que al costat de l’escriptori hi havia algú assegut, però com que els ulls encara no se li havien acostumat a la foscor no ho va poder precisar. Només veia una silueta negra surant en la foscor, com una figura retalla-ble. Quan ell i el gos van entrar a l’habitació, la silueta es va girar lentament. Fos qui fos, estava assegut en una cadira giratòria i s’anava tombant cap a ell. El gos es va aturar, es va asseure a terra i va tancar els ulls, com si ja hagués acabat la feina.

—Hola —va dir en Nakata a aquell fosc contorn. L’altre no li va respondre.

—Em dic Nakata. No he entrat amb cap mala intenció. Cap resposta.

—Aquest gos m’ha dit que el seguís i m’ha dut fins aquí. Per això he entrat a casa seva sense dir res. Em sap greu. Si vol, ja me’n vaig…

—Segui a la butaca —va dir l’home, amb veu suau però ferma.

—Sí, ja sec —va respondre en Nakata, i es va instal·lar a la butaca. Tenia el gos assegut al costat, immòbil com una estàtua—. Que és el senyor governador?

—Més o menys —va dir l’home des de la foscor—. Si així ho ha d’entendre millor, pensi que sóc el governador. A efectes pràctics, és el mateix.

L’home es va girar d’esquena i, allargant la mà, va estirar una cadeneta per encendre el llum de peu, que va il·luminar la cambra amb una llum feble i esgrogueïda.

En Nakata va veure que l’home que tenia al davant era alt i duia un barret de seda de color negre. Estava assegut en una cadira giratòria de pell, amb les cames creuades. Duia una mena d’esmòquing vermell força ajustat, una armilla negra i unes botes fins al genoll, també de color negre. Els pantalons, blancs com la neu, li quedaven tan arrapats que semblaven uns calçotets llargs. Va aixecar una mà i se la va posar a l’ala del barret de seda, com si saludés una senyora. A la mà esquerra hi tenia un bastó de color negre amb un pom esfèric i daurat. Per la forma del barret, semblava el caçador de gats del qual li havia parlat en Kawamura.

La fesomia d’aquell home no era tan especial com la roba que duia. No era ni jove ni vell, ni guapo ni lleig. Tenia unes celles gruixudes i punxegudes, una vermellor a les galtes que denotava salut i una cara estranyament lluent, sense ni un pèl. Tenia els ulls mig aclucats i un somriure fred als llavis. En Nakata va pensar que era una cara difícil de recordar, sobretot perquè era més fàcil fixar-se en la indumentària. Si el veiés vestit d’una altra manera, no el reconeixeria.

—Que sap com em dic?

—No, no ho sé —va respondre en Nakata.

L’home es va quedar una mica decebut.

—No ho sap?

—No. Potser li hauria hagut de dir que sóc una mica totxo.

—Segur que no m’ha vist mai? —va insistir l’home, que es va aixecar de la cadira, es va posar de perfil i va doblegar la cama com si caminés—. Ni així?

—No. Em sap greu. No em sona de res.

—Vaja. Vostè no deu beure whisky, oi? —va dir l’home.

—No. En Nakata no beu ni fuma. Sóc tan pobre que he de cobrar una pensió d’invalidès. O sigui que no m’ho puc permetre.

L’home va tornar a seure a la cadira i va creuar les cames. Va agafar un got de damunt l’escriptori i va fer un glop de whisky. En Nakata va sentir el dring dels glaçons.

—Li fa res que begui una mica?

—No. A en Nakata no li fa res. Ja pot beure, ja.

—Gràcies —va dir l’home, que es va quedar mirant en Nakata—. Així, no sap com em dic.

—No. Em sap greu, però no ho sé.

L’home va tòrcer una mica els llavis. Durant un instant el seu somriure fred es va deformar com una ondulació a la superfície de l’aigua, va desaparèixer i va tornar a emergir.

—Qualsevol a qui li agradi el whisky em reconeixeria a primer cop d’ull, però no s’hi amoïni. Em dic Johnnie Walker. Johnnie Walker. Tothom em coneix. No ho dic per presumir, però sóc mundialment famós. Sóc una icona. Ara, no es pensi que sóc el Johnnie Walker de veritat. No tinc res a veure amb la destil·leria anglesa.

L’únic és que he agafat el nom i l’aspecte de l’home de l’etiqueta. De fet, tothom ha de tenir un nom i un aspecte, oi?

Es va fer un silenci a l’habitació. En Nakata no entenia res del que li deia aquell home. L’únic que li havia quedat era que es deia Johnnie Walker.

—Senyor Johnnie Walker, que és estranger?

En Johnnie Walker va girar una mica el cap.

—Bé, si així ho ha d’entendre millor, pensi que sóc estranger. És igual. De fet, sóc totes dues coses.

En Nakata continuava sense entendre res. Era ben bé com quan parlava amb en Kawamura.

—Vol dir que és estranger i que no ho és?

—Això mateix.

En Nakata va decidir no fer cap més pregunta sobre aquell punt.

—Així, senyor Johnnie Walker… vostè ha fet que aquest gos em vingués a buscar i em portés fins aquí?

—Exacte —va respondre en Johnnie Walker.

—Això vol dir que em vol demanar alguna cosa?

—Més aviat és vostè qui me la vol demanar —va respondre en Johnnie Walker, que va fer un altre glop de whisky—. Segons tinc entès, fa una colla de dies que m’espera en aquell solar.

—Sí. És veritat. Me n’havia oblidat. Com que sóc una mica totxo, de seguida m’oblido de les coses. És ben bé com diu vostè. En Nakata l’esperava en aquell solar per preguntar-li per una gata.

En Johnnie Walker es va picar al costat d’una bota amb el bastó negre. Va ser un cop suau, però va ressonar amb força per tota l’habitació. El gos va moure una mica les orelles.

—El sol es pon i ja puja la marea. Val més que anem per feina —va dir en Johnnie Walker—. Suposo que em volia preguntar per una gata amb clapes que es diu Goma, oi?

—Sí. Exacte. Ja fa uns quants dies que la senyora Koizumi em va demanar que la busqués. Que la coneix, la Goma?

—La conec molt bé.

—I sap on és?

—I tant que ho sé.

En Nakata es va quedar mirant en Johnnie Walker amb la boca una mica oberta.

Va desviar la mirada cap al barret de seda, però de seguida la va tornar a dirigir a la cara del seu interlocutor. En Johnnie Walker tenia els llavis ben tancats, mostrant la seva confiança.

—I és a prop d’aquí?

En Johnnie Walker va assentir amb el cap uns quants cops.

—Sí, molt a prop.

En Nakata va mirar per tota l’habitació, però no hi va veure ni rastre de cap gat.

Només hi havia l’escriptori, la cadira giratòria on seia aquell home, la butaca on seia ell, dues cadires, un llum de peu i una tauleta.

—Així —va continuar en Nakata—, me la podré endur?

—Dependrà de vostè.

—;D’en Nakata?

—Exacte. Dependrà d’en Nakata —va dir en Johnnie Walker aixecant una sola cella—. Si pren la decisió correcta es podrà endur la Goma, i la senyora Koizumi i les seves filles estaran molt contentes. Ara, si no pren la decisió correcta no se la podrà endur, i es quedaran amb un pam de nas. Suposo que no ho vol, això, oi?

—No. En Nakata no vol que es quedin amb un pam de nas.

—Jo tampoc. No vull que s’hi quedi ningú. És lògic.

—Així, què ha de fer en Nakata?

En Johnnie Walker es va fer rodolar el bastó pel palmell de la mà.

—Vull que faci una cosa per mi.

—És una cosa que en Nakata pot fer?

—Jo no demano res impossible a ningú. Si fos impossible, no perdria el temps demanant-ho. No troba?

—Suposo que sí —va dir en Nakata després de pensar-hi un moment.

—Per tant, el que li vull demanar és una cosa que pot fer.

En Nakata va tornar a pensar un moment.

—Sí, em sembla que té raó.

—En general, qualsevol hipòtesi es pot refutar.

—Eh? —va fer en Nakata.

—Si una hipòtesi no es pogués refutar, la ciència no avançaria —va dir en Johnnie Walker donant-se un cop de bastó a les botes. Era un cop desafiant. El gos va tornar a moure les orelles—. Seria impossible.

En Nakata no va obrir boca.

—De fet, fa temps que busco algú com vostè —va continuar en Johnnie Walker—. M’ha costat molt trobar-lo. L’altre dia, però, quan el vaig veure parlant amb un gat em vaig adonar que és la persona que buscava. I per això l’he fet venir fins aquí. Em sap greu haver-ho hagut de fer d’aquesta manera.

—No pateixi. En Nakata té tot el temps del món —va dir en Nakata.

—He elaborat unes quantes teories sobre vostè —va prosseguir en Johnnie Walker—. Evidentment, també he preparat les refutacions. És com un joc. Com un joc mental al qual jugo tot sol. Però en tots els jocs hi ha d’haver un vencedor, i en aquest cas guanya la hipòtesi correcta. Però bé, suposo que no m’entén, oi?

En Nakata va fer que no amb el cap.

En Johnnie Walker es va donar un parell de cops a les botes i, com si fos el senyal que esperava, el gos es va aixecar.





15


L’Oshima puja al roadstar i encén els llums. En accelerar, els pneumàtics aixequen pedres que reboten a la part de sota del xassís. Fa marxa enrere i gira per encarar el camí per on hem vingut. Aixeca la mà i em saluda. Jo li torno la salutació. Els llums del darrere desapareixen en la foscor, mentre que el soroll del motor es va esvaint i deixa pas al silenci del bosc, que ho omple tot.

Entro a la cabana i passo el pestell de dins. Tan bon punt em quedo sol, el silenci m’envolta completament, com si m’estigués esperant. L’aire és tan fresc que costa de creure que siguem a primers d’estiu, però ja és massa tard per encendre l’estufa. L’únic que puc fer és ficar-me al sac i dormir. Tinc el cap emboirat de son i els músculs adolorits de tanta estona al cotxe. Afluixo el llum de la llàntia. A mesura que l’habitació s’enfosqueix, les ombres que dominen els racons es fan més denses. Em fa mandra canviar-me i em fico al sac sense treure’m els texans ni la jaqueta.

Tanco els ulls i provo d’adormir-me, però no puc. El cos em demana dormir, però el cervell està ben despert. De tant en tant el cant agut d’algun ocell trenca el silenci de la nit. També sento sorolls que no puc identificar: un trepig de fulles seques, una fregadissa de branques, una respiració profunda. Tot se sent molt a prop de la cabana. De tant en tant sento el cruixit sinistre dels taulons del porxo. És com si un exèrcit d’éssers desconeguts —un exèrcit d’éssers de la foscor— m’anés envoltant a poc a poc. I em sento observat. Noto una mirada que em frega la pell.

El cor em batega secament. Obro una mica els ulls i, sense moure’m del sac, miro l’habitació lleument il·luminada per assegurar-me que no hi ha ningú. La porta està tancada amb un bon pestell i a la finestra hi ha una cortina gruixuda. Em dic que no passa res, que estic sol i que no m’espia ningú.

Tot i així, la sensació de ser observat no desapareix. Em costa respirar i m’agafa set. Vull beure, però si ara bec m’hauré d’aixecar a pixar, i no tinc ganes de sortir a fora. He d’aguantar fins demà. Arronsat dins el sac, faig que no amb el cap.

Però, i què és això? T’arronses davant la foscor i el silenci. Sembles un marrec espantat. De debò ets així?, diu el noi que es diu Corb, mig enfadat. Sempre t’has pensat que eres fort, però em sembla que anaves equivocat. Em sembla que estàs a punt de plorar. Quin desastre… Encara et pixaràs al llit.

No faig cas de les seves paraules, que només volen deixar-me en ridícul. Tanco els ulls, m’apujo la cremallera del sac fins a sota el nas i faig fora tots els pensaments.

No obro els ulls per res, ni quan un mussol crida en la nit, ni quan sento el soroll somort d’alguna cosa que cau a terra, ni quan sembla que alguna cosa es mogui dins la cabana. M’estan posant a prova, penso. Quan tenia la mateixa edat, l’Oshima va passar uns quants dies aquí. Segur que va tenir les mateixes pors que tinc jo ara. Per això m’ha dit que hi ha diferents tipus de solitud. Ja devia saber com em sentiria en trobar-me aquí tot sol. Ell va passar pel mateix. En pensar això em relaxo una mica. Puc anar enrere en el temps i resseguir amb el dit les ombres del passat que encara són aquí. M’hi puc afegir. Respiro profundament i m’adormo sense adonar-me’n.

Em desperto que són més de les sis. Tot és ple dels cants dels ocells, que cauen del cel com si fossin una dutxa. Els ocells van saltant de branca en branca i es criden clarament els uns als altres. En els seus missatges no hi ha ni els ressons ni les connotacions que vaig sentir a la nit.

Surto del sac, despasso la cortina i comprovo que al voltant de la cabana no hi queda ni rastre de la foscor d’ahir a la nit. Tot brilla amb un groc acabat de néixer.

Encenc la cuina de gas amb un llumí, bullo aigua i em prenc una camamilla. Trec unes galetes salades de la bossa del menjar i me’n menjo unes quantes amb formatge. Després em planto davant la pica per rentar-me les dents i la cara.

Em poso el cangur damunt la jaqueta i surto de la cabana. La llum del matí es filtra entre les branques i il·lumina l’espai buit que hi ha davant el porxo. En l’aire es formen una colla de columnes de llum, entremig de les quals sura la boirina del matí, com una ànima acabada de néixer. Quan inspiro em sorprèn la puresa de l’aire que m’entra als pulmons. M’assec a les escales del porxo i miro els ocells que volen entre els arbres, parant l’orella als seus cants. La majoria volen per parelles, comprovant sovint on és l’altre i cridant-se per no perdre’s.

El rierol passa a prop de la cabana. No em costa trobar-lo seguint el soroll de l’aigua. Hi ha unes roques que formen una mena de bassal on l’aigua entra fent uns complicats remolins i surt amb força per continuar corrent avall. És una aigua molt clara. N’agafo amb la mà i la tasto: és fresca i boníssima. M’estic una estona amb les mans dins el corrent.

En tornar a la cabana em preparo uns ous ferrats i pernil saltejat, em faig una torrada i m’escalfo llet. Després trec una cadira al porxo, m’hi assec, poso els peus a la barana i em passo el matí llegint tranquil·lament. A les prestatgeries de l’Oshima hi ha uns quants centenars de llibres. Hi ha poques novel·les, la majoria de les quals són clàssics. La resta són llibres de filosofia, de sociologia, d’història, de psicologia, de geografia, de ciències naturals, d’economia i d’altres disciplines.

Com que no va anar a l’institut, devia estudiar tot sol per adquirir els coneixements necessaris. Els llibres cobreixen camps molt diversos i formen una col·lecció no gaire coherent.

En trio un sobre el judici d’Adolf Eichmann. Em sona que Eichmann era un criminal de guerra nazi, però no és que el personatge m’interessi especialment.

Agafo el llibre perquè em crida l’atenció. M’assabento que aquest comandant de cabells esclarissats i ulleres metàl·liques era un personatge absolutament pragmàtic. Poc després que esclatés la guerra, l’oficina central de les SS li va encarregar la solució final —és a dir, l’extermini dels jueus— i ell va estudiar la manera concreta de fer-ho i va establir un pla. Amb prou feines es va plantejar si el que feia estava bé o no. L’únic que tenia al cap era trobar la millor manera de «desfer-se» dels jueus en poc temps i amb pocs diners. Segons els seus càlculs, a Europa s’havien d’eliminar onze milions de jueus.

Assegut al seu escriptori, Eichmann va anar calculant quants jueus cabien en un vagó; quin percentatge d’aquests jueus moririen «de mort natural» mentre els transportessin; el nombre mínim de treballadors que calien per dur a terme aquella operació; el mètode més barat per eliminar els cadàvers (cremar-los, enterrar-los o dissoldre’ls). Quan el pla es va posar en marxa, tot va anar més o menys com ell ho havia calculat. Fins al final de la guerra, es van «desfer» de sis milions de jueus (més de la meitat de l’objectiu inicial). Tot i així, Eichmann no va tenir cap sentiment de culpabilitat. Darrere el vidre antibales del tribunal de Tel Aviv, semblava que no entenia per què el jutjaven tan aparatosament, per què el món es fixava en ell. Ell només era un tècnic que havia ofert la solució més adequada a l’encàrrec que li havien assignat. Era el mateix que feien els bons buròcrates en qualsevol lloc del món. Per què només l’acusaven a ell?

Llegeixo la història d’aquest home tan pragmàtic assegut enmig de la calma del bosc, sentint el cant dels ocells.

A la guarda del llibre hi ha unes notes en llapis escrites amb la lletra tan característica de l’Oshima.

Tot és un problema d’imaginació. La nostra responsabilitat comença amb la capacitat d’imaginar. Yeats va escriure: In dreams begin the responsabilities. És ben bé així. Dit d’una altra manera, d’allà on no hi ha capacitat d’imaginar no en pot sorgir la responsabilitat. Tal com es veu en el cas d’Eichmann.

M’imagino l’Oshima assegut en aquesta cadira, amb un llapis ben esmolat a la mà, pensant en aquest llibre i escrivint el que li ha evocat. En els somnis comencen les responsabilitats. Aquestes paraules m’arriben al cor.

Tanco el llibre, me’l poso sobre la falda i penso en la meva responsabilitat. Ho he de fer. Em vaig trobar amb la samarreta blanca tacada de sang fresca. Jo mateix la vaig rentar. De tanta que n’hi havia, la pica va quedar ben vermella. Suposo que en algun moment se’m demanarà la responsabilitat per aquesta sang. M’imagino sent jutjat. La gent m’acusa i em demana responsabilitats. Em miren malament i m’assenyalen amb el dit. Jo em defenso dient que no es pot ser responsable d’una cosa de la qual no tens records. Els asseguro que ni tan sols sé què va passar realment. Però ells em diuen: «És igual de qui fos el somni. Tu també el vas tenir.

Per tant, també ets responsable del que hi va passar. Sigui com sigui, aquell somni va sortir a la llum després de travessar un passadís fosc dins de la teva ànima».

Igual que el comandant Adolf Eichmann, que, tant si ho volia com si no, es va trobar immers en els somnis enormement recargolats de Hitler.

Deixo el llibre, m’aixeco de la cadira i estiro l’esquena. He llegit molta estona.

Necessito moure’m. Agafo dos bidons i vaig a buscar aigua al rierol. En tornar a la cabana poso l’aigua al dipòsit. Repeteixo l’operació cinc vegades, fins que el dipòsit queda gairebé ple. Després vaig a buscar llenya al cobert de darrere i l’apilo al costat de l’estufa.

En un racó del porxo hi ha un fil d’estendre descolorit. Trec la roba mig mullada de la motxilla, l’estiro per treure’n les arrugues i l’estenc. Trec la resta de coses de la motxilla i les deixo sobre el llit perquè els toqui la llum. Tot seguit m’assec a l’escriptori i escric el diari dels últims dies. Escrivint amb un bolígraf de punta fina i amb una lletra ben petita, consigno el que m’ha passat aquests últims dies. He d’escriure-ho mentre encara en tingui un record clar, ja que es pot esvair en qualsevol moment.

Busco entre els records. Escric que vaig perdre el coneixement i que en despertar-me em vaig trobar en un bosquet del darrere d’un temple. Que tot estava a les fosques i tenia la samarreta plena de sang. Que vaig trucar a la Sakura i que em vaig quedar a dormir al seu pis. Que vam parlar i que em va fer allò.

Ella riu com si li fes molta gràcia. «No ho entenc. No cal que em demanis permís per tot. No veus que jo no sé què t’imagines?».

Però s’equivoca. En aquest món, el que m’imagino potser és molt important.

A primera hora de la tarda entro al bosc. Tinc present que l’Oshima em va dir que és perillós endinsar-s’hi i que no perdés mai de vista la cabana, però penso que potser passaré uns quants dies aquí, i que per tant val més que conegui alguna cosa més d’aquest bosc que m’envolta com una muralla. Si el conec una mica, em sentiré més segur. Sense endur-me res, deixo enrere la clariana assolellada i entro a l’ombriu mar d’arbres.

Trobo una línia esclarissada que segueix el relleu natural i que pot fer de camí.

De tant en tant hi ha una roca plana que serveix de fita. Els llocs on sembla que la terra s’hagi d’esllavissar estan ben apuntalats amb taulons, de manera que, encara que l’herbam sigui molt espès, el camí no es perd en cap moment. Penso que potser l’ha arreglat el germà de l’Oshima, treballant-hi una mica cada cop que ve.

Segueixo el camí bosc endins. Primer puja una mica, després baixa per vorejar una roca i torna a enfilar-se. El camí va pujant, però no és gaire dret. A banda i banda s’alcen uns arbres molt alts, amb unes soques de colors apagats, unes branques gruixudes que surten cap a totes direccions i un fullatge dens que tapa el cel. El terra és cobert de brolla i de falgueres, que sembla que xuclin la llum esmorteïda amb tota la força de què són capaces. Allà on no hi toca gens el sol, la molsa ha cobert silenciosament la pell de les roques.

Igual que qui comença a parlar amb molta empenta i a poc a poc li va costant trobar les paraules, el camí es va estrenyent a mesura que avanço, cedint terreny a la brolla. Ja no hi ha rastre de pedres ni de fustes, i cada cop es fa més difícil saber si realment hi ha camí o només m’ho sembla. Finalment em trobo envoltat d’un mar de falgueres. El camí potser continua més endavant, però val més que ho comprovi un altre dia. Per avançar més necessito anar més preparat i amb una roba més adequada.

M’aturo i miro enrere. El que veig no em sona gens. No veig res que m’animi a acostar-m’hi. Les soques dels arbres se superposen i, sinistrament, em tapen la vista. És fosc i l’aire està saturat d’un verd profund. No se sent ni un ocell. Se m’eriça la pell, però em dic que no m’he d’amoïnar. El camí és aquí. El camí per on he vingut és aquí mateix. Mentre no el perdi, podré tornar a la llum. Amb la vista clavada a terra, vaig avançant pas a pas, amb molt de compte, i tardo molt més a tornar a la cabana del que havia tardat a l’anada. La clariana és plena d’una llum neta, de primers d’estiu. Mentre busquen menjar, els ocells fan ressonar el seu cant ben clarament. Tot està igual que com ho he deixat. Almenys m’ho sembla. Al porxo hi ha la cadira on he segut fins fa una estona, i al davant, amb la coberta mirant a terra, el llibre que he llegit aquest matí.

Tot i així, m’adono que el bosc és ple de perills. Em dic que no me n’he d’oblidar. Tal com em va dir el noi que es diu Corb, al món hi ha moltes coses que no conec. Per exemple, no sabia que hi havia plantes tan estranyes com les que acabo de veure. Les úniques plantes que havia vist o tocat fins ara eren les de ciutat, ben retallades i ben cuidades. Les que hi ha aquí —més ben dit, les que viuen aquí— són completament diferents. Tenen una força eminentment física, en-vien el seu alè a qui se’ls acosta i l’observen amb una mirada penetrant, com si apuntessin una presa. És com si tinguessin uns poders màgics obscurs i ancestrals.

Dins el bosc manen els arbres, de la mateixa manera que al fons del mar manen els éssers abissals. M’adono que, si li calgués, el bosc seria capaç d’engolir-me o d’escopir-me com si res. Val més que el respecti i el temi com es mereix.

Entro a la cabana i agafo la brúixola de la motxilla. L’obro, i havent comprovat que l’agulla marca el nord, me la poso a la butxaca. Potser em farà servei. M’assec al porxo, de cara al bosc, i em poso a escoltar música amb el walkman. Escolto Cream i Duke Ellington, que vaig gravar dels CD de la biblioteca. Escolto «Crossroads» unes quantes vegades. La música em calma una mica, però no en puc escoltar gaire estona. Com que aquí no hi ha electricitat, no puc recarregar les piles. Quan s’acabin les que tinc de recanvi, adéu música.

Abans de sopar faig exercici: flexions, abdominals, esquats, recolzaments invertits, uns quants estiraments… un circuit que et permet mantenir la forma en un lloc petit on no hi hagi màquines ni instal·lacions. Són uns exercicis senzills i avorrits, però força intensos, i si els fas com cal segur que van bé. Me’ls va ensenyar el monitor del gimnàs. «És el circuit més solitari del món», em va dir. «Els qui el fan amb més ganes són els presoners en confinament». Em concentro en els exercicis i repeteixo el circuit unes quantes vegades, fins que tinc la samarreta amarada de suor.

Després d’un sopar senzill, surto al porxo i veig que el cel és ple d’estels. No estan escampats de qualsevol manera, sinó que és com si algú els hagués sembrat.

En un planetari no n’hi ha pas tants. Alguns són molt grossos i brillen amb força.

Em fa l’efecte que allargant el braç els podria tocar. És un espectacle preciós.

No és només preciós, però. Penso que, igual que els arbres del bosc, aquests estels també són vius i respiren. I em miren a mi. Saben el que he fet i el que faré.

Res no s’escapa a la seva mirada. Assegut sota aquest cel brillant, em torna a assaltar una por intensa. El cor se m’accelera i em costa respirar. Tot i viure sota tots aquests estels, no m’havia fixat mai en la seva existència. No hi havia pensat mai. I no tan sols en els estels. Quantes coses hi ha al món en què no m’he fixat mai? Quantes coses que no conec? Em sento desesperadament impotent. Per molt lluny que me’n vagi, mai no em podré escapar d’aquesta impotència.

Entro a la cabana i poso llenya a l’estufa, col·locant-la amb molt de compte. Faig una bola amb uns quants fulls de diari que trec d’un calaix i l’encenc amb un llumí.

M’espero que la flama prengui a la llenya. De més petit, un estiu em van enviar a uns campaments i hi vaig aprendre a fer foc. Els campaments van ser un pal, però almenys en vaig treure algun profit. Obro el regulador al màxim perquè l’estufa tingui més tirada. Costa una mica, però per fi la flama pren en un tronc i a poc a poc es va escampant als altres. Tapo l’estufa, hi acosto una cadira, encenc el llum i continuo llegint el llibre del matí. Quan les flames han agafat prou embranzida, poso una tetera a bullir damunt l’estufa. Al cap d’una estona, la tapa de la tetera comença a fer un xiulet agradable.

Evidentment, els plans d’Eichmann no sempre van sortir com els havia previst.

Alguns càlculs van fallar per culpa de circumstàncies diverses. En aquests casos va reaccionar d’una manera més humana. Es va enfadar i va començar a odiar tots els elements incerts que arruïnaven els seus meravellosos càlculs: els trens que anaven amb retard; les traves burocràtiques; les males relacions amb els nous responsables de les operacions; els guàrdies dels camps de concentració a qui van enviar al front oriental després de la primera desfeta; les grans nevades; els talls d’electricitat; la manca de gas; els bombardejos a les vies del tren… Eichmann va arribar a odiar la guerra, com si la guerra fos «l’element incert» que arruïnava els seus plans.

En el moment del judici va explicar tots aquests esdeveniments sense canviar l’expressió de la cara. Tenia una capacitat d’imaginació impressionant i havia basat la seva vida en aquests detalls.

A les deu paro de llegir i em rento la cara i les dents. Tanco el regulador de l’estufa perquè el foc s’apagui mentre dormo. La resplendor de les flames tenyeix l’habitació de color carbassa. Fa una bona temperatura, que m’ajuda a esmorteir la por i la tensió. Em fico al sac en calçotets i samarreta, i m’adormo molt més fàcilment que ahir a la nit. Penso només un moment en la Sakura.

«Estaria bé que fos la teva germana, oi?», em va dir.

Però no vull pensar-hi més. He de dormir. Dins l’estufa el foc parteix un tronc, que es trenca amb un soroll somort. A fora sento el crit d’un mussol. Em deixo arrossegar cap a un somni indistint.

L’endemà faig si fa no fa el mateix. Em desperto que són més de les sis, amb el cant alegre dels ocells. Bullo aigua, em prenc un te i em preparo l’esmorzar.

Llegeixo una estona al porxo, escolto música amb el walkman i vaig a buscar aigua al rierol. Entro al bosc pel mateix camí, però avui porto la brúixola. La miro de tant en tant per veure cap on queda la cabana. Al cobert de darrere hi he trobat una destral, amb la qual vaig desbrossant el camí i fent osques a les soques perquè em serveixin de guia.

Igual que ahir, el bosc és fosc i profund. Els arbres m’envolten formant una muralla. És com si entre la foscor hi hagués alguna cosa amagada, com un animal dibuixat en trompe-l’oeil observant tots els meus moviments. Amb tot, no sento la por intensa que ahir em va eriçar la pell. He establert unes normes pròpies, i si les respecto no em perdré. Suposo.

Quan arribo al lloc on em vaig aturar ahir, continuo avançant i entro al mar de falgueres. Al cap d’una estona retrobo el camí. Torno a estar envoltat d’arbres. Vaig marcant les soques amb la destral per poder trobar el camí de tornada. Ben amunt, en alguna branca, un ocell gros fa batre les ales per espantar l’intrús, però quan miro enlaire no el veig. Tinc la boca seca, i de tant en tant m’he d’empassar saliva sorollosament.

Al cap d’una estona trobo un redol envoltat d’arbres alts. Sembla ben bé el fons d’un gran pou. El sol cau de dret entre les branques i, talment com un focus, il·lumina el tros de terra on tinc els peus. Em sembla un lloc especial. M’hi assec per notar l’escalfor del sol. Em trec una barra de xocolata de la butxaca, la mossego i paladejo la dolçor que se m’escampa per la boca. Conscient de la importància de la llum del sol per a nosaltres, assaboreixo aquests instants preciosos. La intensa sensació d’impotència i de solitud que em va provocar el cel estelat d’ahir a la nit s’ha esvaït. Però amb el temps el sol canvia de lloc i em quedo sense escalfor.

M’aixeco i, seguint el camí per on he vingut, torno a la cabana.

A la tarda el cel es tapa de sobte. L’aire es tenyeix d’un color misteriós. De seguida es posa a ploure amb força. La pluja repica al sostre i a la finestra de la cabana. Em despullo i surto a mullar-me. Em rento el cos i el cap amb sabó. És una sensació meravellosa. Crido alguna cosa sense sentit. Les gotes de pluja, com si fossin pedretes, em piquen per tot el cos. Les punxades de dolor podrien formar part d’una cerimònia d’iniciació religiosa. Les gotes em piquen a les galtes, a les parpelles, al pit, a la panxa, al penis, als testicles, a l’esquena, a les cames, al cul.

No puc ni obrir els ulls. En aquest dolor hi ha una mena d’intimitat. Penso que el món em tracta com em mereixo. Estic eufòric. És com si de sobte m’hagués alliberat. Miro enlaire, amb els braços oberts, obro la boca tant com puc i em bec l’aigua que m’hi entra.

Torno a la cabana i m’eixugo amb una tovallola. M’assec al llit i em miro el penis, d’un color clar, jove i sa. El gland encara em fa una mica de mal. Em quedo una bona estona mirant aquest estrany òrgan que, tot i ser meu, gairebé sempre actua pel seu compte, sense fer cas del que pensa el meu cap.

Em pregunto si quan l’Oshima es va quedar aquí tot sol va tenir els mateixos problemes amb el desig sexual. Potser sí. Deu ser cosa de l’edat. Però no me’l puc imaginar fent-s’ho tot sol. És massa tranquil i assossegat per fer-ho.

«Sóc una persona estranya», em va dir. No sé ben bé què em volia donar a entendre. El que sí que sé és que no ho va dir perquè sí. I tampoc per fer-se l’interessant.

Allargo la mà per masturbar-me, però finalment me n’estic. No vull perdre aquesta sensació d’estranya puresa que m’ha deixat la pluja. Em poso uns calçotets nets, respiro uns quants cops i em poso a fer esquats. En arribar als cent canvio i faig cent abdominals. Em concentro cada cop en un grup de músculs. Quan acabo els exercicis tinc el cap més clar. A fora ja no plou. El sol treu el cap rere els núvols esquinçats i els ocells tornen a cantar.

Però ja saps que aquesta calma no durarà gaire. Allò et perseguirà fins on calgui, com una bèstia incansable. S’endinsarà al bosc. És fort, persistent i despietat; no coneix ni el cansament ni l’abandó. Encara que t’estiguis de masturbar-te, vindrà en forma de somni eròtic. Potser en el somni violaràs la teva mare i la teva germana. És una força incontrolable, et supera. L’únic que pots fer és acceptar-la.

Tens por de la imaginació. I encara en tens més dels somnis. Tens por de la responsabilitat que emana dels somnis. Però no pots estar sense dormir, i si dorms segur que somies. Estant despert pots controlar la imaginació, però els somnis no els pots controlar de cap manera.

M’estiro al llit i escolto Prince amb els auriculars. Em concentro en aquesta música estranya i incessant. Les primeres piles s’acaben a la meitat de «Little Red Corvette». La música desapareix com engolida en la sorra. Quan em trec els auriculars sento el silenci. M’adono que el silenci es pot sentir.





16


El gos negre es va aixecar i va guiar en Nakata fins a la cuina, que era una mica més enllà del despatx. Era força fosca, amb poques finestres. Estava molt endreçada, però era freda, com el laboratori d’una escola. El gos es va aturar davant la nevera, es va girar i es va mirar en Nakata fredament.

Obre la porta esquerra, va dir el gos en veu baixa. Però en Nakata es va adonar que no era el gos qui li parlava, sinó en Johnnie Walker per mitjà del gos. I també el mirava amb els ulls del gos.

En Nakata va obeir i va obrir la porta esquerra de la nevera, que era més alta que ell i de color verd alvocat. En obrir la porta el termòstat va saltar fent un soroll sec i el motor va començar a brunzir. De dins va sortir un núvol de fum blanc. La part esquerra de la nevera era congelador, i devia estar regulat a una temperatura molt baixa.

A dins hi havia una vintena de coses que semblaven fruites rodones molt ben arrenglerades. En Nakata es va acotar per mirar-s’ho de més a prop. Quan el fum blanc es va desfer, es va adonar que el que hi havia allà dins no eren fruites sinó caps de gat. Hi havia tres prestatges plens de caps de gat tallats i congelats, de diverses mides i colors, com si fossin taronges exposades en una fruiteria. Tots els caps miraven cap a fora. En Nakata va empassar saliva.

Mira-te’ls bé, li va manar el gos. Comprova tu mateix si hi ha la Goma o no.

En Nakata va obeir i es va mirar els caps un per un, sense sentir cap por especial. Només pensava que havia de trobar la gata que buscava. Després d’observar els caps detingudament va comprovar que la Goma no hi era. De fet, no hi havia cap gat amb clapes. Els gats tenien una expressió estranyament absent.

No n’hi havia cap que fes cara de patiment, la qual cosa va reconfortar en Nakata.

N’hi havia algun que tenia els ulls tancats, però la majoria els tenien oberts i fixats distretament en un punt de l’espai.

—Em sembla que la Goma no hi és —va fer en Nakata amb un to neutre. Llavors es va escurar la gola i va tancar la porta.

—Segur?

—Sí. Segur.

El gos es va aixecar i va tornar a dur en Nakata al despatx, on en Johnnie Walker els esperava assegut a la cadira de pell. En veure entrar en Nakata, es va posar la mà a l’ala del barret com si el saludés i li va fer un somriure agradable.

Llavors va picar de mans un parell de cops i el gos va sortir del despatx.

—Aquells caps de gat els he tallat tots jo —va dir en Johnnie Walker, que tot seguit va agafar el got i va fer un glop de whisky—. Els col·lecciono.

—Així, vostè és l’home que s’endú els gats d’aquell solar?

—Exacte. Sóc el famós matagats Johnnie Walker.

—No ho acabo d’entendre. Li puc preguntar una cosa?

—És clar —li va respondre en Johnnie Walker, aixecant el got—. Pregunti’m el que vulgui, que jo l’hi contestaré. Però per estalviar una mica de temps, permeti’m que m’avanci: suposo que el que vol saber és per què he de matar aquests gats i col·leccionar-ne els caps. M’equivoco?

—No. Això és just el que voldria saber.

En Johnnie Walker va deixar el got sobre la taula i va mirar en Nakata a la cara.

—És un secret que no explico a ningú. Per a vostè faré una excepció, però no ho digui a ningú, entesos? Ara, que encara que ho expliqués no se’l creurien —va dir en Johnnie Walker amb una rialleta—. Escolti: no es pensi que mato gats per divertir-me. No sóc tan pervers. O, més ben dit, no disposo de tant temps. Agafar els gats i matar-los vol molta dedicació. Els mato perquè en col·lecciono les ànimes, amb les quals faig una flauta especial que en tocar-la em permet agafar ànimes encara més grosses. I amb aquestes ànimes més grosses puc fer una flauta encara més grossa. Al final potser podré fer una flauta que ocuparà l’univers sencer. Però primer vénen els gats. El primer que he de fer és treure’ls l’ànima. Pensi que tot ha de seguir un ordre establert. De fet, seguir l’ordre correcte de les coses és una manera de demostrar que les respectes. Quan tractes amb ànimes s’ha de fer així.

És diferent que tractar amb pinyes o amb melons. Oi que sí?

—Sí, és clar —va respondre en Nakata, que no havia entès res. Flautes? Com eren aquelles flautes: travesseres o de bec? I com sonaven? I, abans que res, com eren les ànimes dels gats? Eren preguntes que superaven la capacitat d’imaginació d’en Nakata, que només sabia una cosa: que havia de trobar la Goma i tornar-la a casa dels Koizumi.

—L’únic que vol és endur-se la Goma, oi? —va dir en Johnnie Walker, com si li llegís el pensament.

—Exacte. En Nakata vol portar la Goma a casa seva.

—És la seva missió, oi? —va fer en Johnnie Walker—. Tots vivim per complir la nostra missió a la vida. És lògic. Per cert, suposo que mai ha sentit sonar una flauta feta amb ànimes de gat, oi?

—No. Mai.

—És clar. De fet, no es poden sentir.

—Així, són flautes que no es poden sentir?

—Exacte —va dir en Johnnie Walker—. Jo sí que les sento. Si no, el que faig no tindria sentit. Però la gent normal no. Encara que les sentin, no se n’adonen. I encara que n’hagin sentit mai alguna, no se’n recorden. Són unes flautes molt curioses. Vostè potser sí que les podria sentir. Llàstima que no en tingui cap aquí, que ho provaríem. —Llavors, com si recordés alguna cosa, va aixecar un dit i va afegir—: De fet, senyor Nakata, ara anava a tallar el cap dels gats que he arreplegat aquests dies. És hora de recollir fruits. Ara que ja tinc tots els gats que podia caçar en aquell solar, és hora de passar pàgina. La Goma també hi és. És clar que si li tallo el cap no la podrà pas tornar als Koizumi, oi?

—No, és clar —va dir en Nakata. No podia pas tornar la Goma decapitada als Koizumi. Si les nenes la veiessin d’aquella manera, potser no menjarien mai més.

—Jo vull tallar el cap a la Goma, però vostè no. Les nostres missions i els nostres interessos estan en conflicte. És una cosa que passa sovint. I quan passa, s’ha de negociar: si vostè fa el que li demanaré, jo em comprometo a tornar-li la Goma sana i estàlvia.

En Nakata es va posar la mà al cap i se la va passar pels cabells, curts i blanquinosos. Era el gest que feia sempre que pensava seriosament.

—I el que em demanarà és una cosa que puc fer?

—Em pensava que això ja havia quedat clar —va dir en Johnnie Walker amb una rialla de disgust.

—Sí, té raó —va dir en Nakata recordant el que havien dit—. És veritat. Ja ha quedat clar. Perdoni.

—No tenim gaire temps, així que val més que anem al gra. El que vull és que em mati. Que em tregui la vida.

Sense treure’s la mà del cap, en Nakata es va quedar una bona estona mirant en Johnnie Walker.

—Vol que en Nakata mati el senyor Johnnie Walker?

—Això mateix —va confirmar en Johnnie Walker—. Si vol que li digui la veritat, senyor Nakata, ja he viscut prou temps així. No recordo ni els anys que tinc. No vull viure més. Estic cansat de matar gats i col·leccionar-ne les ànimes, però mentre visqui no puc fer altra cosa. He de respectar l’ordre marcat: començar per l’u i anar avançant fins a arribar al deu, i llavors tornar a començar. I anar-ho repetint infinitament. És monòton i cansat. És una cosa que no fa feliç a ningú i que no mereix cap respecte. Però està establert així i no puc pas dir que plego. I tampoc em puc treure la vida. També està establert així. Ja veu que hi ha un fotimer de coses establertes. Si em vull morir, només puc demanar a algú que em mati. Per això vull que em tingui por, que m’odiï i que em mati sense pensar-s’ho dues vegades.

Primer em té por, després m’odia i al final em mata. M’entén?

—Però, per què…? —va fer en Nakata—. Per què ho he de fer jo? En Nakata no ha matat mai ningú. Això no està fet per a mi.

—Ja ho sé. No ha matat mai ningú i no té ganes de fer-ho. I també sé que és una cosa que no està feta per a vostè. Però, senyor Nakata, a la vida hi ha moments en què aquestes excuses no valen, situacions en què a ningú li importa si serveix per fer una cosa o no. Ho ha d’entendre. A la guerra mateix. Sap què és la guerra, oi?

—Sí, sí que sé què és la guerra. Quan vaig néixer n’hi havia una de molt grossa.

N’he sentit a parlar.

—Quan esclata una guerra, a molts homes els obliguen a fer-se soldats. Han d’anar al front, agafar armes i matar soldats de l’altre bàndol. Com més millor. A ningú li importa si els agrada o no. És una cosa que han de fer i punt. O maten ells o els maten a ells. —En Johnnie Walker va posar la punta del dit índex al pit d’en Nakata—. Pam! —va fer—. La història de la humanitat es redueix a això.

En Nakata va preguntar:

—Així, és com si el senyor governador m’obligués a fer-me soldat i a matar?

—Això mateix. És una ordre del senyor governador. Diu que m’ha de matar.

En Nakata va pensar un moment però no ho va acabar de veure clar. Com era que el senyor governador volia que es convertís en un assassí?

—Dit d’una altra manera, ha de pensar que això és la guerra. I que vostè és un soldat i ara ha de prendre una decisió. O jo mato els gats o vostè em mata a mi. Ha de triar ara mateix. Suposo que per vostè és una tria estrambòtica, però miri-s’ho d’aquesta altra manera: totes les tries que fem en aquesta vida són igual d’estrambòtiques. —En Johnnie Walker es va tocar lleument el barret de seda, com si comprovés que encara el duia—. El que el pot consolar, si és que necessita que res el consoli, és el fet que jo em vull morir. Li he demanat que em mati, de manera que no s’ha de penedir de res. Només farà el que jo més espero. No troba? No ha de matar algú que li diu que no es vol morir. Fins i tot es podria dir que és un bon acte.

En Nakata es va eixugar amb la mà les gotes de suor que li amaraven la clepsa.

—Però en Nakata no ho pot fer de cap manera. Encara que em demani que el mati, no sé com fer-ho.

—Ja l’entenc —va fer en Johnnie Walker, més content—. Ja l’entenc. Té tota la raó. No sap com fer-ho perquè no ho ha fet mai… És ben lògic. A veure, li explicaré la manera de fer-ho. El més important per matar algú, senyor Nakata, és no dubtar. Tenir uns bons prejudicis i anar per feina… això és el que compta. No és una persona, però aquí en tinc un bon exemple. Espero que li serveixi.

En Johnnie Walker es va aixecar de la cadira i va treure un gran estoig de pell de darrere l’escriptori. El va deixar sobre la cadira on havia segut fins llavors, el va obrir xiulant alegrement i, com si comencés a fer un truc de màgia, en va treure un gat que en Nakata no havia vist mai. Era un gat amb ratlles de color gris que amb prou feines arribava a l’edat adulta. Estava atordit, però tenia els ulls oberts, com si encara estigués mig conscient. Sense deixar de xiular, en Johnnie Walker va mantenir el gat en l’aire, com qui ensenya un peix acabat de pescar. El que xiulava era «Heigh-Ho!», la tonada dels set nans de la Blancaneu.

—En aquest estoig hi tinc cinc gats més. Tots els he atrapat en aquell solar. Són acabats de caçar. De l’hort a l’olla, com qui diu. Els he posat una injecció que els paralitza però que no és una anestèsia, o sigui que no estan adormits i els sentits els funcionen. Noten el dolor. Però com que tenen els músculs relaxats, no poden moure les potes, ni girar el cap. Ho faig perquè no es revoltin. El que he de fer ara és esventrar-los amb un ganivet, treure’ls el cor mentre encara bategui i tallar-los el coll. I ho faré davant de vostè. Els rajarà molta sang i patiran una cosa de no dir. Si a vostè l’esventressin i li traguessin el cor, patiria molt, oi? Doncs els gats també. Els faré molt mal, pobrissons. No es pensi que sóc un sàdic sense sentiments, però no em queda altre remei que fer-ho. Han de patir. Està establert així. Una altra cosa establerta.

Ja veu que gairebé tot està establert. —En Johnnie Walker va fer l’ullet a en Nakata—. Però la feina és la feina. Les missions s’han de complir. M’aniré ocupant dels gats un per un, i deixaré la Goma per al final. O sigui que encara té temps per decidir què hem de fer: o jo mato els gats o vostè em mata a mi.

En Johnnie Walker va deixar el gat atordit sobre l’escriptori, va obrir un calaix i, amb les dues mans, en va treure un gran paquet de color negre. El va desembolicar i va començar a col·locar el contingut sobre l’escriptori. Hi havia una serra mecànica no gaire grossa, uns quants bisturís i un ganivet de bona mida. Totes les fulles brillaven com si fossin acabades d’esmolar. Examinant-los afectuosament, en Johnnie Walker va anar distribuint tots aquells estris sobre l’escriptori, com si cadascun tingués un lloc assignat. Tot seguit va treure unes quantes safates metàl·liques d’un altre calaix i també les va deixar sobre l’escriptori. Finalment va treure una gran bossa d’escombraries de color negre d’un altre calaix. En cap moment no va deixar de xiular «Heigh-Ho!».

—Tal com li he dit, senyor Nakata, tot ha de seguir un ordre —va dir finalment—. Si mires massa endavant, ensopegues i caus. Però tampoc has de mirar només els detalls que tens davant el nas, perquè si no també acabes topant amb alguna cosa. Per tant, el que cal fer és seguir l’ordre de les coses i, alhora, anar mirant una mica més enllà. Aquesta és la clau.

Amb els ulls una mica aclucats, en Johnnie Walker va acaronar afectuosament el cap del gat i després li va passar la punta del dit índex per la panxa. Tot seguit va agafar un bisturí amb la mà dreta i, sense avisar ni dubtar gens, li va fer un bon tall a la panxa. Va ser qüestió d’un instant. La panxa es va obrir i en van sortir unes vísceres vermelloses. El gat va provar de xisclar, però amb prou feines va emetre cap so, ja que tenia la llengua adormida i no podia obrir la boca com volia. Als ulls, però, se li va dibuixar una ganyota de dolor. En Nakata va pensar que passava per un patiment terrible. Al cap d’un moment va començar a rajar sang. En Johnnie Walker es va embrutar les mans i l’armilla, però va fer com si tant li fes. Sense deixar de xiular «Heigh-Ho!», va posar la mà dins el cos del gat i, amb l’ajut del bisturí, li va treure el cor amb molta traça. Era molt petit i encara bategava. Se’l va posar al palmell i el va ensenyar a en Nakata.

—Miri, això és un cor. Encara es mou. Fixi-s’hi bé.

Al cap d’una estona, i com si fos la cosa més normal del món, se’l va posar a la boca i el va començar a mastegar, paladejant-lo en silenci. Els ulls se li van il·luminar com els d’una criatura que assaboreix una pasta acabada de sortir del forn. Quan va estar, es va passar el revers de la mà per la boca i es va llepar els llavis.

—Era ben calentó, i encara bategava.

En Nakata es mirava l’escena en silenci, sense poder apartar-ne la vista. Va notar que dins el cap se li començava a moure alguna cosa. L’olor de sang omplia l’habitació.

Encara xiulant la mateixa cançoneta, en Johnnie Walker va tallar el coll al gat.

Les dents de la serra van trinxar els ossos fent un xerric desagradable. Hi tenia la mà trencada. Com que els ossos no eren gaire gruixuts, de seguida ho va tenir enllestit. El soroll, però, era estranyament dens. En Johnnie Walker va posar el cap del gat en una safata metàl·lica i se’l va quedar mirant amb els ulls aclucats, com si estigués davant una obra d’art. Va parar de xiular un moment i, posant-se un dit a la boca, es va treure alguna cosa que se li havia quedat enganxada a les dents.

Llavors se la va tornar a posar a la boca i, després d’assaborir-la, se la va engolir tot satisfet, fent molt soroll. Finalment va obrir la bossa d’escombraries i hi va posar el gat sense cap i sense cor, com si es desfés d’una closca inútil.

—Un menys —va dir en Johnnie Walker allargant les mans ensangonades cap a en Nakata—. Veu com és una feinada? Assaborir un cor acabat de treure està molt bé, però cada cop s’ha de fer tot aquest merder. A Macbeth diuen «No, al contrari: aquestes mans / enrogiran els multitudinaris mars, / i faran de les seves aigües verdes / un tot vermell». Això no és tan greu com Macbeth, però no vulgui saber el que em gasto a la bugaderia. Aquesta indumentària que porto és especial.

Podria anar amb guants i una bata de quiròfan, però no puc. És una altra cosa que està establerta així.

En Nakata no va dir res. Alguna cosa se li bellugava dins el cap. L’habitació feia olor de sang. A les orelles li ressonava la tonada de «Heigh-Ho!».

En Johnnie Walker va treure un altre gat de la bossa. Aquest cop era una gata blanca, no gaire jove i amb la punta de la cua una mica doblegada. Igual que havia fet abans, en Johnnie Walker li va acaronar una mica el cap. Tot seguit li va passar el dit per la panxa, traçant-hi una línia imaginària i ben recta, des del coll fins on començava la cua. Llavors va agafar el bisturí i li va fer un tall sense pensar-s’ho gens. La resta va anar com abans: el crit silenciós, el cos estremint-se, les vísceres sortint de la panxa… En Johnnie Walker també va treure el cor que encara bategava, el va ensenyar a en Nakata, se’l va posar a la boca, el va mastegar a poc i a poc i se’l va empassar amb una rialla de satisfacció. També es va eixugar la boca amb el revers de la mà i va xiular «Heigh-Ho!» gairebé tota l’estona.

En Nakata es va quedar arrupit a la cadira, va tancar els ulls i es va agafar el cap amb les mans, amb els dits clavats a les temples. No hi havia dubte que dins seu es començava a moure alguna cosa, una terrible confusió que el revoltava. Va començar a respirar de pressa i va sentir un dolor fort al coll. La visió se li va distorsionar.

—Senyor Nakata —va dir en Johnnie Walker alegrement—. No em faci això, ara, que encara no hem arribat al millor número. Això només era el preludi, com una mica d’escalfament. De seguida sortirà alguna cara que li sonarà. O sigui que obri bé els ulls i miri amb atenció, que ara ve el més divertit. Espero que entengui que he intentat fer-ho tan distret com he pogut.

Xiulant «Heigh-ho!» altra vegada, va treure un altre gat de la bossa. Arrupit a la cadira, en Nakata va obrir els ulls per mirar-lo: era en Kawamura, que el va mirar als ulls. En Nakata també se’l va mirar, incapaç de pensar res. No podia ni aixecar-se.

—Em sembla que no caldria que els presentés, però ho faré per mantenir les formes —va dir en Johnnie Walker—. A veure… senyor Kawamura, el senyor Nakata. Senyor Nakata, el senyor Kawamura.

En Johnnie Walker es va aixecar una mica el barret en un gest teatral i va saludar primer en Nakata i després en Kawamura.

—Primer les salutacions. Però ara que ja s’han saludat, hem de passar als adéus. Hello goodbye. Tal com diuen, la vida és un llarg adéu, com les flors que escampa una tempesta —va continuar en Johnnie Walker, que tot seguit va acariciar la panxa suau d’en Kawamura amb un gest afectuós i amable—. Ara és el moment d’aturar-me, senyor Nakata. El temps passa i en Johnnie Walker no dubta.

Al diccionari del famós matagats Johnnie Walker no hi figura la paraula dubtar.

I, efectivament, va obrir la panxa d’en Kawamura sense pensar-s’ho dues vegades. El crit d’en Kawamura sí que es va sentir. Potser no tenia la llengua prou adormida. O potser era un crit especial que només podia sentir en Nakata. Fos com fos, va ser un crit esgarrifós. En Nakata va tancar els ulls, i amb les mans es va aguantar el cap, que li tremolava de mala manera.

—No tanqui els ulls —li va dir en Johnnie Walker—. També està establert així. No es poden tancar els ulls. No serveix de res. Encara que no les vegi, les coses no desapareixen. De fet, quan els torni a obrir encara li semblarà pitjor. El món on vivim és així, senyor Nakata. Cal tenir els ulls ben oberts. Només els tanquen els covards. Només els roïns desvien els ulls de la realitat. Encara que tanqui els ulls i es tapi les orelles, el temps avançarà: tic-tac, tic-tac, tic-tac.

En Nakata el va obeir i va obrir els ulls. Un cop va comprovar que els tenia oberts, en Johnnie Walker es va cruspir el cor d’en Kawamura més a poc a poc i amb més mostres de plaer que abans.

—És melós i calentó com el fetge d’anguila acabat de fer —va dir en Johnnie Walker, que tot seguit es va posar el dit índex ensangonat a la boca i, després de llepar-lo, el va mantenir en l’aire—. Un cop ho tastes, no te’n pots estar. És inoblidable. Sobretot aquesta sang tan enganxosa.

Va fregar la sang del bisturí i, xiulant tan alegrement com abans, va tallar el cap d’en Kawamura. Quan les dents fines de la serra van tallar l’os, tot va quedar esquitxat de sang.

—Si us plau, senyor Johnnie Walker, ja no ho puc suportar.

En Johnnie Walker va parar de xiular, va deixar el que feia i es va gratar el lòbul d’una orella.

—No pot ser, senyor Nakata. Em sap greu que es trobi malament, però no puc pas parar així com així. Ja li he dit abans que això és la guerra. Quan es comença, no es pot parar. Si es desembeina l’espasa, s’ha de vessar sang. Ja sé que no és lògic ni normal, però no ho he decidit pas jo. Està establert així. Si no vol que mati més gats, m’haurà de matar vostè a mi. Aixequi’s, pensi que sóc dolent i mati’m d’una vegada. Faci-ho, home. Si ho fa, tot s’haurà acabat.

Altre cop xiulant, en Johnnie Walker va acabar de tallar el cap d’en Kawamura i va llençar el cos a la bossa d’escombraries. A la safata metàl·lica ja hi havia tres caps. Malgrat el patiment, tots tres tenien una expressió estranyament absent, com els que hi havia al congelador.

—Ara li toca a la siamesa —va anunciar en Johnnie Walker traient una gata siamesa de la bossa que, evidentment, era la Mimi—. Oi que coneix «Mi chiamo Mimi», de Puccini? Doncs em sembla que aquesta gateta també sap apreciar l’elegància i la coqueteria de l’òpera. De fet, a mi també m’agrada, Puccini. En la seva música sempre hi ha alguna cosa que va contra el temps. Ja sé que és massa popular, però no es fa mai vella. I això, des del punt de vista artístic, no deixa de ser un èxit. —Llavors es va posar a xiular un fragment de «Mi chiamo Mimi»—. Ara bé, senyor Nakata, per atrapar aquesta Mimi m’hi vaig haver de posar. És molt cauta i molt espavilada. Diria que ha estat una de les clientes més difícils que he tingut. Però encara no ha nascut cap gat capaç d’escapar-se de les grapes del famós matagats Johnnie Walker. No ho dic per presumir. Només constato que em va fer suar tinta. Però, voilà! Aquí la tenim! Sàpiga que m’agraden molt, els gats siamesos. Tenen un cor que és una autèntica joia, ben bé com una trufa.

Tranquil·la, Mimi, no pateixis. En Johnnie Walker està a punt de cruspir-se aquest cor que tens, tan tendre i tan deliciós. Oh! Però si estàs tota tremolosa!

—Senyor Johnnie Walker —va dir en Nakata amb una veu que semblava sortida de les entranyes—. Aturi’s, si us plau. Si continua, en Nakata perdrà el cap. Serà com si en Nakata ja no fos en Nakata.

En Johnnie Walker va estirar la Mimi sobre l’escriptori i, com havia fet amb els altres gats, va passar-li el dit per la panxa, ben a poc a poc.

—Així és com si ja no fos vostè —va dir amb una veu tranquil·la, com si assaborís les paraules—. Això és molt important, senyor Nakata. Que algú deixi de ser qui és.

Tot seguit va agafar un bisturí que encara no havia fet servir i es va punxar el dit per comprovar si tallava. Llavors, com si fes una prova, es va fer un tall superficial al palmell. La sang que va brollar va caure sobre l’escriptori i sobre el cos de la Mimi. En veure-ho, en Johnnie Walker va fer una rialleta.





17


És la tercera nit que passo a la cabana. M’he anat acostumant al silenci i a la foscor. La nit ja no em fa tanta por. Carrego l’estufa de llenya, hi acosto una cadira i llegeixo. Quan em canso de llegir, no penso en res i em quedo mirant el foc. No em canso mai de mirar-lo. Les flames adopten formes i colors de tota mena, i es mouen com si fossin éssers vius. Neixen, s’ajunten, se separen i desapareixen.

Si està ras, surto a fora i miro el cel. Els estels ja no em fan sentir tan impotent. Els sento més a prop. Cadascun lluu amb una llum diferent. En conec alguns i miro com brillen. De tant en tant emeten un esclat més intens. La lluna és blanca i brillant, i si em concentro em fa l’efecte que puc veure les roques que hi ha a la superfície. Quan sóc a fora no puc pensar. Tot el que puc fer és respirar en silenci i deixar-me endur per l’espectacle que m’ofereix el cel.

Se m’han acabat les piles del minidisc, però estar sense música no em preocupa tant com em pensava. A tot arreu hi ha sorolls que substitueixen la música: el cant dels ocells, els crits dels insectes, el murmuri del rierol, el cruixit de les fulles que es mouen amb el vent, les passes d’algun animal que s’acosta a la cabana, el repic de la pluja… i, de tant en tant, algun soroll misteriós i inexplicable. Fins ara no m’havia adonat que al món hi hagués tants so: olis naturals, vius i meravellosos.

Havia viscut ignorant-ho. Per compensar, em passo llargues estones assegut al porxo, amb els ulls tancats, intentant copsar cadascun dels sorolls que m’arriben.

El bosc tampoc no m’espanta tant com al principi. El que sento és una mena de respecte i d’afinitat naturals. Tot i això, no m’hi endinso gaire: m’allunyo poc de la cabana i sempre pel camí que hi ha marcat. No el puc deixar. Mentre respecti les normes, no hi ha perill. El bosc m’accepta sense dir res, m’ignora i em deixa compartir part de la seva pau i de la seva bellesa. Si no respecto les normes, però, les bèsties silencioses que s’hi amaguen trauran les urpes i se m’enduran.

Sovint m’arribo al redol, on m’estiro a prendre el sol. Amb els ulls ben tancats i banyat pels raigs càlids, paro l’orella per sentir el vent que xiula a la copa dels arbres. Embolcallat en l’aroma del bosc, escolto l’esbatec de les ales dels ocells i la lleu tremolor de les fulles de falguera. En aquests moments, m’allibero de la gravetat i m’aixeco una mica de terra. Suro en l’aire. Evidentment, només és una sensació momentània: quan obro els ulls ja no la sento. Tot i així, és una experiència fantàstica. Puc surar en l’aire.

Ha plogut amb força uns quants cops, però no ha durat gaire. El temps és molt canviant. Sempre que plou surto a fora despullat i em rento tot el cos amb sabó. A vegades suo fent esport, em trec tot el que porto i m’estiro al porxo a prendre el sol. Bec molt te i em concentro en la lectura, assegut al porxo o al costat de l’estufa. Llegeixo llibres d’història, de ciència, de folklore, de mitologia, de sociologia, de psicologia… També llegeixo Shakespeare. En lloc de llegir els llibres d’una tirada, m’aturo a rellegir els fragments que em semblen més importants fins que els entenc. D’aquesta manera absorbeixo diversos coneixements. Penso que tant de bo em pogués quedar aquí indefinidament. La prestatgeria és plena de llibres que tinc ganes de llegir i encara em queda força menjar, però sóc conscient que el temps que hi puc passar és limitat. D’aquí a poc hauré de marxar. Aquest lloc és massa tranquil, massa natural, massa complet. Encara no me’l mereixo. Em sembla que és massa aviat.

Al matí del quart dia apareix l’Oshima. No sento el soroll del cotxe. Ve pel camí amb una motxilla petita a l’esquena. Jo es tic assegut al porxo, despullat i mig endormiscat, i no sento com s’acosta. Potser no fa soroll expressament per gastar-me una broma. Entra al porxo, estira la mà i em dóna un copet al cap. Jo m’aixeco d’un bot i busco una tovallola per tapar-me, però no en tinc cap a mà.

—No pateixis —diu l’Oshima—. Quan m’estava aquí, jo també prenia el sol a pèl. Va bé que et toqui el sol allà on normalment no et toca, oi?

En trobar-me despullat davant d’ell, em costa respirar. Tinc el penis, els testicles i el pèl púbic al descobert, i es veuen indefensos i vulnerables. No sé què fer. És massa tard per tapar-me.

—Hola —li dic—. Que has vingut a peu?

—Fa tant bo que m’ha vingut de gust estirar una mica les cames. He deixat el cotxe a la porta —m’explica, i tot seguit agafa la tovallola que tinc estesa a la barana i me l’allarga. Me la poso a la cintura i per fi em calmo una mica.

Cantant en veu baixa, posa aigua a bullir. Llavors treu farina, ous i un cartró de llet de la motxilla i es posa a fer creps amb mantega i xarop. Després treu un enciam, un tomàquet i una ceba, i prepara l’amanida fent anar el ganivet amb molt de compte. Ens ho mengem tot per dinar.

—Com han anat aquests tres dies? —em pregunta mentre talla una crep.

Li responc que m’ho he passat molt bé, però no li dic que m’he endinsat una mica al bosc. Em sembla que val més que no l’hi expliqui.

—Me n’alegro —fa ell—. Sabia que t’agradaria.

—Però ara hem de tornar a la ciutat, pi?

—Sí. És hora de tornar.

Ens preparem per marxar. Endrecem la cabana en un moment. Rentem els plats i els desem als prestatges. Netegem l’estufa. Buidem el dipòsit de l’aigua i tanquem la vàlvula del gas propà. Guardem el menjar que aguanta i llencem el que no.

Escombrem el terra i traiem la pols de la taula i les cadires. Cavem un forat a fora i hi enterrem la i hi enterrem la brossa. Les coses de plàstic les posem en una bossa i ens les enduem.

L’Oshima tanca la cabana amb clau. Jo em giro per mirar-la per última vegada. Fins fa un moment era molt real, però ara ja em comença a semblar imaginària.

Després de fer unes quantes passes, tot el que hi havia a la cabana em sembla fictici. Fins i tot el jo que hi ha passat tres dies em sembla imaginari. Al cap de mitja hora de caminar arribem al lloc on l’Oshima ha deixat el cotxe. Hem fet el camí gairebé sense dir res, l’Oshima cantussejant alguna melodia i jo perdut en els meus pensaments.

El cotxe ens espera confós en la verdor dels arbres que l’envolten. L’Oshima tanca la porta perquè no hi entri ningú per equivocació (o volent-ho), passa dos cops la cadena i hi posa el cadenat. Jo he tornat a lligar la motxilla al portaequipatges de darrere. Aquest cop la capota està plegada.

—Tornem a la ciutat —em diu ell.

Jo faig que sí amb el cap.

—Estar uns quants dies tot sol en plena natura està molt bé, però viure-hi gaire temps no és gens fàcil —diu l’Oshima mentre es posa les ulleres de sol i es corda el cinturó.

Jo m’assec al seient de l’acompanyant i també em cordo el cinturó.

—Teòricament no és impossible, i de fet hi ha gent que hi viu. Però en certa manera la natura també és antinatural. I la calma també pot ser amenaçadora. Per viure amb aquestes contradiccions cal estar preparat i tenir una certa experiència.

Per això val més que tornem a la ciutat, a la civilització.

L’Oshima prem l’accelerador i comencem a baixar pel camí. A diferència de l’anada, no corre gaire. Va a poc a poc, gaudint del paisatge i de l’aire, que li esbulla el serrell i l’hi tira enrere. El camí de terra s’acaba i arribem a una pista estreta però asfaltada. Comencem a veure poblets i camps.

—Parlant de contradiccions —diu l’Oshima com si recordés alguna cosa—, el primer cop que et vaig veure em va fer l’efecte que buscaves una cosa desesperadament i alhora intentaves escapar-te’n.

—I què buscava?

L’Oshima fa que no amb el cap. Es mira al retrovisor i arrufa les celles.

—No ho sé. Només t’explico la impressió que em vas fer. Jo no dic res.

—L’experiència em diu que quan busques alguna cosa amb totes les forces no la trobes, i que quan intentes fugir-ne com sigui te l’acabes trobant davant per davant. Ara, això no és més que una generalització.

—I si apliquem aquesta generalització al meu cas, què diries que em passarà?

—És una pregunta difícil —diu ell amb una rialla, i al cap d’un moment afegeix—: Però si hagués de dir alguna cosa, diria que trobaràs el que busques, però no amb la forma amb què ho esperes.

—Sembla una profecia.

—Com Cassandra.

—Cassandra? —faig jo.

—La de la tragèdia grega. Cassandra era la reina de Troia i tenia el do de la profecia. Era la sacerdotessa d’un temple i Apol·lo li va concedir el do de conèixer el destí. A canvi, Apol·lo va intentar forçar-la a mantenir relacions carnals amb ell, però ella s’hi va negar i llavors Apol·lo es va enfadar i la va maleir. Has de pensar que els déus grecs són figures més mitològiques que no pas religioses. Vull dir que tenen les mateixes debilitats que els humans: s’enfaden, es posen calents, són gelosos, s’obliden de les coses…

Treu una capseta de caramels de llimona de la guantera i se’n posa un a la boca.

Me n’ofereix un, l’accepto i també me’l poso a la boca.

—I quin malefici li va caure?

—A Cassandra?

Faig que sí amb el cap.

—Doncs Apol·lo va fer que encertés les profecies però que ningú se les cregués.

A més a més, totes les profecies que feia eren negatives: traïcions, accidents, morts, la ruïna del país… Per això la gent no tan sols no se la creia, sinó que va començar a odiar-la i a menysprear-la. Si encara no les has llegides, et recomano les obres d’Eurípides i d’Èsquil. Ja tracten els temes bàsics que ens preocupen avui dia. Amb khoros i tot.

—Què és això del khoros?

—És tal com es diu el cor en les tragèdies gregues. Els actors del cor es posen al fons de l’escenari i, a l’uníson, expliquen la situació o expressen els sentiments més profunds dels personatges. A vegades, fins i tot intenten influenciar-los. És un recurs molt útil. A vegades penso que tant de bo en tingués un darrere meu.

—Que també tens el do de la profecia?

—No —em respon—. Per bé o per mal, no el tinc. Si et sembla que sempre estic predient coses negatives, és perquè sóc realista. Sempre faig deduccions i generalitzo, i suposo que a vegades pot semblar que predigui desgràcies. I saps per què? Doncs perquè la realitat que ens envolta no és més que l’acumulació de profecies negatives. Només cal agafar el diari un dia qualsevol i veure la relació entre les notícies bones i les notícies dolentes.

L’Oshima redueix a cada revolt amb suavitat, de manera gairebé imperceptible.

Només es nota pel soroll del motor.

—Però tinc una bona notícia —continua—. Hem decidit acceptar-te. Ja formes part de la plantilla de la Biblioteca Komura. Ens ajudaràs.

Me’l miro sense adonar-me’n.

—Així… vols dir que puc treballar a la biblioteca?

—Per ser més exactes, a partir d’ara formaràs part de la biblioteca. T’hi pots quedar a dormir, a viure-hi. A l’hora d’obrir obriràs les portes, i a l’hora de plegar les tancaràs. Ja et vaig dir que em sembla que estàs fort i dus una vida ordenada, de manera que et serà una feina ben fàcil. En canvi, a la senyora Saeki i a mi, que som més aviat esquifits, la teva ajuda ens anirà de meravella. Després només caldrà que ajudis amb les coses de cada dia. Res de l’altre món. Per exemple preparar un bon cafè, anar a fer algun encàrrec… Ja tens una habitació preparada.

És dins la biblioteca, i hi ha dutxa i tot. Abans era l’habitació dels convidats, però ara ja no es fa servir mai. Viuràs en aquesta habitació, i com que seràs dins la biblioteca, podràs llegir tots els llibres que vulguis.

—Com és que…? —començo, però em quedo sense paraules.

—Com és que fem això per tu? —acaba l’Oshima—. És un principi ben senzill: jo t’entenc a tu, i la senyora Saeki m’entén a mi. Jo t’accepto a tu, i ella m’accepta a mi. Encara que siguis un noi de quinze anys que no conec i que ha marxat de casa, no hi ha cap problema. Què et sembla, a tu, formar part de la biblioteca?

Jo em quedo una estona pensant, fins que finalment dic:

—Jo només volia un lloc per passar-hi la nit. De la resta no sé què dir-te’n. No sé què representa formar part de la biblioteca. L’únic que sé és que us agraeixo que m’hi deixeu quedar. Així no hauré d’agafar el tren cada dia.

—Doncs ja està —rebla l’Oshima—. Et porto a la biblioteca i ja en podràs formar part.

Agafem la carretera nacional i deixem enrere uns quants pobles. El paisatge canvia: un anunci enorme d’una empresa de crèdit, una gasolinera guarnida per cridar l’atenció dels possibles clients, un restaurant amb una gran vitrina, un love hotel en forma de castell europeu, un antic videoclub del qual només queda el rètol, una sala de pachinko amb un pàrquing grandiós, un McDonald’s, un Family Mart, un Law-son, un Yoshinoya… La realitat és cada cop més llampant i sorollosa. Els frens dels tràilers, els clàxons dels cotxes, el fum… Tot el que m’envoltava fins avui (les flames de l’estufa, l’esclat dels estels o la calma del bosc) es va esvaint. Amb prou feines me’n recordo.

—Hi ha algunes coses de la senyora Saeki que hauries de saber —em diu l’Oshima—. De petites, ella i la meva mare anaven a la mateixa classe i eren molt amigues. Segons la mare, la senyora Saeki era una nena molt espavilada: treia bones notes, escrivia bé, era molt esportista i tocava molt bé el piano. Era la millor en tot el que feia. I a més era molt maca. De fet, encara ho és, no?

Jo faig que sí amb el cap.

—A l’escola ja tenia xicot: el fill gran de la família Komura, amb qui de fet eren cosins llunyans. Tenien la mateixa edat i eren molt macos. Com Romeu i Julieta.

Vivien a prop i sempre estaven junts. S’avenien molt, i quan es van fer grans es van enamorar. Segons em va explicar la mare, eren una parella perfecta.

Mentre ens esperem en un semàfor, l’Oshima mira enlaire. Quan es posa verd accelera per sortir abans que un camió cisterna.

—Recordes el que et vaig explicar a la biblioteca? Allò que la gent va voltant pel món buscant la parella…

—Allò dels homes-homes, els homes-dones i les dones-dones?

—Exacte. La teoria d’Aristòfanes. Que la majoria de nosaltres vivim buscant la meitat que ens falta. Doncs la senyora Saeki i el seu xicot no ho van haver de fer: en néixer ja tenien l’altra meitat ben a prop.

—Van tenir sort.

L’Oshima fa que sí amb el cap.

—Sí, és clar. Però fins a un cert punt.

Es passa la mà per la galta, com si comprovés que no s’ha deixat cap clapa en afaitar-se, però de fet no hi té ni rastre de pèl. Té una pell fina com la porcellana.

—Als divuit anys el noi se’n va anar a Tòquio. Era bon estudiant i volia fer una bona carrera en una bona universitat. També volia veure la gran ciutat. Ella va entrar a una universitat d’aquí per fer la carrera de música. Ja saps que aquesta regió és més aviat conservadora, i la seva família també ho era. Era filla única i els seus pares no volien que se n’anés a Tòquio, de manera que es va haver de separar del xicot per primer cop a la vida. Era com si un déu els hagués partit en dos.

«Evidentment, s’escrivien gairebé cada dia. Ell li deia que potser els aniria bé estar separats, que així podrien veure com s’entenien i com es necessitaven. Però ella no hi estava d’acord. Ja sabia que la relació era prou forta per no haver de posar-la a prova. Era una casualitat entre un milió, però era així i ningú no ho podia desfer. Ella n’estava segura, però ell no. O, si ho estava, es resistia a acceptar-ho així com així. Per això se’n va anar a Tòquio, pensant que la relació s’enfortiria si havia de superar alguns obstacles. A vegades els homes som així.

»Als dinou anys, la senyora Saeki va escriure un poema, el va musicar i el va cantar al piano. La melodia era malenconiosa, innocent i d’una gran bellesa. La lletra, per la seva banda, era metafòrica, filosòfica i més aviat obscura. El contrast era colpidor. No cal dir que tant la tonada com la lletra estaven dedicats al seu xicot absent. Va cantar la cançó uns quants cops en públic. Normalment era molt tímida, però li agradava cantar i a la universitat fins i tot formava part d’un grup de folk.

Algú que la va sentir es va quedar tan impressionat que va gravar la cançó en un casset i la va enviar a un amic que era el director d’una discogràfica. Al director li va encantar i la va fer anar a Tòquio per fer una gravació com cal.

»Era el primer cop que anava a Tòquio, i s’hi va reunir amb el seu xicot. Entre les sessions de gravació van tenir temps per estimar-se com abans. Segons la mare, potser havien començat a tenir relacions als catorze anys, i com passa sovint amb els joves tan precoços, els costava fer-se grans. Era com si haguessin de tenir catorze o quinze anys tota la vida. En tornar a estar junts es van adonar que es necessitaven. Ni l’un ni l’altra no s’havien sentit mai atrets per ningú més. Malgrat la separació, ningú s’havia pogut interposar entre tots dos. Sembla un conte de fades, oi? Segur que t’avorreixes.

Faig que no amb el cap.

—Suposo que aviat hi haurà un punt d’inflexió —dic.

—Exacte —diu ell—. Les històries són així: sempre hi ha un punt d’inflexió, un esdeveniment inesperat. Només hi ha un tipus de felicitat, però la infelicitat es pot presentar en múltiples formes. Tal com va dir Tolstoi, la felicitat és una al·legoria i la infelicitat una història. Sigui com sigui, el disc va sortir a la venda i va ser un èxit espectacular. Se’n van vendre un milió de còpies, dos milions, no et sabria dir quants, però va ser una xifra rècord per l’època. A la portada hi sortia una foto d’ella, asseguda davant el piano de l’estudi i somrient a la càmera.

»Com que no tenia cap altra cançó preparada, la cara B del single va ser una versió instrumental de la mateixa cançó, amb piano i orquestra. Ella hi tocava el piano. Era una versió preciosa. Devia ser cap a l’any 1970. La mare em va dir que sonava en totes les emissores. Jo no ho sé, perquè encara no havia nascut. Sigui com sigui, aquesta va ser l’única incursió que va fer en el món de la música. No va treure cap disc ni cap altre single.

—No sé si l’he sentit mai.

—Que escoltes molt la ràdio?

Faig que no amb el cap. Gairebé mai.

—Doncs no la deus haver sentit. Només se sent en alguna emissora d’antics èxits, i molt de tant en tant. Però està molt bé. Jo la tinc en CD i a vegades l’escolto. Quan ella no hi és, és clar. Ella no en vol ni sentir a parlar. De fet, no vol sentir a parlar de res que tingui a veure amb el passat.

—I com es titula aquesta cançó?

—«Kafka a la platja» —diu l’Oshima.

—«Kafka a la platja»?

—Exacte. El mateix nom que tu. És una coincidència molt curiosa, no trobes?

—Però Kafka no és el meu nom real.

—Però l’has triat tu, no?

Faig que sí amb el cap. L’he triat jo, i ja fa temps que vaig decidir que em diria així en aquesta nova vida.

—Doncs això és el que compta —diu l’Oshima.

El xicot de la senyora Saeki va morir als vint anys, just quan «Kafka a la platja» era un èxit. A la seva universitat es va declarar la vaga i els estudiants s’hi van fer forts. Ell va anar a portar menjar a un amic que s’hi havia quedat a dormir. Va passar les barricades cap a les deu de la nit, però els estudiants que ocupaven l’edifici el van confondre amb el cap d’una facció contrària (de fet, es veu que s’hi assemblava molt), el van agafar, el van lligar a una cadira i el van interrogar pensant-se que havia anat a espiar-los. Ell va intentar explicar la confusió, però cada cop que ho provava li pegaven amb un pal o amb una barra de ferro. El van tirar a terra i el van trepitjar amb les botes. Es va morir abans de l’alba. Tenia una fractura cranial, les costelles trencades i els pulmons destrossats. Van deixar el cadàver al carrer, com un gos. Dos dies després la universitat va demanar a la policia que entrés al recinte, i la revolta es va acabar en qüestió d’hores. Van detenir uns quants estudiants acusats d’assassinat, però com que en el judici van declarar que no tenien la intenció de matar-lo els van condemnar per homicidi in-voluntari i els van caure penes curtes. Va ser una mort ben absurda.

La senyora Saeki no va tornar a cantar. Es va tancar a l’habitació i no va voler parlar amb ningú. Ni tan sols es posava al telèfon. No va anar a l’enterrament i va deixar la universitat. Al cap d’uns quants mesos, la gent es va adonar que ja no era a la ciutat. Ningú sabia on era ni què feia. Els seus pares no en volien parlar. Ni tan sols la seva millor amiga, la mare de l’Oshima, sabia on era. Es va dir que s’havia intentat suïcidar en un bosc frondós de prop del mont Fuji i que després l’havien ingressat en un centre psiquiàtric. Va córrer el rumor que un conegut d’un conegut l’havia vist a Tòquio; segons aquesta persona, tenia algun ofici relacionat amb escriure. També es va dir que s’havia casat i tenia fills. Però no eren més que rumors, i d’aquesta manera van passar vint anys.

El que era segur era que, fos on fos, no tenia problemes econòmics. Cobrava els drets resultants de «Kafka a la platja», i fins i tot després de deduir-ne els impostos li quedava una quantitat més que respectable. De fet, cobrava cada cop que la cançó sonava en alguna emissora o que l’escollien per formar part d’alguna recopilació, de manera que podia viure d’incògnit on volgués amb relativa facilitat.

A més a més, a casa seva eren rics i no tenien més fills que ella.

Al cap de vint-i-cinc anys, però, i quan ningú s’ho esperava, va tornar a Takamatsu. La raó principal era la mort de la seva mare (si bé cinc anys abans s’havia mort el seu pare i no hi havia anat). Va fer un funeral senzill per a la seva mare i al cap de poc va vendre la casa on s’havia fet gran. Llavors es va comprar un pis en una zona tranquil·la de Takamatsu i s’hi va instal·lar. Al cap d’un temps es va posar en contacte amb la família Komura. Després de la mort del germà gran, el cap de la família era el segon germà, que era tres anys més jove. Van parlar a soles i ningú sap què van dir, però el resultat d’aquesta conversa va ser que la senyora Saeki es va convertir en la directora de la Biblioteca Komura.

Continuava sent tan bonica i tan prima com abans. Conservava l’aspecte de dona maca i intel·ligent que apareixia a la portada de «Kafka a la platja». L’únic que havia perdut era aquell somriure innocent i transparent. A vegades encara mostrava el seu somriure encantador, però sempre dins uns certs límits. Al voltant del seu somriure s’hi alçava una paret invisible que no permetia que ningú hi entrés. Cada dia anava i venia de la biblioteca amb el Volkswagen Golf de color gris.

Havia tornat al seu lloc d’origen, però a penes veia els parents i els antics amics.

Quan se’ls trobava hi parlava educadament, però sempre dels mateixos temes.

Quan sortia el passat (sobretot quan es tractava d’un passat que l’incloïa a ella), canviava de tema amb molta traça. Sempre era amable i educada, però en les seves paraules hi faltava la curiositat i la sorpresa que es podia esperar en qualsevol persona. Els seus sentiments reals —si és que existien— estaven amagats. Tret de quan s’havia de prendre una decisió pràctica, no donava mai la seva opinió personal. No parlava gaire i deixava que fossin els altres els qui portessin el pes de la conversa, a la qual només aportava breus comentaris.

Gairebé tothom que parlava amb ella se sentia incòmode en algun moment, com si li fessin perdre el temps o fiquessin el nas en el seu món tranquil i ordenat. I la majoria de vegades aquesta impressió era encertada.

Així, tot i haver tornat, per a la gent de Takamatsu continuava sent un misteri.

Una dona elegant però embolcallada en un vel de secrets, gairebé inabordable. Fins i tot la família Komura, que és qui li havia donat la feina, mantenia la distància amb ella.

Amb el temps l’Oshima es va convertir en el seu ajudant. En aquella època no estudiava ni treballava; s’estava tancat a casa llegint i escoltant música. Tret d’alguns contactes per correu electrònic, no tenia amics. Només sortia de Takamatsu quan anava a fer un volt amb el Mazda Roadstar, quan tenia visita a l’hospital de Hiroshima i quan passava alguns dies a la cabana de Kochi. Aquesta vida no li desagradava. Un dia la seva mare el va presentar a la senyora Saeki, i es van caure bé de seguida. A més a més, a ell l’atreia la idea de treballar en una biblioteca, de manera que ben aviat es va convertir en l’única persona amb qui la senyora Saeki tractava normalment.

—Segons el que expliques, és com si hagués tornat expressament per dirigir la biblioteca —li dic.

—Tens raó. A mi també m’ho sembla. El funeral de la seva mare no va ser més que l’excusa per tornar. Aquesta ciutat devia portar-li tants records tristos que li devia costar molt prendre una decisió així.

—I com és que la biblioteca és tan important per a ella?

—Perquè hi vivia el seu xicot. Era l’hereu i, com a tots els membres de la família, li agradava llegir i estar sol. Per això quan va entrar a l’institut va dir que no volia viure a la casa on vivien tots, sinó en una habitació de l’altre edifici, ben a prop dels llibres. Els seus pares no hi van tenir cap inconvenient, i es va posar a viure a l’edifici de la biblioteca. Només anava a casa amb els altres per fer-hi els àpats. La senyora Saeki l’anava a veure cada dia. Estudiaven junts, escoltaven música i parlaven llargament, i segur que també dormien junts. Per ells, aquell lloc era el paradís.

L’Oshima em mira sense moure les mans del volant.

—És l’habitació on viuràs tu, Kafka. A la biblioteca s’hi ha fet alguna reforma, però l’habitació és la mateixa.

Jo no dic res.

—La vida de la senyora Saeki es va aturar als vint anys, quan es va morir el seu xicot. O potser abans i tot… No t’ho sabria dir. El que has d’entendre és que les busques del rellotge que té dins l’ànima es van aturar en aquella època.

Evidentment, el temps de fora també passa i també l’afecta, però per ella és un temps sense sentit.

—Sense sentit?

L’Oshima assenteix amb el cap.

—Com si no existís.

—Així, vols dir que encara viu en el moment en què el temps es va aturar?

—Sí. Ara, no estic dient que sigui una morta vivent. Quan la coneguis ja ho entendràs.

Allarga la mà i me la posa sobre el genoll, en un gest molt natural.

—Kafka, normalment a la vida arriba un punt en què no es pot tornar enrere.

Però a vegades també arriba un punt en què no es pot tirar endavant. I quan això passa, tant si ens agrada com si no, no ens queda més remei que acceptar-ho sense protestar. Si volem viure, hem de fer-ho així.

Abans d’entrar a l’autopista, l’Oshima s’atura, apuja la capota i torna a posar la sonata de Schubert.

—Hi ha una altra cosa que has de saber —em diu—. La senyora Saeki té el cor malalt. Evidentment, d’alguna manera tots l’hi tenim, fins i tot tu i jo, però ella l’hi té d’una manera especial. Es podria dir que la seva ànima funciona diferent de la resta. No estic dient que sigui una persona perillosa. En el dia a dia és ben normal, en cert sentit més que ningú. És profunda, intel·ligent i encantadora, però si alguna vegada li notes alguna cosa estranya no t’hi amoïnis.

—Alguna cosa estranya? —no em puc estar de preguntar.

L’Oshima fa que no amb el cap.

—L’aprecio i la respecto molt. Segur que tu pensaràs el mateix.

Això no respon la meva pregunta, però l’Oshima no afegeix res més. En el moment oportú, redueix una marxa, accelera a fons i avança una furgoneta just abans d’entrar en un túnel.





18


En Nakata es va trobar estirat de panxa enlaire enmig d’un herbassar. A poc a poc va recuperar la consciència i va obrir els ulls. Era de nit, però no es veia ni la lluna ni els estels. Tot i així, hi havia una certa claror. Li va arribar una forta olor d’herbes i va sentir el cant dels insectes. Pel que semblava, tornava a ser al solar que vigilava cada dia. Va notar com alguna cosa rugosa i calenta li fregava la cara.

En girar-se va veure la Mimi i la Goma que li llepaven àvidament les galtes. Es va incorporar a poc a poc, va allargar la mà i va acaronar les dues gates.

—En Nakata dormia, oi? —els va preguntar.

Les gates van moure la boca, com si li volguessin contestar, però en Nakata no va entendre el que li deien. No eren més que dues gates miolant.

—Em sap greu. En Nakata no entén què li dieu.

Llavors es va aixecar i es va mirar el cos per comprovar que no hi hagués res estrany. No li feia mal res i podia moure les cames i els braços amb normalitat. Va tardar una mica a veure-hi en la foscor, però quan ho va fer va poder comprovar que no tenia ni la roba ni les mans brutes de sang. Portava el mateix que quan havia sortit de casa, i no anava brut ni estripat. Al costat hi tenia la bossa de lona on duia el termos i el dinar, i també portava la gorra a la butxaca dels pantalons.

En Nakata no entenia què li havia passat.

Recordava que havia matat el matagats Johnnie Walker amb un ganivet com d’aquí a allà per salvar la vida de la Mimi i de la Goma. Encara notava el tacte del ganivet a la mà. Segur que no ho havia somiat. En clavar el ganivet, s’havia embrutat amb la sang d’en Johnnie Walker, que havia caigut a terra i s’hi havia quedat tot arraulit.

Això també ho recordava. Llavors s’havia assegut al sofà, havia perdut la consciència i s’havia despertat en aquell solar ple d’herbes. Com hi havia tornat si ni tan sols sabia el camí? I a sobre no anava tacat de sang. Veure que la Mimi i la Goma eren al seu costat li demostrava que tot allò no havia estat un somni, però en canvi ja no entenia res del que li deien.

En Nakata va sospirar. No podia pensar bé, però tant era. Ja pensaria després.

Es va posar la bossa a l’espatlla i, amb una gata a cada braç, va sortir del solar. Un cop a l’altra banda de la tanca, la Mimi es va començar a moure per fer-li saber que volia baixar, i en Nakata la va deixar a terra.

—Ja tornaràs sola a casa, oi, Mimi? És aquí a la vora —va dir en Nakata.

La Mimi va moure la cua amb força, com per dir que sí.

—No sé què passa, però ja no puc parlar amb tu. Per sort he trobat la Goma, i la portaré a casa dels Koizumi. L’espera tota la família. Gràcies per tot, Mimi.

La Mimi va miolar, va tornar a remenar la cua i va desaparèixer darrere una cantonada. Tampoc anava bruta de sang. En Nakata s’hi va fixar per recordar-ho.

Els Koizumi es van alegrar molt de tornar a veure la Goma. Ja eren més de les deu, però les nenes encara estaven llevades, rentant-se les dents. Els pares, que miraven les notícies tot prenent un te, van rebre en Nakata amb molta alegria. Les nenes, que ja anaven en pijama, es van barallar per agafar la gateta abans que ningú. Es van afanyar a donar-li llet i pinso, que ella va atacar amb moltes ganes.

—Em sap greu presentar-me a aquestes hores. M’hauria agradat venir més aviat, però no he pogut.

—No pateixi per això, home —va dir la senyora Koizumi.

—No s’amoïni per l’hora —va fer el marit—. Aquesta gata és una més de la família. No sap com ens alegrem que l’hagi trobat. Per què no passa i pren una mica de te amb nosaltres?

—No, no, que me n’he d’anar. Només volia que la Goma arribés a casa al més aviat possible.

La senyora Koizumi va anar a buscar el sobre dels diners i el va donar al marit perquè el donés a en Nakata.

—No és gaire, però prengui-ho com a reconeixement per haver trobat la Goma.

No sap com l’hi agraïm.

—Gràcies —va dir en Nakata agafant el sobre i fent una reverència.

—Per cert, com s’ho ha fet per trobar-la a les fosques?

—És una història tan llarga que no els la puc explicar. Sóc una mica totxo, i quan he d’explicar coses llargues m’embolico molt.

—No pateixi, home. De debò que li estem molt agraïts —va dir la senyora Koizumi—. Ja ho sé. Si vol, li puc donar unes albergínies rostides i uns cogombres en vinagre que ens han quedat de sopar. Què me’n diu?

—De debò? Si és tan amable… A en Nakata li agraden molt, tant les albergínies rostides com els cogombres en vinagre.

Després de posar a la bossa el sobre amb els diners i el Tupperware amb les albergínies i els cogombres, en Nakata es va acomiadar dels Koizumi i se’n va anar ben de pressa cap a la zona més comercial del barri. En ser-hi, va buscar el lloc de policia. Al taulell hi havia un agent jove emplenant uns documents. Tenia la gorra a la cadira.

En Nakata va obrir la porta corredissa i el va saludar.

—Bona nit —li va respondre l’agent, aixecant la vista dels documents i observant l’aspecte d’en Nakata. Li va semblar que era un vellet inofensiu que devia voler preguntar alguna adreça.

Sense moure’s de la porta, en Nakata es va treure la gorra i se la va posar a la butxaca dels pantalons. Tot seguit es va treure un mocador de l’altra butxaca i es va mocar. Va plegar el mocador i se’l va tornar a posar a la butxaca.

—En què el puc servir? —li va demanar el policia.

—Acabo de matar un home.

Al policia li va caure el bolígraf dels dits i es va quedar mirant en Nakata amb la boca oberta. No va reaccionar fins al cap d’uns segons.

—Daixò… a veure… segui un moment —va dir finalment, assenyalant una cadira que hi havia a l’altra banda del taulell. Llavors va allargar la mà per comprovar que duia la pistola, la porra i les manilles.

—Gràcies —va dir en Nakata, que es va asseure amb l’esquena ben dreta i les mans a la falda i es va quedar mirant el policia.

—Així… diu que ha matat un home.

—Sí. En Nakata ha matat una persona amb un ganivet. No fa gaire —va dir en Nakata sense dubtar.

El policia va treure un formulari, va mirar el rellotge de la paret i va escriure el dia, l’hora i les paraules «assassinat amb ganivet».

—Digui’m el nom i l’adreça, sis plau.

—Em dic Satoru Nakata. L’adreça…

—Un moment. Amb quins caràcters escriu Satoru Nakata?

—No ho sé pas. Em sap greu, però en Nakata no sap llegir ni escriure.

El policia va arrufar el front.

—No en sap gens? No sap ni com s’escriu el seu nom?

—Exacte. Fins als nou anys sí que en sabia, però llavors vaig tenir un accident i em va marxar del cap. Sóc una mica totxo.

El policia va sospirar i va deixar el bolígraf.

—Si no sé com s’escriu el seu nom no puc omplir l’informe.

—Em sap greu.

—Que té algun parent?

—En Nakata viu sol. No té família ni feina. Visc de la pensió d’invalidès que em paga el senyor governador.

—Miri, ja comença a ser tard. Val més que se’n torni a casa. Si demà es recorda d’alguna cosa més, torni i ja en parlarem.

El policia estava a punt d’acabar el torn i volia emplenar els informes que li quedaven. Havia quedat amb un company per anar a prendre alguna cosa i no podia perdre el temps amb un vellet tocat de l’ala. Tot i així, en Nakata se’l va mirar de fit a fit, fent que no amb el cap.

—No, agent, en Nakata ho vol explicar tot ara que encara se’n recorda. Si m’espero a demà, potser m’oblidaré d’alguna cosa important. Jo era al solar del districte dos, buscant la Goma, que és la gateta dels Koizumi. De sobte ha aparegut un gos molt gros, de color negre, i m’ha dut fins a una casa molt gran, amb una entrada molt ampla i un cotxe de color negre. L’adreça no la sé. No hi havia estat mai, però em penso que encara era al barri de Nakano. Dins d’aquesta casa hi havia un senyor que es deia Johnnie Walker i que portava un barret molt estrafolari. Un barret molt alt. A la nevera hi havia molts caps de gat. Potser vint.

El senyor Johnnie Walker caçava gats, els tallava el cap amb una serra i se’ls menjava el cor. Llavors els agafava l’ànima i feia una flauta. I després volia fer servir aquesta flauta per atrapar l’ànima de la gent. El senyor Johnnie Walker ha matat en Kawamura davant dels meus ulls. I també ha matat més gats. Els ha obert la panxa amb un ganivet. També volia matar la Goma i la Mimi. Llavors jo he agafat el ganivet i l’he matat a ell.

»El senyor Johnnie Walker m’havia demanat que el matés, però jo no volia.

Exacte. Jo no havia matat mai ningú. Només volia que el senyor Johnnie Walker parés de matar gats. Però el cos no m’ha fet cas i ha fet el que li ha semblat. He agafat el ganivet que hi havia allà mateix i l’hi he clavat al pit al senyor Johnnie Walker, una vegada, i dues, i tres. Ell ha caigut a terra tot ple de sang i s’ha mort de seguida. En Nakata també ha quedat tot ple de sang. Com que estava marejat, m’he assegut en una cadira i m’hi dec haver adormit. Quan m’he despertat ja era de nit i tornava a ser al solar. La Mimi i la Goma eren al meu costat. Això ha passat fa poc. En Nakata ha portat la Goma a cals Koizumi, i la senyora Koizumi m’ha donat albergínies rostides i cogombres en vinagre, i llavors he vingut de seguida cap aquí. M’ha semblat que ho havia d’explicar tot al senyor governador.

Havent dit això, d’una tirada i amb l’esquena ben dreta, en Nakata va sospirar. No havia parlat mai tanta estona seguida. Se sentia el cap estranyament buit.

—Sis plau, faci-ho arribar al senyor governador —va afegir.

El policia jove havia escoltat la història distretament, però de fet no havia entès gairebé res. Qui era la Goma? I en Johnnie Walker?

—Entesos. Ja ho faré arribar al senyor governador —va dir.

—Espero que no em tregui la pensió d’invalidès.

A punt de perdre la paciència, el policia va fer veure que apuntava alguna cosa al formulari.

—Entesos. Ho apunto: el declarant espera que no li treguin la pensió d’invalidesa. Així està bé, oi?

—Molt bé. Moltes gràcies, agent. Em sap greu haver-lo molestat. Doni records al senyor governador de part meva.

—No pateixi, que ja els hi donaré. I avui descansi —va dir el policia, que no es va estar d’afegir—: Per ser que acaba de matar un home, va net com una patena, no?

—Sí. Té raó. Si vol que li digui la veritat, jo tampoc me’n sé avenir. No ho entenc. He quedat ben ple de sang, però quan m’he despertat ja no en quedava ni rastre. És molt estrany.

—Ja ho pot ben dir —va fer el policia, amb un to on s’acumulava tot un dia de feina.

En Nakata ja havia obert la porta corredissa i estava a punt de sortir, però de sobte es va girar i va dir:

—Per cert, que ha de ser per aquí demà al vespre?

—Sí —va respondre el policia amb cautela—. Demà també estic de guàrdia pel barri. Per què ho pregunta?

—Encara que estigui ras, agafi un paraigua per al que pugui ser.

El policia va fer que sí amb el cap. Llavors es va girar per mirar el rellotge. El company devia estar a punt de trucar-li.

—Entesos. Si surto agafaré un paraigua.

—Plouran peixos a bots i a barrals. Segurament seran sardines. I potser algun sorell.

—Sardines i sorells —va repetir el policia amb una rialla—. Si és així, posaré el paraigua de cap per amunt, a veure si en pesco uns quants i els puc posar en escabetx.

—A en Nakata també li agraden, els sorells en escabetx —va dir en Nakata tot seriós—. Però demà a aquesta hora potser ja no hi seré.

L’endemà, quan en aquella zona del barri de Nakano van ploure sardines i sorells, el policia jove es va quedar blanc com el paper. Sense cap mena d’avís, els núvols van descarregar uns dos mil peixos. La majoria quedaven esclafats en picar a terra, però alguns sobrevivien i anaven fent cops de cua pels carrers de la zona comercial.

Els peixos, frescos i amb olor de mar, picaven sorollosament contra cotxes, persones, edificis i teulades, però no semblava que caiguessin de gaire amunt, de manera que no va prendre mal ningú. Va ser més la sorpresa que altra cosa. En lloc de pedra o calamarsa van caure peixos, en un espectacle veritablement apocalíptic.

La policia va investigar el cas, però no van trobar cap explicació plausible a aquell fenomen: cap mercat de peix ni cap vaixell no havia denunciat la desaparició d’una quantitat tan gran de sardines i sorells; en aquell moment no hi havia cap avió ni cap helicòpter sobrevolant el barri; tampoc hi havia constància que s’hagués produït cap tornado, i finalment es va descartar la possibilitat que fos una broma, considerant que tot plegat era massa complicat. Seguint les indicacions de la policia, el centre de salut del barri de Nakano va agafar uns quants peixos de mostra i els va analitzar, però no hi van trobar res estrany. Eren sardines i sorells d’allò més normals, frescos i bons. Tot i així, tement que els peixos poguessin contenir alguna substància perillosa, un furgó de la policia va passar pel barri demanant als veïns que no en mengessin.

Les unitats mòbils de les televisions hi van acudir cames ajudeu-me. Era una notícia molt televisiva. Els periodistes van omplir els carrers de la zona comercial i van explicar aquell fenomen tan curiós a tot el país. Van recollir els peixos a paletades perquè ho veiés tothom. Van entrevistar una mestressa de casa que s’havia trobat enmig d’aquella pluja i que s’havia fet un tall a la galta amb l’aleta d’un sorell. «Encara sort que eren sardines i sorells. Si haguessin estat tonyines hauria estat molt pitjor», va dir la dona, amb un mocador a la galta. Eren unes declaracions ben assenyades, però els teleespectadors se’n van riure. Un dels periodistes més valents va coure unes quantes sardines i uns quants sorells i se’ls va menjar davant la càmera. «Boníssims!», va exclamar tot satisfet. «Frescos i al punt de greix. Llàstima que no tingui arròs i rave ratllat per acompanyar-los».

El policia jove no se’n sabia avenir. Aquell vellet tan curiós —no recordava com es deia— havia predit que aquell vespre plourien peixos del cel. Ni més ni menys que sardines i sorells… Però ell s’ho havia pres a la lleugera i ni tan sols s’havia molestat a escriure’m el nom i l’adreça. Havia d’explicar-ho al seu superior?

Potser sí, però, què en trauria a aquestes alçades? Ningú havia pres gaire mal i no hi havia cap prova que algú hagués comès un delicte. Només havien plogut peixos.

A més a més, segur que el seu superior no es creuria que el dia abans un vellet tot curiós s’havia presentat al lloc de policia i havia avançat que aquell vespre plourien sardines i sorells. Es pensaria que s’havia begut l’enteniment. O, encara pitjor, potser aquella història s’escamparia i ell acabaria sent la riota dels seus companys.

I encara una altra cosa, va pensar el policia. Aquell vellet hi havia anat per confessar un assassinat. Dit d’una altra manera, per entregar-se. I ell no li havia fet cas. Ni tan sols ho havia consignat al diari de la guàrdia. Allò era clarament una infracció i el podien acusar de negligència. Però la història d’aquell vellet era tan ridícula que qualsevol que hagués estat de guàrdia se l’hauria pres de broma. El dia a dia al lloc de policia era molt intens i s’havia d’omplir molta paperassa. El món era ple de sonats i, com si s’ho diguessin, sempre acabaven fent cap a algun lloc de policia per deixar anar la primera bestiesa que els passava pel cap. Era impossible prendre’s al peu de la lletra tot el que deien.

Ara bé, si la predicció que plourien peixos (un disbarat dels més grossos que es podien sentir) s’havia fet realitat, la història que acabava d’assassinar algú —en Johnnie Walker, va dir— també podia ser veritat. I si ho era, allò ja eren paraules majors, ja que havia deixat escapar algú que s’acabava d’entregar i ni tan sols havia fet un informe de la confessió.

Finalment va aparèixer un camió de la brigada de neteja i es va endur els munts de peixos dels carrers. El policia jove va dirigir el trànsit, plantant-se a l’entrada de la zona comercial perquè no hi entrés cap cotxe. Les escates dels peixos es van quedar aferrades a terra, i per molt que les ruixessin amb les mànegues no van acabar de marxar. Els carrers van quedar enganxosos durant uns quants dies, i més d’una mestressa de casa hi va relliscar amb la bicicleta. Se sentia pudor de peix pertot arreu, i els gats del barri estaven ben excitats. El policia va tenir tanta feina a posar ordre que no va tenir temps de pensar més en aquell vellet misteriós.

Tot i així, quan l’endemà de la pluja de peixos es va descobrir el cadàver d’un home apunyalat en una zona residencial del barri, el policia jove va quedar de pasta de moniato. La víctima era un escultor famós, i el cadàver el va trobar la minyona, que anava a fer feines a la casa dia per altre. El cos estava despullat i estirat enmig d’un toll de sang. L’hora aproximada de la mort era el vespre de feia dos dies, i l’arma del crim un ganivet per tallar bistecs que havia sortit de la cuina de la víctima. El policia jove es va adonar que aquell vellet li havia dit la veritat i que ell s’havia ficat en un bon embolic. Hauria hagut d’avisar la comissaria i fer que s’enduguessin aquell home. Havia confessat un assassinat, de manera que l’hauria hagut d’entregar als superiors i que fossin ells qui decidissin si estava bé del cap o no.

Però no ho havia fet; no havia complert el seu deure. Arribats a aquell punt, valia més no dir res.

En aquell moment, però, en Nakata ja no era al barri.





19


Com que és dilluns, la biblioteca està tancada. Normalment ja és prou tranquil·la, però els dies que està tancada ho és més del compte i tot. Sembla un lloc oblidat pel temps. O un lloc que conté la respiració perquè el temps no el trobi.

Al passadís que surt de la sala de lectura (just després de la placa que diu Privat) hi ha una cuineta amb un microones per fer te o cafè. L’habitació dels convidats és al costat d’aquesta cuina. Hi ha un armari; un lavabo senzill; un llit individual; una tauleta de nit amb un llum per llegir i un despertador; un escriptori amb un llum de taula; unes cadires velles amb un entapissat blanc, i una calaixera per guardar-hi roba. També hi ha una nevereta i, a sobre, una prestatgeria per desar-hi estris de cuina i menjar. A la cuina del passadís s’hi pot preparar un àpat senzill. Al lavabo hi ha sabó, xampú, un assecador i tovalloles. Hi ha tot el necessari per a una estada no gaire llarga. Per la finestra que dóna a l’oest es veu el jardí.

S’acosta el vespre, i el sol ponent es filtra entre les branques dels cedres.

—Alguna vegada que m’ha fet mandra tornar a casa m’hi he quedat —em diu l’Oshima—, però de fet no s’hi queda mai ningú. Que jo sàpiga, la senyora Saeki no hi posa els peus, o sigui que hi estaràs ben tranquil.

Deixo la motxilla a terra i miro l’habitació.

—També hi ha llençols, i a la nevera hi tens el que puguis necessitar de moment: llet, fruita, verdura, mantega, pernil dolç, formatge… No és per cuinar cap gran plat, però almenys et pots fer amanides i entrepans. També pots demanar que et portin alguna cosa o anar a menjar a fora.

La bugada l’hauràs de fer al lavabo. No sé si em deixo alguna cosa.

—,>On treballa normalment la senyora Saeki?

L’Oshima assenyala el sostre amb el dit.

—Quan vas fer la visita de la biblioteca vas veure el despatx del primer pis, oi?

Doncs sempre escriu allà. Quan jo no puc ser a recepció baixa a substituir-me, però si no ha de fer res a la planta baixa sempre és al despatx del primer pis.

Jo assenteixo.

—Demà vindré abans de les deu i t’explicaré el que has de fer. De moment relaxa’t.

—Gràcies per tot —li dic.

—Mypleasure —em respon en anglès.

Quan l’Oshima se’n va, trec les coses de la motxilla i les endreço. Col·loco la poca roba que duc a la calaixera, penjo les camises i la jaqueta, deixo la llibreta i els bolígrafs sobre l’escriptori, porto el necesser al lavabo i deso la motxilla a l’armari.

L’únic ornament que hi ha a l’habitació és un petit quadre a l’oli. És un quadre realista on es veu un noi a la platja. No està malament. Potser és d’algun pintor famós. El noi té uns dotze anys. Porta un barret blanc i està assegut en una cadira de platja. Té un colze al respatller i amb una mà s’aguanta la barbeta. Fa una expressió trista però alhora satisfeta. Assegut al costat del noi, com si el vigilés, hi ha un gos pastor alemany de color negre. Al fons es veu el mar. Hi ha algunes persones més, però són massa lluny perquè se’ls vegi la cara. A poca distància de la costa hi ha una illa, i damunt el mar hi suren uns quants núvols en forma de puny. És un paisatge estival. M’assec a la cadira de davant l’escriptori i em quedo una estona mirant el quadre. Mentre el miro, és com si pogués sentir la remor de les onades i l’olor salabrosa del mar.

El noi del quadre podria ser el que vivia en aquesta habitació. El que estimava la senyora Saeki. El que es va morir absurdament als vint anys en aquella revolta universitària.

No puc assegurar-ho, però hi ha alguna cosa que m’ho fa pensar. El paisatge és com els que es veuen en aquesta zona. Si és així, el quadre es devia pintar quaranta anys enrere. Per algú com jo, quaranta anys semblen una eternitat.

Intento imaginar-me com seré d’aquí a quaranta anys, però és com imaginar-se què hi ha més enllà de l’univers.

Quan arriba l’endemà al matí, l’Oshima m’explica les feines que he de fer a la biblioteca: obrir les portes i les finestres perquè s’airegi, passar l’escombra, treure la pols de les taules, canviar l’aigua dels gerros, encendre els llums, regar el jardí de tant en tant i, quan sigui l’hora, obrir la porta principal. A l’hora de plegar, he de fer més o menys el contrari: tancar les finestres, tornar a treure la pols de les taules, apagar els llums i tancar la porta principal.

—No hi ha gran cosa per robar i potser no caldria patir tant per tancar —diu l’Oshima—, però ni a la senyora Saeki ni a mi ens agrada fer les coses a mitges.

Això és casa nostra, i per tant la tractem amb respecte. Espero que tu també ho facis.

Faig que sí amb el cap.

Llavors m’explica la feina de la recepció i la manera de guiar la gent que ve a la biblioteca.

—De moment pots seure al meu costat i mirar com ho faig. No costa gaire. Si et trobes amb alguna situació difícil, només cal que vagis a dalt a cridar la senyora Saeki i ella se n’encarregarà.

La senyora Saeki arriba just abans de les onze. El seu Golf fa un soroll molt característic. Aparca, entra per la porta de darrere i ens saluda. «Bon dia», diu.

«Bon dia», li responem. Això és tot el que diem. Porta un vestit blau marí de màniga curta, una jaqueta blanca a la mà i una bossa penjada a l’espatlla. No du cap accessori i no va gaire maquillada. Tot i així, té alguna cosa enlluernadora. Em mira a mi, dret al costat de l’Oshima, i sembla que vulgui dir alguna cosa, però no ho fa. Em somriu i puja cap al primer pis.

—No pateixis —em diu l’Oshima—. Està al corrent de tot i no hi té cap inconvenient. Només és que no diu res que no sigui estrictament necessari.

A les onze l’Oshima i jo obrim la biblioteca, però de moment no ve ningú.

L’Oshima ho aprofita per ensenyar-me com van els ordinadors. Són els típics PC de les biblioteques que ja conec. Després m’ensenya a ordenar les fitxes de la sala de lectura. Cada dia es reben documents nous, de manera que s’han de fer les fitxes i ordenar-les.

A dos quarts de dotze apareixen dues dones amb uns texans gairebé idèntics.

La més baixa porta els cabells curts com una nedadora, mentre que la més alta els du recollits. Totes dues van amb vambes, una amb unes Nike i l’altra amb unes Asics. La més alta deu tenir uns quaranta anys, i la més baixa uns trenta. L’alta porta una camisa de quadres i ulleres, mentre que la baixa va amb una brusa blanca. Totes dues duen una motxilla a l’esquena i fan cara de pomes agres. No parlen gaire. L’Oshima els agafa les motxilles a l’entrada i elles, malhumorades, en treuen bolígrafs i llibretes abans de separar-se’n.

Es miren les prestatgeries una per una i repassen amb interès les fitxes de la sala de lectura. De tant en tant escriuen alguna cosa a la llibreta. No llegeixen cap llibre ni s’asseuen. Més que usuàries d’una biblioteca semblen inspectores d’hisenda revisant els comptes d’una empresa. L’Oshima i jo no tenim ni idea de qui són ni de què han vingut a fer. Ell em fa l’ullet i s’arronsa una mica d’espatlles. Per dir-ho suaument, no em fan gaire gràcia.

Al migdia, mentre l’Oshima dina al jardí i jo m’estic al taulell, se m’acosta la més alta.

—Tinc una pregunta —em diu amb un to sec i aspre, com un rosegó de pa oblidat al fons d’una panera.

—En què puc ajudar-la?

Ella arrufa el front i em mira com si veiés un quadre tort a la paret.

—Escolta, vols dir que no tens edat de ser a l’institut, tu?

—Sí. Estic fent pràctiques —li responc.

—Que pots avisar algú que sàpiga de què va això?

Vaig a cridar l’Oshima al jardí. Fa un glop de cafè per empassar-se el que té a la boca, s’espolsa les molles que li han caigut a la falda i entra a la biblioteca.

—Vostè dirà —fa ell amablement.

—La nostra organització està revisant totes les instal·lacions culturals del país des del punt de vista femení. Mirem si són fàcils d’utilitzar, si l’accés és igualitari i altres coses —diu la dona—. La recerca durarà tot un any i tenim previst publicar un informe per presentar-ne els resultats. Hi ha moltes dones treballant en aquest projecte, i nosaltres dues som les encarregades d’aquesta regió.

—Que seria tan amable de dir-me com es diu aquesta organització? —li demana l’Oshima.

La dona treu una targeta de visita i l’hi allarga. L’Oshima la llegeix amb interès, sense canviar l’expressió de la cara, la deixa sobre el taulell i, aixecant el cap, es queda mirant la dona amb un somriure radiant. És un somriure de primera, capaç de fer envermellir qualsevol dona, però aquesta no mou ni una cella.

—La conclusió és que en aquesta biblioteca hi ha alguns punts millorables —diu ella.

—Des del punt de vista femení, s’entén —diu l’Oshima.

—Exacte, des del punt de vista femení —confirma ella. Abans de continuar s’escura la gola—. Si no li sap greu, ens agradaria tractar aquests punts amb la direcció de la biblioteca.

—No en tenim, de direcció, però si m’ho volen dir a mi… —En primer lloc, no hi ha lavabo de dones. M’equivoco?

—És veritat. En aquesta biblioteca no hi ha lavabo de dones. És compartit.

—Encara que sigui una institució privada, estan oberts al públic i en principi haurien de tenir lavabos separats, per a homes i per a dones.

—En principi? —repeteix l’Oshima, per confirmar les paraules de la dona.

—Exacte. Tenir un lavabo compartit pot donar peu a diversos tipus d’assetjament.

Segons les nostres enquestes, la majoria de dones no estan d’acord a fer servir lavabos compartits. És un cas clar de negligència envers les usuàries…

—Negligència? —salta l’Oshima, fent una cara com si s’acabés d’empassar alguna cosa amarga sense voler. No li ha agradat com sona aquesta paraula.

—Un descuit intencionat.

—Un descuit intencionat —torna a repetir, i es queda pensant en aquesta expressió tan poc afortunada.

—Què n’ha de dir? —diu finalment la dona, sense amagar la seva irritació.

—Com pot veure —comença l’Oshima—, aquesta biblioteca és molt petita i, malauradament, no tenim espai per fer dos lavabos separats. És clar que seria millor si els tinguéssim, però fins ara no se’ns ha queixat mai cap usuari. Per bé o per mal, no ve gaire gent. Si volen continuar investigant aquest problema dels lavabos separats, els proposo que vagin a la seu de la companyia Boeing, a Seattle, i els preguntin pels lavabos dels avions Jumbo. Aquests avions són molt més grans que la nostra biblioteca, hi va molta més gent i, que jo sàpiga, no tenen pas lavabos separats.

La dona arrufa el front. En fer aquest gest, les galtes li surten enfora i se li apugen les ulleres.

—Nosaltres no ens dediquem a revisar avions. No sé per què em surt amb els Jumbo.

—Doncs perquè, en principi, el fet que no hi hagi lavabos separats pot provocar els mateixos problemes a la nostra biblioteca que als Jumbo.

—Nosaltres revisem els edificis oberts al públic. No hem vingut a parlar de principis.

L’Oshima no deixa de somriure en cap moment.

—Ah, no? Em pensava que justament volien parlar de principis.

La dona alta s’adona que s’ha equivocat. Es posa una mica vermella, però no pas per la presència de l’Oshima. Es prepara per corregir l’error.

—A veure, els avions no hi pinten res aquí. No vulgui fugir d’estudi.

—Entesos. Deixem estar els avions —diu l’Oshima—. Toquem de peus a terra.

La dona se’l mira amb mala cara, deixa anar un sospir i continua.

—Un altre punt és que els autors estan separats en homes i dones.

—Sí, és així. El catàleg el va fer la persona que hi havia abans i, per alguna raó, va separar els autors segons si eren homes o dones. Tenim previst reorganitzar-lo, però fins ara no hem tingut temps.

—El fet en si no ens sembla malament —diu la dona.

L’Oshima torça una mica el cap.

—El problema és que en totes les categories els homes van abans que les dones —diu la dona—. Trobem que és una decisió injusta, que va en contra del principi d’igualtat sexual.

L’Oshima agafa la targeta de visita, la torna a llegir i la deixa de nou sobre el taulell.

—Senyora Soga —diu—, quan passaven llista a l’escola vostè anava abans dels Tanaka i després dels Sekine, oi? No se’n va queixar mai? No va demanar mai que canviessin l’ordre? Que potser la ge s’enfada perquè li toca anar darrere la efa? La pàgina seixanta-vuit d’un llibre fa la revolució perquè té la seixanta-set al davant?

—No estem parlant d’això —diu ella enrabiada—. Des del principi que no para de barrejar les coses.

En sentir això, la dona més baixa, que s’havia quedat davant una prestatgeria prenent notes, s’acosta al taulell.

—No paro de barrejar les coses —repeteix l’Oshima, ben bé com si subratllés les paraules de la dona.

—Vol dir que no?

—El que faig és fer servir un red herring —respon l’Oshima.

La senyora Soga es queda amb la boca una mica oberta, sense dir res.

—És una expressió anglesa que fa referència a una cosa que, tot i ser interessant, desvia l’atenció del que s’estava tractant. Un areng vermell. Ara, no sabria dir-los d’on ve.

—És igual que siguin arengs que sorells: el que vostè fa és desviar la conversa.

—Més concretament, el que faig és canviar l’analogia —puntualitza l’Oshima—. Segons Aristòtil, és el recurs retòric més efectiu. Als ciutadans d’Atenes els encantava fer servir aquests trucs intel·lectuals. Llàstima que en aquella època les dones no entraven en la definició de ciutadà…

—Que se’n riu de nosaltres?

L’Oshima fa que no amb el cap.

—Escolti, el que intento dir-li és que hi ha maneres molt més profitoses de treballar pels drets de les dones japoneses que passar-se un matí escorcollant tots els racons d’una biblioteca petita d’una ciutat de províncies com la nostra per queixar-se dels lavabos i de l’ordre de les fitxes. Nosaltres fem tot el que podem perquè aquesta biblioteca ofereixi un bon servei a la gent d’aquí. Tenim una bona col·lecció a disposició de la gent que estima els llibres. Intentem oferir un servei personalitzat. Potser no ho saben, però en aquesta biblioteca hi ha una col·lecció de material relacionat amb la poesia que va dels primers anys de Taisho fins a mitjan Showa i que és reconeguda arreu del país. Evidentment, hi ha coses que podríem millorar i coses que no estan al nostre abast. Ara bé, fem tot el que podem. Potser valdria més que es fixessin en el que fem bé que no pas en el que no podem fer.

Això seria més just.

La dona alta es mira la seva companya, que li torna la mirada aixecant el cap.

La dona baixa obre la boca per primer cop.

—Tot això no són més que arguments buits per espolsar-se la responsabilitat —diu amb una veu molt aguda—. Realment només és una autojustificació barata. Si vol que l’hi digui, vostè és un patètic exemple històric del masclisme imperant en la societat.

—Un patètic exemple històric —repeteix l’Oshima, com si estigués impressionat.

Pel to de veu que fa, l’expressió li ha agradat.

—Dit d’altra manera, és el típic mascle discriminador —rebla la dona alta, amb un to que no amaga la irritació.

—El típic mascle —torna a repetir l’Oshima.

La dona baixa l’ignora i continua.

—S’aprofita de l’ status quo i del masclisme barat per mantenir el conjunt del gènere femení com a ciutadanes de segona categoria i per negar-los i limitar-los els drets que els pertoquen. Ho fa més inconscientment que no pas conscientment, però per això mateix encara és més greu. Amb la seva insensibilitat davant el dolor dels altres, protegeix els drets adquirits dels homes i no s’adona del mal que la seva inconsciència fa a les dones i a la societat en general. Evidentment, el problema dels lavabos i de les fitxes no són més que detalls, però justament són els detalls els que formen el tot. Si no comencem pels detalls, serà impossible fer caure el vel que cega aquesta societat. Aquest és el nostre principi d’acció.

—És el que sent qualsevol dona una mica sensible —afegeix la dona alta sense canviar l’expressió de la cara.

—«Hi ha dona ben nascuda que no fes igual, / si les dissorts paternes veia amb els seus ulls, / com cada dia i cada pia nit jo veig / que treuen més ufana, en comptes de minvar?» —diu l’Oshima.

Les dues dones es queden plantades i mudes com dos icebergs.

—L’Electra, de Sòfocles. És una obra meravellosa. L’he llegida un munt de vegades.

Per cert, originàriament la paraula gènere es feia servir per indicar la diferència gramatical. Em sembla que per indicar la diferència física és millor fer servir la paraula sexe. En aquest context, gènere està mal utilitzat. És un detall lingüístic.

Segueix un silenci glaçat.

—Sigui com sigui, el que diuen és del tot fals —continua l’Oshima amb un to suau però decidit—. No sóc un patètic exemple històric del típic mascle.

—Ens pot explicar de manera entenedora i senzilla com és que el que diem és tan fals? —diu la dona baixa amb un to desafiant.

—Si pot ser, sense fer-se el llest ni fugir d’estudi —afegeix la dona alta.

—Entesos. Els ho explicaré de manera entenedora i senzilla, sense fer-me el llest ni fugir d’estudi —diu l’Oshima.

—Endavant —fa la dona alta, mentre l’altra fa que sí amb el cap per mostrar el seu acord.

—En primer lloc, no sóc un home —anunci a l’Oshima.

Tots ens quedem en silenci. Jo m’empasso saliva i miro l’Oshima, que és al meu costat.

—Sóc una dona —continua ell.

—Deixi de fer bromes de mal gust —diu la dona baixa després d’agafar una mica d’aire. Però ho diu sense gaire convicció, com si li semblés que algú havia de dir alguna cosa.

L’Oshima es treu la cartera de la butxaca dels pantalons i li allarga una targeta de plàstic, amb foto inclosa. Deu ser una targeta sanitària. La dona baixa llegeix el que hi ha escrit, arrufa les celles i la passa a la dona alta, que també la llegeix i, després de dubtar una mica, la torna a l’Oshima com qui deixa una carta malastruga al tapet.

—Que la vols veure? —em pregunta.

Faig que no amb el cap. Ell desa la targeta a la cartera i es posa la cartera a la butxaca dels pantalons. Llavors posa les mans sobre el taulell i diu:

—Tal com veuen, tant des del punt de vista biològic com des del punt de vista legal sóc una dona. Per tant, el que han dit és totalment fals: és impossible que sigui un patètic exemple històric del típic mascle.

—Però… —fa la dona alta, com si volgués dir alguna cosa més, però les paraules no li surten. La més baixa té els llavis ben tancats i amb la mà dreta s’estira el coll de la brusa.

—Físicament sóc una dona, però tinc la consciència d’home —continua l’Oshima—. Emocionalment, visc com si fos un home. Això que diu que sóc un exemple històric potser és veritat. I potser també sóc un sexista de pro. Ara bé, encara que vagi vestit així no sóc una lesbiana. M’agraden els homes. O sigui que sóc una dona però sóc gai. Faig sexe anal i no he fet servir mai la vagina. Tinc el clítoris sensible, però els pits no. No tinc regla. Per tant, a qui discrimino? Algú m’ho pot explicar?

Ens tornem a quedar sense saber què dir. Una de les dues dones tus una mica i el soroll ressona incòmodament per la sala. El rellotge de la paret marca els segons amb un soroll fort i sec.

—Em sap greu, però estic a mig dinar —diu l’Oshima amablement—. Quan m’han cridat m’estava menjant un farcell de tonyina i espinacs, i si el deixo gaire estona més allà a fora vindrà algun gat i se’l cruspirà. Per aquí n’hi ha molts, de gats. La gent els abandona als boscos que hi ha a la vora del mar. Si no els fa res, doncs, me’n torno a acabar de dinar. Vostès facin. La biblioteca és oberta a tothom.

Mentre respectin les normes i no molestin els altres usuaris, poden fer el que vulguin. Mirin el que els vingui de gust. I a l’informe ja hi poden posar el que els sembli. A nosaltres ens és igual. No rebem ni ordres ni diners de cap lloc, i fem les coses com ens sembla. I tenim la intenció de continuar igual.

Quan l’Oshima se’n va, les dues dones es miren en silenci, i després em miren a mi.

Potser es pensen que sóc el xicot de l’Oshima. Jo no dic res i em poso a ordenar les fitxes. Van a les prestatgeries, parlen un moment en veu baixa i de seguida vénen a recollir les coses per marxar. Totes dues fan cara de circumstàncies. Jo els torno les motxilles, però no em donen ni les gràcies.

Quan acaba de dinar, l’Oshima torna i em dóna dos farcells: són un embolcall de color verd, com una tortilla, amb verdures, tonyina i una salsa blanca a dins. Me’ls menjo per dinar, acompanyats d’un te Earl Grey.

—Tot el que he dit abans és veritat —em diu l’Oshima quan torno del jardí.

—Quan em vas dir que eres especial et referies a això, oi? —li pregunto.

—No és per presumir, però suposo que ja has vist que no exagerava.

Faig que sí amb el cap, sense dir res.

Ell somriu.

—Sóc una dona, però els pits no se m’han desenvolupat i no he tingut mai la regla. Però tampoc tinc penis, ni testicles, ni barba. O sigui que no tinc res. En certa manera, menys maldecaps. Ara, no sé si entens com em sento.

—Suposo que no —dic.

—A vegades no entenc res i em pregunto què sóc. Què coi sóc?

Jo moc el cap a banda i banda.

—A vegades jo tampoc sé qui sóc.

—Deu ser una crisi d’identitat.

Faig que sí amb el cap.

—Però almenys tens on agafar-te, que jo no.

—A mi m’és igual com siguis. Em caus bé de totes maneres —li dic. No havia dit mai res semblant a ningú. Em poso vermell.

—Gràcies —diu ell, i em posa la mà a l’espatlla—. Ja sé que sóc una mica diferent, però no deixo de ser una persona. Vull que entenguis que no sóc un monstre sinó una persona normal. Tinc els mateixos sentiments i el mateix comportament que tothom. Tot i així, aquesta lleu diferència a vegades em sembla un abisme infinit. Suposo que no s’hi pot fer res.

Agafa el llapis llarg i esmolat que hi ha sobre el taulell i se’l queda mirant.

Sembla una prolongació del seu cos.

—T’ho volia explicar tan aviat com es presentés l’oportunitat, sense que ho haguessis de saber per algú altre, i m’ha semblat que avui s’esqueia bé. Ara, no es pot dir que sigui gaire agradable.

Faig que no amb el cap.

—He patit tota mena de discriminacions per ser així —continua l’Oshima—, i només qui les pateix pot saber el mal que fan. El dolor és una cosa molt personal, i les ferides que deixa també. Per tant, em sembla que la justícia i la igualtat em preocupen més que a ningú. Ara, el que em molesta més de tot és la gent que no té imaginació. L’home buit, que deia Eliot. La gent que va pel món omplint aquest buit i aquesta manca d’imaginació amb bocinets de palla i ni tan sols se n’adonen.

La gent que organitza la seva ignorància en frases buides i intenta convèncer els altres. Com aquest parell que han vingut avui. —Deixa anar un sospir i fa rodar el llapis amb un dit—. Tant me fan els gais, les lesbianes, els heterosexuals, les feministes, els comunistes, els porcs feixistes o els Hare Krishna. M’és igual la bandera que porti la gent, però el que no suporto de cap manera són les persones buides. Quan les veig, no em puc estar de dir coses que no hauria de dir. A aquestes dues les hauria pogut arruixar o hauria pogut demanar a la senyora Saeki que se n’ocupés. Ella se les hauria tret de sobre amb bones maneres, però jo no puc. Quan veig gent així, dic el que no he de dir i faig que el no he de fer. No em sé controlar. És el meu punt feble. I saps per què?

—Perquè si et prens seriosament tothom que no té imaginació no acabes mai, potser? —dic jo.

—Exacte —fa l’Oshima, picant-se la templa amb la goma del llapis—. I val més que ho recordis, Kafka. Al capdavall, aquesta gent és la que va matar el xicot de la senyora Saeki. Uns caps quadrats sense imaginació. La intolerància, les teories que no saps d’on surten, les paraules buides, els ideals usurpats, els sistemes anquilosats… això és el que em fa por. Ho odio amb tot el cor. Evidentment, s’ha de saber què està bé i què no ho està. Si ets prou valent per admetre els errors de criteri, sempre els pots esmenar. Però els caps quadrats i els intolerants que no tenen imaginació són com paràsits que modifiquen l’organisme receptor, canvien de forma i no es moren mai. No hi ha res a fer. I jo no tinc cap ganes que n’entri cap aquí.

L’Oshima assenyala les prestatgeries amb la punta del llapis. És evident que es refereix a la biblioteca.

—Tant de bo me’ls pogués prendre de broma.





20


Quan el conductor del tràiler refrigerat va sortir de l’autopista Tomei i va deixar en Nakata al pàrquing de l’àrea de servei de Fujigawa, ja eren més de les vuit del vespre. Amb la bossa de lona a l’espatlla i el paraigua a la mà, en Nakata va saltar del seient de l’acompanyant, que quedava molt amunt.

—A veure si troba un altre camió —li va dir el conductor traient el cap per la finestra—. Si pregunta, segur que troba alguna cosa.

—Moltes gràcies. En Nakata li està molt agraït.

—Que vagi bé! —li va desitjar el conductor, que es va acomiadar fent-li adéu amb la mà.

El conductor havia dit que allò era Fujigawa, però en Nakata no tenia ni idea d’on era. L’únic que sabia era que havia marxat de Tòquio i que havia anat cap a l’oest.

Tot i no tenir brúixola ni entendre els mapes, això ho sabia instintivament. Ara havia de trobar un altre camió que el volgués portar encara més cap a l’oest.

Com que tenia gana, va decidir menjar un bol de ramen al restaurant de l’àrea de servei. S’estimava més guardar-se les boles d’arròs i els bombons que duia a la bossa per si de cas. Com que no sabia llegir, va tardar una estona a entendre que per demanar el que volia havia de comprar un tiquet en una màquina, i va necessitar ajuda per fer-ho.

—És que no hi veig gaire bé —va dir a una dona de mitjana edat que va posar els diners a la màquina, va prémer el botó que tocava i li va tornar el canvi.

L’experiència li havia ensenyat que segons amb qui parlava valia més no dir que no sabia llegir. A vegades l’havien mirat com si veiessin un monstre.

Després de sopar, i amb la bossa de lona a l’espatlla i el paraigua a la mà, va abordar els homes que feien pinta de camioners, dient-los que anava cap a l’oest i demanant-los si el podien portar. Els conductors el miraven a la cara, observaven la fila que feia i feien que no amb el cap. Era molt estrany que un home gran fes autoestop, i no solien refiar-se de les coses estranyes. Tots li deien que els sabia greu, però que l’empresa no els deixava agafar autoestopistes.

Per anar del barri de Nakano a l’entrada de l’autopista Tomei havia tardat unes quantes hores. De fet, no havia sortit mai del barri i no tenia ni idea d’on era l’autopista. Normalment agafava els autobusos de línia perquè tenia un passi especial, però no havia agafat mai cap metro ni cap tren perquè havia de comprar bitllet.

Poc abans de les deu del matí havia posat una muda, el necesser i quatre coses de menjar a la bossa, havia tret els diners que tenia amagats sota el tatami, se’ls havia posat a la faixa i, amb un gran paraigua a la mà, havia sortit del pis on vivia.

En preguntar-li com podia anar a l’autopista Tomei, el conductor de l’autobús urbà havia esclafit a riure.

—Aquest autobús només va fins a Shinjuku. Per anar a l’autopista ha d’agafar un autocar exprés.

—I on el puc agafar, un autocar exprés que vagi per l’autopista Tomei?

—A l’estació de Tòquio —li va respondre el conductor—. Jo el puc deixar a Shinjuku, on pot agafar el tren fins a l’estació de Tòquio. Quan hi sigui, compri un bitllet amb reserva per a qualsevol autocar, i llavors l’autocar que agafi el portarà a l’autopista Tomei.

En Nakata no va entendre gran cosa, però de moment va pujar a l’autobús de línia per anar fins a Shinjuku. En arribar-hi, però, es va quedar desorientat, sense saber com bellugar-se entre la gentada que anava i venia. Hi havia tants trens i tantes línies que no sabia quins eren els que anaven a l’estació de Tòquio. Com que no podia llegir els rètols, va provar de preguntar-ho a unes quantes persones, però totes li van donar respostes massa ràpides, massa complicades i massa plenes de noms que no havia sentit mai. Era ben bé com parlar amb el gat Kawamura. També hi havia l’opció d’anar-ho a preguntar al lloc de la policia, però tenia por que el prenguessin per un vell que no hi toca i el retinguessin (cosa que ja li havia passat una vegada). Mentre caminava sense rumb pel voltant de l’estació, es va començar a marejar per culpa de l’aire viciat i dels sorolls. Fugint dels carrers més transitats, va trobar un jardinet entre dos edificis molt alts i es va asseure en un banc.

En Nakata s’hi va estar una bona estona sense saber què fer. De tant en tant parlava sol i es fregava els cabells, tallats gairebé arran. Al parc no hi havia ni un sol gat; només corbs que remenaven les papereres. Va aixecar el cap uns quants cops i, segons la posició del sol, es va imaginar l’hora que era. El cel tenia un color molt estrany a causa de la contaminació.

Cap al migdia els treballadors de les oficines que hi havia en aquells edificis tan alts van sortir a dinar al jardinet. En Nakata es va menjar els panets de pasta de mongeta que havia posat a la bossa i va beure una mica de te del termos. Al banc del costat s’hi van asseure un parell de noies, i en Nakata els va preguntar com podia arribar a l’autopista Tomei. Li van contestar el mateix que el conductor de l’autobús: que anés fins a l’estació de Tòquio amb la línia Chuo i que llavors agafés un autocar.

—Ja ho he provat, però no me n’he sortit —els va confessar en Nakata—. És el primer cop que surto del barri de Nakano, o sigui que no sé agafar el tren. Només sé anar amb autobús de línia. De fet, com que no sé llegir no sé comprar el bitllet.

Fins aquí hi he vingut amb l’autobús de línia, però ja no puc continuar.

En sentir això les noies es van quedar molt parades. No sabia llegir? Però si semblava un bon home… Somreia i anava molt presentable. El fet que portés un paraigua en un dia tan ras era una mica estrany, però no semblava pas un vagabund. Era ben plantat i tenia una mirada molt transparent.

—De debò que és el primer cop que surt de Nakano? —li va preguntar la noia morena.

—De debò. Sempre he fet per manera de no sortir-ne mai. Si en Nakata es perdés, ningú l’aniria a buscar.

—I no sap llegir —va fer la noia tenyida de castany.

—No. Gens ni mica. Els números senzills sí que els entenc, però no sé sumar ni restar.

—Així, per vostè agafar el tren deu ser complicat, oi?

—Exacte. Molt complicat. No puc ni comprar el bitllet.

—Si tinguéssim temps podríem acompanyar-lo a l’estació i ajudar-lo a agafar un tren que vagi a Tòquio, però d’aquí a poc hem de tornar a treballar. Ens sap greu.

—No s’han de disculpar de res. En Nakata ja se’n sortirà.

—Ja ho sé! —va exclamar la noia morena—. Oi que en Togeguchi va dir que avui anava a Yokohama?

—Sí, ara que ho dius… L’hi podríem demanar. És una mica aturat, però no és mal paio —va fer la noia castanya.

—Escolti. Si no sap llegir, per què no fa autoestop? —li va dir la noia morena.

—Autoestop?

—Demani a la gent que passa si el poden portar. Els cotxes normals no s’aturen, però els tràilers sí.

—Autoestop, tràilers… En Nakata no sap què volen dir aquestes paraules tan difícils.

—Només cal provar-ho. Quan era estudiant ho vaig fer una vegada i tots els camioners van ser molt simpàtics.

—Escolti, fins on ha d’anar, de l’autopista Tomei? —li va preguntar la noia castanya.

—No ho sé.

—No ho sap?

—No ho sé. Però quan hi sigui ja ho sabré. De moment he d’agafar l’autopista Tomei cap a l’oest, i després ja ho veurem.

Les noies es van mirar. En Nakata tenia una manera de parlar molt convincent i els queia bé. Van acabar de dinar, van llençar la brossa a la paperera i es van aixecar.

—Per què no ens segueix? —li va dir la noia morena—. Segur que trobem una solució.

En Nakata les va seguir i tots tres van entrar en un d’aquells edificis tan alts. En Nakata no havia entrat mai en cap lloc com aquell. Les noies el van fer seure en un dels bancs que hi havia a recepció, van dir alguna cosa a la recepcionista i li van demanar que s’esperés un moment. Tot seguit van desaparèixer amb un dels molts ascensors que hi havia al vestíbul. En Nakata es va quedar assegut en aquell banc, amb la bossa a l’espatlla i el paraigua a la mà, veient passar una riuada d’oficinistes i secretàries que tornaven de dinar. Era un espectacle que no havia vist mai. Com si s’ho haguessin dit, tots anaven ben vestits: corbates, maletes i bosses lluents, sabates de taló… A més a més, tots caminaven de pressa i cap a la mateixa direcció. En Nakata no tenia ni idea de què podia fer tanta gent com aquella en un lloc com aquell.

Al cap d’una estona les dues noies van tornar amb un noi esprimatxat que portava una camisa blanca i una corbata ratllada.

—Aquest noi és en Togeguchi i ara mateix surt cap a Yokohama. Diu que el pot portar. El deixarà a l’àrea de servei de Kohoku, a l’autopista Tomei, i llavors només haurà de trobar algú que el vulgui portar més lluny. Digui que va cap a l’oest, i si algú el puja convidi’l a sopar i ja estarà. Entesos? —li va dir la noia castanya.

—Que porta prou diners per convidar algú a sopar? —li va preguntar la noia morena.

—Sí, i tant que en porto prou.

—Escolta, Togeguchi, el senyor Nakata és amic nostre, o sigui que tracta’l bé, eh? —va dir la noia castanya a en Togeguchi.

—A canvi que vosaltres m’hi tracteu a mi —va contestar tímidament el noi.

—Tot arribarà —li va dir la noia morena.

Com a regal de comiat, les noies li van donar unes boles d’arròs i uns bombons que havien comprat en un supermercat d’allà a la vora. En Nakata els va donar les gràcies.

—Moltíssimes gràcies. No tinc paraules per agrair-los el que han fet per mi. En Nakata pregarà perquè tot els vagi bé.

—A veure si les seves pregàries funcionen i és veritat —va dir la noia castanya mentre la morena l’acomiadava amb un somriure als llavis.

En Nakata va seure al seient de l’acompanyant de la Toyota Hi Ace, mentre que en Togeguchi, assegut al volant, enfilava el cinturó metropolità en direcció cap a l’autopista Tomei. Com que van trobar un embús, van tenir força temps per parlar.

En Togeguchi era tímid i al principi no deia gran cosa, però quan es va acostumar a la presència d’en Nakata va començar a parlar fins al punt de monopolitzar la conversa. Havia de buidar el pap, i algú com en Nakata, a qui segurament no tornaria a veure, era el millor interlocutor possible. Li va explicar que feia pocs mesos ho havien deixat amb la seva promesa; que ella tenia un altre xicot amb qui l’havia enganyat durant molt temps; que no s’entenia amb el seu cap i que es plantejava deixar la feina; que els seus pares s’havien separat quan ell era petit; que la seva mare s’havia tornat a casar de seguida amb un mala peça; que havia deixat una bona quantitat de diners a un bon amic que no semblava tenir la intenció de tornar-los-hi, i que no podia dormir perquè a les nits el seu veí universitari posava la música a tot volum.

En Nakata va anar escoltant el que li deia en Togeguchi, fent que sí amb el cap i intervenint de tant en tant. En arribar al pàrquing de l’àrea de servei de Kohoku, ja estava al corrent de tota la vida del noi. Hi havia molts punts que no entenia, però sí que captava el sentit general, és a dir, que era un pobre noi que tot i voler viure una vida com cal s’havia vist embolicat en una colla de problemes.

—Moltes gràcies —va dir en Nakata—. M’ha anat molt bé que m’hagi portat fins aquí.

—Al contrari, senyor Nakata: m’ha anat molt bé que m’hagi acompanyat. A vostè l’hi he pogut explicar tot i m’he quedat més descansat. No ho havia fet mai.

Espero no haver-lo avorrit.

—No, i ara. A en Nakata també li ha agradat molt parlar amb vostè, senyor Togeguchi. No m’he avorrit gens. No pateixi. Segur que a partir d’ara li passen coses bones.

El jove va treure una targeta de telèfon de la cartera i l’hi va allargar.

—Tingui. Les fem a l’empresa. És el meu regal de comiat. Tant de bo li pogués donar alguna cosa millor.

—Molt agraït —va fer en Nakata, mentre agafava la targeta i la desava curosament a la cartera. No tenia ningú a qui trucar, i ni tan sols sabia com funcionava, però li va semblar que havia d’acceptar-la. Ja eren les tres de la tarda.

Va tardar una hora a trobar aquell camioner que va acceptar dur-lo fins a Fujigawa.

Era un home corpulent, d’entre quaranta i cinquanta anys, que portava un tràiler refrigerat carregat de peix. Tenia uns bons braços i una bona panxa.

—Si la pudor de peix no li fa res… —li va dir el camioner.

—A en Nakata li agrada molt, el peix —va respondre en Nakata.

El camioner va esclafir a riure.

—Vostè és una mica estrany, no?

—Sí. Ja m’ho diuen a vegades…

—A mi ja m’agrada, la gent estranya —va dir el camioner—. En aquest món, de qui no et pots fiar és de la gent que sembla normal i que fa com si dugués una vida ordenada.

—Ah sí?

—I tant. Ara, només és la meva opinió, és clar.

—Jo no en tinc, d’opinions. Però m’agraden les anguiles.

—Això també és una opinió. Li agraden les anguiles.

—Les anguiles són una opinió?

—Bé, dir que li agraden les anguiles és una opinió. I molt bona, per cert.

D’aquesta manera, tots dos van anar fent camí fins a Fujigawa. El camioner es deia Hagita.

—Senyor Nakata, cap on li sembla que va el món? —li va preguntar el camioner.

—Em sap greu, però sóc una mica totxo i no en tinc ni idea, d’aquestes coses —va respondre en Nakata.

—Tenir una opinió pròpia i ser una mica totxo són dues coses que no tenen res a veure.

—Però si ets una mica totxo no pots pensar les coses…

—Però hem quedat que li agraden les anguiles, no?

—Sí, les anguiles m’agraden molt.

—Doncs això ja és una relació.

—Eh?

—I l’arròs amb ou i pollastre, que li agrada?

—Sí, l’arròs amb ou i pollastre també m’agrada.

—Doncs això també és una relació —va dir el camioner—. Ajuntant cadascuna d’aquestes relacions, surt el sentit de les coses. I com més relacions, més profund és el sentit que en surt. Tant se val si són anguiles, arròs amb pollastre o peix a la brasa. M’entén?

—No gaire. Vol dir que el menjar fa relacions amb les coses?

—No només el menjar. Els trens també, l’emperador també, tot.

—En Nakata no l’agafa mai, el tren.

—És igual. El que vull dir és que els homes establim relacions amb totes les coses, siguin quines siguin, i que així surt el sentit de les coses que ens envolten. El que és important és si aquest sentit surt de manera natural o no. No té res a veure amb ser totxo o amb ser espavilat. El que compta és si et mires les coses amb els teus ulls o no.

—Vostè és molt llest, senyor Hagita.

En Hagita va riure sorollosament.

—Li dic que no té res a veure amb ser llest o no. Jo no sóc gaire espavilat, però tinc les meves idees. Per això la gent s’enfada amb mi. Diuen que sempre els surto amb coses complicades. A la mínima que penses una mica, la gent ja no en vol saber res.

—En Nakata encara no ho entén. Vol dir que entre les anguiles i l’arròs amb pollastre i ou hi ha un lligam?

—Potser sí que es podria dir així. Entre vostè com a individu i les coses amb què entri en contacte sempre es crearà un vincle. De la mateixa manera que se’n crearà un entre les anguiles i l’arròs amb pollastre i ou. I a mesura que el marc d’aquests vincles s’eixampli, es crearan relacions entre vostè i els capitalistes, i entre vostè i el proletariat.

—El prolequè?

—El proletariat —va dir en Hagita, traient les mans del volant i ensenyant-les al seu company de viatge, a qui li van semblar tan grosses com dos guants de beisbol—. La gent que s’escarrassa i es guanya el pa amb la suor del seu front és el proletariat. En canvi, els qui es queden asseguts a la cadira, dient als altres el que han de fer i cobrant cent vegades més que jo són els capitalistes.

—Jo no en sé res, dels capitalistes. En Nakata és pobre i no coneix ningú tan important. La persona més important que conec és el senyor governador de Tòquio.

Que és capitalista, el senyor governador?

—Suposo que sí. Normalment, els governadors i aquesta gent són els gossos del capitalisme.

—El senyor governador és un gos? —va fer en Nakata, recordant aquell gos gros i de color negre que l’havia dut fins a la casa d’en Johnnie Walker. Al seu cap, la figura d’aquella bèstia ominosa es va fondre amb la del governador.

—El món n’és ple, d’aquesta mena de gossos. Són com gossets falders.

—Gossets falders?

—Sí, els que sempre estan a punt de fer la gara-gara a l’amo.

—I que n’hi ha, de gats capitalistes? —va preguntar en Nakata.

En sentir-ho, en Hagita va esclafir a riure.

—Quin personatge està fet! La gent com vostè sí que em cau bé. Gats capitalistes! Això sí que és una opinió única…

—Daixò… senyor Hagita… —va dir en Nakata.

—Mani.

—Jo sóc pobre i cada mes cobro una pensió d’invalidès que em paga el senyor governador. Que faig mal fet?

—Quant cobra al mes?

En Nakata l’hi va dir, i en Hagita va fer que no amb el cap.

—Deu ser difícil viure amb tan poca cosa.

—No es pensi. No gasto gaire. Però, a més de la pensió d’invalidès, també busco els gats del barri que s’han perdut, i de pagues la gent em dóna algun cèntim.

—Què? És un buscagats professional? —va fer en Hagita, admirat—. Ara sí que veig que és un personatge únic.

—De fet, puc parlar amb els gats —va confessar en Nakata—. Entenc el que diuen i per això puc saber on són els que s’han perdut.

En Hagita va assentir.

—Renoi! Vostè és capaç d’això i més. No em sorprèn gens.

—Però ara em trobo que de sobte ja no els entenc. Com deu ser?

—El món canvia cada dia, senyor Nakata. Cada dia es fa fosc, però el món no és mai igual que com era el dia abans. I vostè tampoc, senyor Nakata. M’entén?

—Sí.

—I les relacions també canvien. Qui és el capitalista i qui el proletari. Qui és a la dreta i qui a l’esquerra. La revolució de la informació, la borsa, el flux de capitals, la nova estructura laboral, les multinacionals… Què és bo i què és dolent? Els límits entre les coses van desapareixent. Potser per això ja no entén els gats.

—En Nakata només entén la diferència entre la dreta i l’esquerra. Això és la dreta i això l’esquerra, oi que sí?

—Sí senyor —va confirmar en Hagita—. Veig que ho ha entès.

Al final van entrar al restaurant de l’àrea de servei i van sopar junts. En Hagita va demanar dues racions d’anguiles i va pagar. En Nakata va dir que el volia convidar per haver-lo portat fins allà, però en Hagita no va cedir.

—De cap manera. No és que sigui ric, però no puc permetre que em convidi vostè amb la misèria que li paga el governador.

—Moltes gràcies, doncs. L’hi agraeixo molt —va dir en Nakata acceptant el sopar que li oferia en Hagita.

En Nakata es va passar una hora a l’àrea de servei de Fujigawa preguntant als camioners, però no en va trobar cap de disposat a portar-lo. Tot i així, no es va posar nerviós ni es va deprimir. En el seu món, el temps passava molta poc a poc.

O potser ni passava.

Per canviar una mica d’aires, va sortir a fora i es va posar a caminar sense rumb. Al cel no hi havia ni un núvol i la superfície de la lluna es veia perfectament.

En Nakata va voltar una estona pel pàrquing, picant a l’asfalt amb la punta del paraigua. Hi havia moltíssims camions que descansaven com animals gegants, l’un al costat de l’altre. N’hi havia que tenien vint rodes tan altes com una persona. En Nakata es va quedar una estona contemplant aquell paisatge, preguntant-se què devien portar tots aquells camions tan grossos per l’autopista a aquelles hores de la nit… Va pensar que si pogués llegir les lletres que duien pintades als remolcs potser ho podria saber.

Quan feia una estona que caminava, va veure unes deu motos aturades en un racó del pàrquing on ja no hi havia gaires camions. Al costat de les motos hi havia una colla de nois que cridaven. Estaven en cercle, envoltant alguna cosa.

Encuriosit, en Nakata s’hi va acostar. Potser havien trobat una cosa estranya.

En acostar-s’hi va veure que els nois envoltaven algú a qui donaven cops de puny i puntades per fer-li mal. La majoria anaven desarmats, però n’hi havia un que tenia una cadena als dits i un altre que empunyava un bastó negre que semblava una porra de policia. Gairebé tots anaven tenyits de ros o de castany, amb camises de màniga curta obertes, samarretes o dessuadores. Alguns portaven els braços tatuats. El noi a qui apallissaven feia la mateixa pinta. En sentir que en Nakata se’ls acostava picant a terra amb la punta del paraigua, es van girar i se’l van mirar malament, però en veure que era un vellet inofensiu es van relaxar.

—Per què no se’n va cap allà, avi? —li va dir un noi.

En Nakata no li va fer cas i va continuar acostant-se al grup. Al noi que hi havia a terra li sortia sang de la boca.

—Li surt sang. Si no pareu es morirà —va observar en Nakata.

Els nois, sorpresos, es van quedar un moment en silenci.

—Si vol, després el podem pelar a vostè, avi —va dir finalment el de la cadena—. Tant ens fa un com dos, a nosaltres.

—No podeu matar algú sense motiu —va dir en Nakata.

—No podeu matar algú sense motiu —va repetir algú, imitant-li la veu. Els altres van esclafir a riure.

—Nosaltres tenim els nostres, de motius. Tant si el matem com si no, vostè no n’ha de fer res. O sigui que agafi aquest coi de paraigua i toqui el dos abans que es posi a ploure —va dir un altre noi.

En veure que el noi que hi havia a terra es movia una mica, un noi amb el cap rapat li va clavar una puntada a les costelles amb unes bones botes.

En Nakata va tancar els ulls i va sentir com dintre seu començava a bullir alguna cosa que no podia controlar. Es va marejar una mica i de sobte li va venir el record de quan havia matat en Johnnie Walker. A la mà encara li quedava la sensació d’empunyar el ganivet i clavar-lo al pit d’un home. Una relació, va pensar. Segur que això és una relació d’aquelles que m’ha explicat el senyor Hagita. Anguiles = Ganivet = Johnnie Walker. Sentia les veus dels nois distorsionades i no les podia distingir. Es confonien amb el zum-zum de pneumàtics que arribava de l’autopista, formant una remor estranya. Contraient-se amb força, el seu cor va enviar sang a cada racó del seu cos. La nit el va embolcallar.

En Nakata va mirar al cel, va obrir el paraigua a poc a poc i se’l va posar sobre el cap. Amb molt de compte, va fer unes quantes passes enrere, separant-se del grup de nois. Va mirar al seu voltant i va fer unes quantes passes més enrere. En veure’l, els nois se’n van riure.

—Aquest iaio està ben grillat —va dir un noi—. Ha obert el paraigua!

Però les rialles no van durar gaire. De cop i volta, del cel van començar a caure unes coses estranyes i apegaloses. En trepitjar-les, feien un xip-xap estrany. Els nois van parar d’apallissar la víctima i van aixecar la vista cap al cel. No s’hi veia ni un núvol, però no hi havia dubte que aquelles coses queien d’algun lloc. Al principi en queien quatre de comptades, però al cap de poc la cosa es va convertir en un bon xàfec. El que queia eren uns animalons negres, d’uns tres centímetres de llarg, que amb els llums del pàrquing semblaven volves de neu de color negre que es posaven a les espatlles i als braços dels nois. Ells van provar d’espolsar-se-les, però no marxaven.

—Són sangoneres! —va cridar un.

Com si aquell crit fos el senyal que esperaven, els nois es van posar a cridar i van arrencar a córrer cap al lavabo. Un noi tenyit de ros va topar amb un cotxe que, per sort, anava a poc a poc. El noi va caure a terra, però es va aixecar de seguida, va donar un bon cop al capó del cotxe i va insultar el conductor. L’incident no va anar a més i el noi va continuar el seu camí, ranquejant cap al lavabo.

La pluja de sangoneres va durar una bona estona. Quan va parar, en Nakata va tancar el paraigua, en va espolsar les sangoneres i va anar a veure com estava el noi a qui havien apallissat. Al seu voltant hi havia un bon tou de sangoneres, de manera que no s’hi va poder acostar gaire. El noi estava cobert d’animalons, però aclucant una mica els ulls en Nakata va veure que tenia les parpelles destrossades i alguna dent trencada. En veure que no hi podia fer gran cosa va anar a buscar ajuda al restaurant, i va dir a un dels treballadors que al pàrquing hi havia un noi ferit. Si no avisaven la policia, potser es moriria allà mateix.

Al cap de poc va trobar un camioner disposat a portar-lo fins a Kobe. Era un noi d’entre vint i trenta anys que feia cara de son. No era gaire alt, i portava els cabells recollits en una cua de cavall, una arracada a l’orella, una gorra dels Chunichi Dragons, una camisa hawaiana molt llampant i unes Nike que li anaven grans.

Estava assegut tot sol al restaurant, fumant i llegint un còmic. Va llençar la cendra al bol dels ramen que no s’havia acabat, es va mirar en Nakata de fit a fit i, com si li fes molta mandra, va fer que sí amb el cap.

—Entesos —va dir—. Si vol, pot venir amb mi. De fet, em recorda el meu avi, no sé si per la fila o per aquesta manera de parlar, al seu rotllo… No fa gaire que es va morir. Al final ja no tocava ni quarts ni hores.

El noi va explicar a en Nakata que l’endemà al matí arribarien a Kobe, on havia de descarregar uns mobles. En sortir del pàrquing amb el camió van veure un accident. Ja hi havia uns quants cotxes de policia amb els llums vermells d’emergència encesos, i un agent amb un senyal lluminós dirigia els vehicles que entraven i sortien del pàrquing. No era gaire greu, però hi havia uns quants cotxes involucrats. Hi havia una furgoneta amb el costat enfonsat i un cotxe amb els llums de darrere trencats. El camioner va abaixar la finestra i va treure el cap per parlar un moment amb el policia. Quan va acabar, va apujar la finestra i va reprendre la marxa.

—Diu que han plogut sangoneres —va dir el camioner, impassible—. Es veu que la carretera ha quedat relliscosa i alguns cotxes han perdut el control. M’ha dit que vagi amb compte. A més, es veu que una banda de brètols han estomacat un paio i l’han deixat ben fumut. Sangoneres i brètols… quina combinació. Bé, almenys així la policia treballa una mica.

Es va acostar a l’entrada de l’autopista conduint ben a poc a poc, però tot i així els pneumàtics van relliscar més d’una vegada, i el camioner va haver d’anar adreçant el camió amb lleus cops de volant.

—Renoi, en deuen haver caigut a cabassos —va dir—. Està tot relliscós. Això de les sangoneres és fastigós. Se n’hi ha aferrat mai cap?

—Que jo recordi, no m’ha passat mai.

—Jo em vaig fer gran a les muntanyes de Gifu, i em va passar moltes vegades.

Quan anaves pel bosc queien dels arbres, i quan et banyaves al riu se t’aferraven a les cames. Les conec bé, aquestes bestioles. Si se te n’aferra una, costa Déu i ajuda de treure. Amb les més grosses s’ha d’estirar molt fort, i en sortir t’arrenquen la pell i t’hi deixen un senyal. Per això el millor és cremar-les. Les males bèsties et xuclen la sang i s’inflen com una mala cosa. Quin fàstic, oi?

—Sí, i tant —va dir en Nakata.

—Ara, el que no pot ser és que caiguin del cel així com així, al pàrquing d’una estació de servei. No ho havia sentit a dir mai. La gent de per aquí no en deu tenir ni idea, del que són les sangoneres. És impossible que caiguin del cel, oi?

En Nakata no va respondre.

—Fa uns quants anys, a la prefectura de Yamanashi van aparèixer un munt de milpeus i els cotxes la van passar negra. Tot va quedar relliscós com aquí i hi va haver molts accidents. Les vies també van quedar fetes un desastre i els trens van estar uns quants dies sense anar. Però els milpeus no van pas caure del cel. Van sortir de per allà. És lògic, no?

—Fa molts anys hi vaig viure, a Yamanashi. Durant la guerra.

—Eh? Quina guerra? —va fer el camioner.





21


MOR ASSASSINAT L’ESCULTOR KOICHITAMURA El troben a l’estudi de casa seva, en un toll de sang

Koichi Tamura (5 anys), escultor de renom mundial, va ser trobat mort la tarda del dia 30 a l’estudi de la seva residència de Nogata, al barri de Nakano, Tòquio. El cadàver, que va ser trobat per la senyora de fer feines, estava nu, estirat a terra de bocaterrosa i banyat en un toll de sang. Es van trobar signes de forcejament i tot apunta que es tracta d’un assassinat. L’arma del crim és un ganivet de la cuina de la víctima que es va trobar al costat del cadàver.

La policia ha fixat l’hora de la mort a la tarda del dia 28, però com que el senyor Tamura vivia sol el seu cos no va ser trobat fins gairebé dos dies després. El senyor Tamura presentava diverses ferides profundes al pit i devia morir a l’instant a causa de les hemorràgies massives patides al cor i als pulmons. També tenia unes quantes costelles trencades, per la qual cosa se suposa que abans de la mort es devia produir un intens forcejament. De moment, la policia no ha revelat si s’han trobat empremtes o altres pistes al lloc del crim. Pel que sembla no hi ha testimonis.

Com que l’interior de la casa estava ordenat i els objectes de valor i la cartera de la víctima continuaven al seu lloc, la policia treballa amb la hipòtesi que el mòbil del crim és una venjança personal. La casa del senyor Tamura està situada en una tranquil·la zona residencial del barri de Nakano, però els veïns, que a l’hora del crim no van sentir cap soroll estrany, han pogut amagar la sorpresa que els ha causat la notícia. El senyor Tamura no es relacionava gaire amb els veïns i duia una vida tranquil·la, i ningú s’havia adonat que passés res estrany.

El senyor Tamura vivia amb el seu fill de 15 anys que, segons les declaracions de la senyora de fer feines, fa deu dies que ha desaparegut. Durant aquests dies tampoc ha anat a l’institut, per la qual cosa la policia intenta localitzar-lo.

A banda de la seva residència habitual, el senyor Tamura tenia un taller a la localitat de Musashino i, segons la seva secretària, fins al dia abans del crim hi havia estat treballant normalment. El dia de l’incident, ella havia intentat posar-se en contacte uns quants cops amb el senyor Tamura, però cada cop li havia sortit el contestador automàtic.

El senyor Tamura va néixer al barri de Kokubunji, a Tòquio, l’any 194*. Va estudiar al departament d’escultura de l’Escola de Belles Arts de Tòquio, i mentre encara era estudiant es va donar a conèixer gràcies a unes obres molt personals que van renovar el món de l’escultura. El tema principal de la seva obra era la representació del subconscient humà, i el seu estil, basat en l’originalitat i en el qüestionament dels conceptes preestablerts, li va valdré un gran reconeixement arreu del món.

L’obra més coneguda del senyor Tamura és la sèrie «Laberints», que, fent gala d’una gran llibertat imaginativa, explorava la bellesa i la capacitat evocadora de les formes laberíntiques. Actualment era professor visitant a l’Escola d’Art***. Fa dos anys, en ocasió de l’exposició de la seva obra al Museu d’Art Modern de Nova York…



* * *

Paro de llegir. L’article va acompanyat d’una foto de la porta de casa i d’una altra del pare de més jove. Tant l’una com l’altra li donen un aire llòbrec. Plego el diari en quatre i el deixo sobre la taula. Assegut al llit i sense dir res, em premo els ulls amb la punta dels dits. Sento un soroll somort i constant a les orelles. Faig que no amb el cap uns quants cops, però el soroll no desapareix.

Sóc a l’habitació. Són quasi les set de la tarda. Acabem de tancar, i a la biblioteca només hi quedem l’Oshima i jo. La senyora Saeki se n’ha anat amb el Golf fa una estona. Aquest soroll irritant no em para de ressonar a les orelles.

—És el diari d’abans d’ahir. L’article va sortir mentre tu eres a la muntanya. En llegir-lo vaig suposar que aquest Koichi Tamura era el teu pare. De fet, tots els detalls coincidien. Te l’hauria hagut d’ensenyar ahir, però vaig pensar que valia més que primer t’instal·lessis amb calma.

Jo assenteixo, sense treure’m els dits de les parpelles. L’Oshima està assegut a la cadira giratòria de davant l’escriptori, amb les cames creuades. No diu res més.

—No l’he matat jo.

—Ja ho sé —diu l’Oshima—. Aquest dia vas ser aquí a la biblioteca fins al vespre. És impossible que tornessis a Tòquio, matessis el teu pare i l’endemà tornessis a ser a Takamatsu.

Però jo no n’estic tan segur. Fent els càlculs, m’adono que el dia que van matar el meu pare és el dia que em vaig despertar tot tacat de sang.

—Segons el diari, la policia t’està buscant. Segurament com un testimoni important.

Jo assenteixo.

—Potser val més que vagis a la policia d’aquí i demostris que tens una bona coartada que no pas que intentis amagar-te. No cal dir que declararé a favor teu.

—Però si hi vaig, m’enviaran directe a Tòquio.

—Segurament. De fet, encara estàs en edat d’estudiar i no pots anar pas on vulguis. Legalment, encara necessites un adult que es faci responsable de tu.

Faig que no amb el cap.

—No vull explicar res a ningú. No vull tornar a Tòquio ni a l’institut.

L’Oshima es queda una estona mirant-me, sense dir res.

—Tu decideixes —diu finalment, amb una veu suau—. Em sembla que tens dret a viure com vulguis, tant si tens quinze anys com cinquanta-un. Malauradament, però, això no és el que pensa tothom, i si decideixes no explicar res a ningú hauràs d’anar fugint de la policia i de la societat, i tindràs una vida ben difícil. Només tens quinze anys, i molta vida per davant. Ja t’està bé? No dic res.

L’Oshima agafa el diari i es torna a mirar l’article.

—Segons el diari, ets l’únic familiar que té el teu pare.

—També tinc una mare i una germana, però fa anys que van marxar de casa i no sé on són. I, encara que ho sabés, no crec que anessin a l’enterrament.

—Així, si no hi ets, qui es farà càrrec del funeral i de tota la resta?

—Com diu el diari, té una secretària que es pot encarregar de tot. Jo no vull res del que em pugui deixar. Que facin el que vulguin amb la casa, amb els diners i amb tot plegat.

L’únic que m’ha deixat el pare són els gens, penso.

—Si no m’equivoco —diu l’Oshima—, no estàs gaire trist ni et sap gaire greu que s’hagi mort el teu pare.

—Sí que em sap greu. Vulguis o no, era el meu pare. Però si vols que et digui el que sento de veritat, penso que tant de bo s’hagués mort abans. Ja sé que és una cosa que no es diu, però és així…

L’Oshima fa que no amb el cap.

—No passa res. Ara més que mai tens dret a dir el que penses.

—De fet, jo…

A la meva veu li falta la consistència necessària. Les paraules que em surten de la boca no saben on han d’anar i es perden en el buit. L’Oshima s’aixeca de la cadira i ve a seure al meu costat.

—Escolta, Oshima, últimament em passen moltes coses. Algunes les trio i algunes no, però ja no les sé distingir. Vull dir que fins i tot les coses que em penso que trio ja semblen decidides per endavant, i és com si jo em limités a seguir un camí que ja està traçat. Per molt que pensi o per molt que m’hi esforci, no serveix de res. Més aviat al contrari: com més m’hi esforço, més em sembla que deixo de ser jo. És com si me n’anés de l’òrbita de qui sóc, i això és molt dur. Potser tinc por. Només de pensar-hi, m’estremeixo de cap a peus.

L’Oshima allarga la mà i me la posa a l’espatlla. Sento l’escalfor del seu palmell.

—Encara que les teves tries i els teus esforços es quedin en no-res, tu no deixes de ser qui ets. Vas endavant sent tu mateix. No t’amoïnis per això.

Aixeco la vista per mirar-lo. En les seves paraules hi ha un estrany poder de convicció.

—Per què ho dius?

—Perquè aquestes ironies existeixen.

—Ironies?

L’Oshima em mira als ulls.

—Escolta, Kafka, el que t’està passant és el motiu de moltes tragèdies gregues: no és l’home que tria el destí sinó que el destí tria l’home. És la visió del món en què es basa el teatre grec. I, segons Aristòtil, el sentit de la tragèdia no surt pas dels punts febles dels protagonistes sinó dels punts forts. La ironia és que la gent no es veu arrossegada a la tragèdia a causa de les seves febleses sinó a causa de les seves virtuts. Èdip rei, de Sòfocles, n’és un bon exemple. La tragèdia d’Èdip no és provocada per la seva mandra ni per la seva estupidesa sinó per la seva valentia i la seva honestedat. La ironia és inevitable.

—Així, no hi ha salvació.

—Depèn dels casos —diu l’Oshima—. A vegades no n’hi ha. Però la ironia fa que les persones es facin més profundes, més madures. I això és la porta d’entrada a una salvació més alta, on pots trobar una mena d’esperança universal. Per això avui dia les tragèdies gregues encara són vigents i es consideren una forma d’art clàssica. Ja sé que em repeteixo, però tot el que hi ha al món és una metàfora.

Normalment ningú mata el seu pare ni es fica al llit amb la seva mare, oi? O sigui que acceptem la ironia mitjançant el recurs de la metàfora, i gràcies a això ens fem més madurs i més profunds.

Jo no dic res. Estic massa capficat en els meus pensaments.

—Ho sap algú, que has vingut a Takamatsu? —em pregunta l’Oshima.

Faig que no amb el cap.

—Ho vaig decidir jo i vaig venir tot sol. No ho sap ningú.

—Així, potser val més que et quedis uns quants dies amagat aquí a la biblioteca.

Si no surts a recepció, no crec que la policia et trobi. I si les coses es compliquen, sempre et puc portar a la cabana.

Miro l’Oshima.

—Si no t’hagués conegut —li dic—, potser no me n’hauria sortit. Hauria estat sol en aquesta ciutat, sense ningú que m’ajudés.

Ell somriu. Retira la mà de la meva espatlla i es queda mirant-se el palmell.

—No ho crec. Si no m’haguessis conegut, hauries trobat un altre camí. No sé per què, però no en tinc cap dubte. —Llavors s’aixeca i m’acosta un altre diari que hi ha sobre l’escriptori—. Per cert, mira què sortia al diari de fa tres dies. No és gaire llarg, però em va cridar molt l’atenció. Potser només és casualitat, però em sembla que va passar a prop de casa teva.

PLUJA DE PEIXOS Unes 2.000 sardines i sorells cauen del cel a la zona comercial del barri de Nakano

Cap a les sis de la tarda del dia 29, els habitants del districte * del barri de Nakano van quedar ben sorpresos en veure caure del cel unes 2.000 sardines i sorells.

Dues mestresses de casa que havien sortit a comprar van patir ferides lleus a la cara a causa de l’impacte d’algun peix, però a banda d’això no s’ha de lamentar cap ferit de consideració. En el moment de l’incident el cel estava ben ras i no feia vent.

En caure a terra, els peixos encara eren vius i feien cuades pels carrers…



Acabo de llegir l’article i torno el diari a l’Oshima. S’hi aventuren unes quantes hipòtesis sobre la causa de l’incident, tot i que no n’hi ha cap de gaire convincent.

La policia estudia la possibilitat que es tracti d’un robatori o d’una broma. El Servei Meteorològic assegura que no es donaven les condicions atmosfèriques necessàries perquè ploguessin peixos, mentre que el portaveu del Ministeri d’Agricultura, Ramaderia i Pesca encara no s’ha pronunciat en cap sentit.

—Tens alguna intuïció sobre què pot haver estat? —em pregunta l’Oshima.

Faig que no amb el cap. No en tinc ni idea.

—Va passar l’endemà que matessin el teu pare, i al mateix barri. Vols dir que només és una casualitat?

—Potser sí.

—El diari també diu que aquella mateixa nit, a l’àrea de servei de Fujigawa, a l’autopista Tomei, van caure unes sangoneres molt grosses del cel. Moltes, i en una zona no gaire gran. De resultes, va haver-hi uns quants accidents. Era una nit clara i no feia vent, i ningú sap explicar per què van caure. Tampoc saps què ho pot haver provocat?

Faig que no amb el cap.

L’Oshima plega el diari.

—Així —diu—, l’únic que sabem és que no paren de passar coses estranyes.

Potser només són casualitats, però jo no ho tinc tan clar. Hi ha alguna cosa que no em quadra.

—Potser són metàfores —dic jo.

—Potser sí. Però, equina mena de metàfora és un xàfec de sardines i sorells?

Ens quedem en silenci. Durant aquesta estona intento posar en paraules una idea que durant molt temps no he pogut expressar.

—Saps què? Fa uns quants anys el meu pare em va fer una profecia.

—Una profecia?

—No ho he explicat mai a ningú. Em pensava que ningú m’entendria.

L’Oshima no diu res, però el seu silenci m’encoratja.

—De fet, sembla més una maledicció que una profecia. M’ho va dir unes quantes vegades, com si em volgués cisellar les paraules al cervell.

Inspiro profundament i torno a comprovar el que he de dir. Evidentment, no cal que ho comprovi, ja que sempre és on ha de ser, però abans de dir-ho, ho he de tornar a sospesar.

—Un dia mataràs el teu pare amb les teves mans i t’entendràs amb la teva mare.

Just després de dir-ho, just després de posar-ho en paraules concretes, noto un forat al pit, dins el qual el cor em batega amb un soroll buit i metàl·lic. L’Oshima es queda una bona estona mirant-me, sense canviar l’expressió de la cara.

—Així, et va dir que el mataries amb les teves mans i que t’entendries amb la teva mare…

Faig que sí amb el cap.

—És la mateixa profecia que va rebre Èdip. Ja ho sabies, oi?

Torno a assentir.

—Però això no és tot. Encara hi ha una altra cosa. Tinc una germana que és sis anys més gran que jo, i el meu pare em va dir que també m’entendria amb ella.

—N’estàs segur?

—Sí. Jo encara era molt petit i no sabia què volia dir que m’entendria amb elles.

No ho vaig entendre fins uns quants anys més tard.

L’Oshima no diu res.

—Em va dir que, per molt que intentés escapar-me’n, no me’n sortiria. Que aquesta profecia la duia gravada als meus gens, com una bomba de rellotgeria, i que res no la canviaria.

L’Oshima es queda una bona estona en silenci, com si examinés les paraules que he dit i intentés extreure’n alguna pista.

—Però, mer què t’havia de dir una cosa tan terrible? —em pregunta finalment.

—No ho sé. No em va explicar res més —dic jo fent que no amb el cap—. Potser volia venjar-se de la meva mare i de la meva germana, que ens havien abandonat.

Potser les volia castigar a través meu.

—Encara que et fes mal a tu.

Faig que sí amb el cap.

—Em sembla que el meu pare em tenia per una obra seva, per una escultura més. Es pensava que em podia utilitzar com volgués.

—Trobo que és una manera de pensar molt recargolada —diu l’Oshima.

—És que a casa tot era molt recargolat. De fet, tot ho era tant que les coses normals eren les que semblaven recargolades. Ja me’n vaig adonar fa temps, però encara era un nen i no tenia on anar.

—He vist algunes obres del teu pare —diu l’Oshima—. Era un escultor meravellós. Tenia un estil original, provocatiu, gens complaent, molt poderós. El que feia era autèntic.

—Potser sí. Però el que li quedava després de crear la seva obra era una mena de verí que escampava al seu voltant i del qual no et podies escapar. El pare contaminava i feia mal a tothom que tenia a la vora. No sé si ho feia expressament.

Potser era així i no ho podia evitar. Sigui com sigui, em sembla que estava connectat amb alguna cosa molt especial. Saps què vull dir?

—Diria que sí —respon l’Oshima—. Amb alguna cosa que estava per sobre del bé i del mal. Potser se’n podria dir «la font del poder».

—I la meitat dels meus gens són com els seus. Potser la mare també em va deixar per això. Potser es volia separar de mi perquè havia nascut d’aquella font terrible i també estava contaminat.

L’Oshima es prem suaument els polsos amb els dits mentre pensa alguna cosa.

Em mira aclucant una mica els ulls.

—Hi ha alguna possibilitat que no fos el teu pare? El pare biològic, vull dir. Faig que no amb el cap.

—Fa uns quants anys ens vam fer la prova de l’ADN en un hospital. No hi ha dubte que era el meu pare. Em va ensenyar els resultats i tot.

—Sí que hi tenia interès…

—Em sembla que volia que em quedés clar que era fill seu. Com si signés una obra.

L’Oshima continua prement-se els polsos.

—Però, sigui com sigui, la profecia del teu pare no es complirà. No l’has matat pas tu. Tu eres a Takamatsu i ell es va morir a Tòquio.

Sense dir res, obro les mans i me les miro. Són les mans que en despertar-me aquella nit estaven tacades d’una sang negrosa.

—No n’estic segur —li confesso.

L’hi explico tot. Que aquell vespre, tornant de la biblioteca, vaig estar unes quantes hores inconscient i em vaig despertar al bosquet de darrere d’un temple, amb la camisa tacada de sang. Que vaig rentar la sang al lavabo del temple. Que hi ha unes quantes hores de les quals no tinc cap record. Per no allargar-me més del compte, no li explico que vaig anar a dormir al pis de la Sakura. De tant en tant ell em pregunta alguna cosa, vol saber alguns detalls, però no expressa la seva opinió.

—No sé on em vaig tacar ni de qui era aquella sang. No recordo res —li dic—. Però podria ser que matés el pare amb les mans i no d’una manera metafòrica.

Almenys tinc la sensació que ho vaig fer. Com has dit, aquell dia era a Takamatsu i és impossible que tornés a Tòquio… però «en els somnis comença la responsabilitat», no?

—Ycats —diu l’Oshima.

—Potser el vaig matar en un somni. Potser vaig agafar algun camí secret dins un somni i el vaig matar.

—A tu et pot semblar que el que va passar és això, però ni la policia ni ningú et perseguirà per la teva responsabilitat poètica. Ningú pot ser en dos llocs alhora.

Einstein ho va demostrar científicament i és un concepte acceptat per la llei.

—Però jo no parlo de ciència ni de llei.

—El que dius, Kafka, no és més que una hipòtesi. Una hipòtesi tosca i surrealista que sembla treta d’una novel·la de ciència-ficció.

—Ja sé que només és una hipòtesi. Suposo que ningú es creurà una bestiesa com aquesta, però el meu pare sempre deia que si no hi havia una prova contrària per refutar una hipòtesi la ciència no avançaria. No parava de dir que una hipòtesi era un camp de batalla al cervell. I de moment no he trobat cap prova que refuti la meva hipòtesi.

L’Oshima es queda en silenci.

Jo no trobo res més per dir.

—Sigui com sigui, aquesta és la raó per la qual has vingut a Shikoku. Per escapar-te de la maledicció del teu pare —diu l’Oshima finalment.

Jo assenteixo i assenyalo el diari.

—Però sembla que no me n’he pogut escapar.

La distància no ho soluciona tot, diu el noi que es diu Corb.

—Em sembla que necessites un amagatall —diu l’Oshima—. Ara mateix és tot el que et puc dir.

M’adono que estic molt cansat. De sobte el cos no m’aguanta. Em recolzo en l’Oshima, que seu al meu costat, i ell m’abraça. Poso la cara al seu pit pla.

—Oshima, jo no vull fer aquestes coses. No volia matar el meu pare. No em vull ficar al llit amb la meva mare ni amb la meva germana.

—Ja ho sé —diu ell passant-me els dits pels cabells—. Ja ho sé.

—Ni en somnis.

—Ni en una metàfora —diu ell—. Ni en una al·legoria, ni en una analogia. —Al cap d’una estona afegeix—: Si vols, aquesta nit em puc quedar aquí i fer-te companyia. Puc dormir a la cadira.

Li dic que no, que m’estimo més estar sol.

Ell es tira els cabells enrere i, després de dubtar una mica, diu:

—Ja sé que sóc una dona, que sóc gai i que visc en un embolic monumental, però si el que et preocupa és això…

—No, no és això —el tallo jo—. Només és que vull estar sol per pensar. M’han passat moltes coses de cop. Només és això.

L’Oshima escriu un número de telèfon en un bloc de notes.

—Si a mitja nit necessites parlar, truca’m aquí. No te n’estiguis. No dormo gaire profundament. Li dono les gràcies.

A la nit veig un fantasma.





22


El camió amb què anava en Nakata va arribar a Kobe poc després de les cinc de la matinada. Ja era de dia, però el magatzem on s’havia de deixar la càrrega encara no era obert. Van aparcar en un carrer ample de prop del port i van fer una capcinada. El camioner es va estirar al seient de darrere, que és on dormia sempre, i aviat va començar a roncar molt de gust. Els roncs van despertar uns quants cops en Nakata, però cada cop va tornar a agafar un son agradable. Per ell l’insomni era un fenomen desconegut.

Quan eren vora les vuit, el camioner es va despertar i va fer un gran badall.

—Ei, avi, que té gana? —va preguntar mentre s’afaitava amb una màquina elèctrica i mirant-se al retrovisor.

—Sí. Ara que ho diu, en Nakata sí que té una mica de gana.

—Vinga, doncs, que anirem a esmorzar.

En Nakata havia dormit durant bona part del trajecte entre Fujigawa i Kobe. El noi havia conduït gairebé sense dir res, escoltant un programa de ràdio nocturn. De tant en tant havia cantat alguna cançó que sonava a la ràdio i que en Nakata no havia sentit mai. Fins i tot s’havia preguntat si aquelles cançons eren en japonès, ja que només n’entenia una paraula molt de tant en tant. També havia tret els bombons i les boles d’arròs que li havien donat el dia abans aquelles dues secretàries de Shinjuku i les havien compartit.

El camioner havia fumat tota la nit, cosa que segons deia l’ajudava a mantenir-se despert, i per això a en Nakata la roba li pudia de mala manera.

Amb la bossa i el paraigua a la mà, en Nakata va baixar del camió.

—Ja ho pot deixar al camió, això —li va dir el camioner—. No anem gaire lluny, i quan acabem tornarem de seguida.

—Té raó. Però si no m’ho enduc, no estaré tranquil —va replicar en Nakata.

—Vaja —va fer el jove, arrufant les celles—. Vostè mateix. No sóc jo qui ho ha de traginar.

—Moltes gràcies.

—Jo em dic Hoshino. S’escriu igual que el Hoshino que havia estat entrenador dels Chunichi Dragons. Ara, no som parents ni res.

—Molt bé. Senyor Hoshino. Molt de gust. Jo em dic Nakata.

—Ja ho sé, això, home —va dir en Hoshino.

En Hoshino, que coneixia el barri, es va posar a caminar a grans gambades, i en Nakata va haver de seguir-lo mig corrinyant. Van entrar en un bar petit que hi havia en un carreró i que era ple de camioners i d’estibadors. No hi havia ningú amb corbata. Tots menjaven seriosos i en silenci, com qui omple el dipòsit de carburant. Al bar hi havia un cert xivarri, provocat pels xocs de plats, pels crits de la cambrera passant les comandes a la cuina i per la veu del presentador de les notícies de l’NHK.

El noi va assenyalar el menú penjat a la paret i va dir:

—Demani el que vulgui, avi. Aquí tot és bo i barat.

—Entesos —va fer en Nakata, que es va quedar una estona mirant el menú de la paret, fins que es va recordar que no sabia llegir—. Senyor Hoshino, em sap greu, però en Nakata és una mica totxo i no sap llegir.

—Vaja —va fer en Hoshino, sorprès—. No sap llegir? És estrany, això, avui dia.

Què hi farem. Jo demano peix a la brasa i truita. Li va bé el mateix?

—I tant. Tant el peix com la truita m’agraden molt.

—De primera, doncs. —Les anguiles també m’agraden molt.

—Ah, a mi també. Però de bon matí no vénen gaire de gust, no?

—No. A més, en Nakata en va menjar ahir a la nit. Em va convidar un senyor que es deia Hagita.

—Me n’alegro —va dir en Hoshino—. Dos menús de peix a la brasa i dues truites. I ració especial d’arròs per a un —va cridar dirigint-se a la cambrera.

—Dos menús de peix, dues truites i una ració especial d’arròs —va repetir la cambrera en veu alta.

—Deu ser fumut, això de no poder llegir —va dir en Hoshino a en Nakata.

—Sí. A vegades és fumut. Mentre no sortia del barri de Nakano no passava res, però des que me n’he anat, no paro de trobar-me pegues.

—Ja ho crec. Kobe és molt lluny del barri de Nakano.

—Sí. No sé on és el nord ni on és el sud. L’únic que sé és la dreta i l’esquerra. O sigui que em perdo i no puc comprar bitllets.

—Doncs ja ha fet prou d’arribar fins aquí.

—Sí. He trobat moltes persones que m’han ajudat. Vostè n’és una, senyor Hoshino. No sé com agrair-l’hi.

—Sí que deu ser fumut, això de no saber llegir. El meu avi no acabava de girar rodó, però de llegir sí que en sabia.

—Ja. En Nakata és especialment totxo.

—I a la seva família tothom és així?

—No, i ara. El meu germà gran és el peix més gros d’una empresa que fan carreteres, i l’altre treballa en un lloc que es diu Ministeri d’Iconomia i Indústria.

—Renoi! —va exclamar en Hoshino—. Quin nivell. Així, vostè és l’únic que està una mica així.

—Sí. En Nakata va tenir un accident i es va tornar una mica totxo. Per això els meus germans sempre em diuen que no em faci veure gaire i que no els molesti ni a ells ni als seus fills.

—Ja. Suposo que a la majoria els faria més nosa que servei.

—En Nakata no entén les coses difícils, però mentre vivia al barri de Nakano no em perdia mai. El senyor governador m’ajudava i m’entenia bé amb els gats. Em tallava els cabells un cop al mes i de tant en tant menjava anguiles. Però em vaig trobar amb el senyor Johnnie Walker i ja no em vaig poder quedar al barri.

—En Johnnie Walker?

—Sí. Un senyor que portava un barret de color negre i unes botes fins als genolls. També portava armilla i un bastó. Caçava gats i els treia l’ànima.

—Sí, ja… —va fer en Hoshino—. Les històries llargues em cansen. Sigui com sigui, li va passar alguna cosa i ha hagut de marxar del barri.

—Exacte. En Nakata ha hagut de marxar del barri.

—I on pensa anar ara?

—Encara no ho sé, però des que hem arribat aquí que sé que he de creuar un pont. Un pont molt gran que hi ha a prop d’aquí.

—Així, vol dir que va a Shikoku.

—Em sap greu, senyor Hoshino, però no sé gaire geografia. Creuant el pont s’arriba a Shikoku?

—Exacte. Si vol passar per un pont molt gran que hi ha a prop d’aquí, ha de ser el que va a Shikoku. De fet, n’hi ha tres: el primer va de Kobe a Tokushima passant per Awaji; el segon és el que va de sota Kurashiki a Sakaide, i el tercer és el que uneix Onomichi i Imabari. Amb un n’hi hauria més que prou, però els polítics no tenen mesura i n’han fet tres.

En Hoshino va abocar una mica d’aigua sobre la taula de fòrmica i, amb el dit, hi va dibuixar un mapa del Japó amb els tres ponts que connectaven l’illa de Honshu amb la de Shikoku.

—I aquests ponts són gaire grans? —va preguntar en Nakata.

—Enormes.

—Ah sí? Doncs en Nakata en vol travessar un. Potser el que hi ha més a prop. I després ja ho veurem.

—Així, allà on va no hi té amics ni coneguts.

—No, en Nakata no té amics ni coneguts enlloc.

—Només vol travessar el pont, arribar a Shikoku i després ja veurà on va.

—Justa la fusta.

—I no sap on és el lloc on vol anar.

—Exacte. No ho sé. Però em sembla que quan sigui a Shikoku ja ho sabré.

—Ostres —va dir en Hoshino. Llavors es va tirar els cabells enrere, es va estirar una mica la cua de cavall i es va posar la gorra dels Chunichi Dragons.

Al cap d’un moment els van portar l’esmorzar i se’l van menjar en silenci.

—Què me’n diu? És bona aquesta truita, oi? —va preguntar en Hoshino.

—Sí. Molt bona. És molt diferent de les truites que em menjava a Nakano.

—És que aquesta està feta a l’estil de Kansai. No té res a veure amb aquelles llenques de suro que fan a Tòquio.

Van continuar menjant en silenci: les truites, el verat a la sal, la sopa de miso amb marisc, el nap en conserva, els espinacs amb salsa de soja, les algues i els bols d’arròs, on no en van deixar ni un gra. En Nakata s’ho va menjar tot mastegant cada mos trenta-dues vegades i va tardar força estona a acabar-s’ho.

—Ja està tip, senyor Nakata?

—Sí, en Nakata està ben tip. I vostè, senyor Hoshino?

—Jo també. No m’hi cap res més. Esmorzar així t’ho fa veure tot diferent, no troba?

—Sí. Ho veus tot diferent.

—Què? No vol buidar?

—Sí. Ara que ho diu, me n’estan agafant ganes.

—Doncs no se n’estigui. El lavabo és allà.

—I vostè, senyor Hoshino?

—Jo ja hi aniré després. Faci, faci.

—Ah, moltes gràcies. Vaig a buidar, doncs.

—No cal que ho digui tan fort, que el sentirà tothom. Els altres encara mengen.

—Ah, em sap greu. És que sóc una mica totxo.

—Ja. Vinga, faci via.

—Li fa res si em rento les dents?

—No, home. Encara tenim temps. Faci el que vulgui. Ara, el paraigua potser val més que el deixi. Només va al lavabo, no?

—Ah, sí. El deixo aquí.

Quan en Nakata va tornar del lavabo, en Hoshino ja havia pagat.

—Senyor Hoshino, jo també porto diners. Deixi’m pagar l’esmorzar, almenys.

En Hoshino va fer que no amb el cap.

—Deixi-ho estar, home. Dec molts diners al meu avi. Abans era una mica cràpula.

—Però jo no sóc el seu avi.

—Això és problema meu. No s’hi fiqui i deixi’m que el convidi.

Després de pensar-s’ho una mica, en Nakata va acceptar la generositat d’en Hoshino.

—Moltes gràcies, doncs. Era boníssim.

—Només era una mica de verat i una truita en un bar de mala mort. No cal que em faci tantes reverències.

—Però és que des que vaig marxar del barri tothom ha estat tan amable que no he hagut de pagar res.

—Renoi —va fer en Hoshino, impressionat—. Això sí que és saber anar pel món.

En Nakata va demanar a la cambrera que li omplís el termos de te calent, i en acabat el va desar curosament a la bossa.

Van tornar a peu al lloc on havien deixat el camió.

—Sap això que deia d’anar a Shikoku?

—Sí —va dir en Nakata.

—Què hi ha de fer?

—No ho sé.

—No sap on va i no té cap objectiu, però ha d’arribar a Shikoku.

—Exacte. He de travessar un pont molt gran.

—I quan sigui a l’altra banda sabrà més coses?

—Diria que sí. Però mentre no creui el pont, no sabré res.

—Vaja —va dir en Hoshino—. Així, això de creuar el pont és molt important.

—Exacte. Creuar el pont és importantíssim.

—Renoi —va fer en Hoshino gratant-se el cap.

En Hoshino va anar a descarregar els mobles que portava a la nau d’uns grans magatzems, mentre que en Nakata el va esperar assegut en un banc d’un parc de prop del port.

—Ei, avi, no es mogui d’aquí, eh? —li va dir en Hoshino—. Allà hi ha un lavabo i una font. Em sembla que no li faltarà res. Si marxa gaire lluny es perdrà i no sabrà tornar.

—Sí. Ja sé que això no és el barri de Nakano.

—Exacte. Això no és Nakano. O sigui que quedi’s aquí i no es mogui.

—Molt bé. Entesos. En Nakata no es mourà d’aquí.

Obedientment, en Nakata no es va moure del banc. Ni tan sols per anar al lavabo. Per ell, quedar-se molta estona al mateix lloc no era cap molèstia. De fet, era una de les coses que feia més bé.

Des del banc es veia el mar, que feia molt temps que no veia. De petit hi havia anat uns quants cops amb la família. Es posaven el banyador i xipollejaven a la vora de l’aigua. També recollien petxines. Però aquests records eren molt borrosos, com si haguessin passat en un altre món. Des de llavors no recordava que hagués tornat a veure el mar.

Després de l’estrany incident a les muntanyes de Yamanasbi, en Nakata va tornar a l’escola de Tòquio. Malgrat haver recuperat la consciència i la força física, havia perdut tots els records i no va poder recuperar l’habilitat de llegir i escriure.

No podia llegir els llibres de text ni fer els exàmens. Tots els coneixements que havia adquirit fins llavors havien desaparegut, i en bona mesura havia perdut la capacitat de pensar en termes abstractes. Amb tot, el van deixar acabar la primària. No entenia gairebé res del que s’explicava a classe, però tot i així es quedava assegut en un racó de l’aula, sense dir res. Si el mestre li manava de fer alguna cosa, ell l’obeïa al peu de la lletra. No molestava ningú, i per això els mestres sovint s’oblidaven de la seva presència. De fet, més que una càrrega era com tenir un convidat a classe.

Tothom va oblidar ben aviat que abans d’aquell estrany incident en Nakata havia estat un estudiant brillant. En les activitats i els esdeveniments que tenien lloc a l’escola sempre el deixaven de banda, i no tenia amics. Tot i així, ell no s’hi amoïnava. Si no li feien cas, podia submergir-se en el seu món. El que més li agradava de fer a l’escola era cuidar els animals (conills i cabres), arreglar les flors del jardí i fer la neteja de les aules. No es cansava mai d’aquestes feines i sempre les feia amb una rialla als llavis.

La seva presència passava desapercebuda no tan sols a l’escola sinó també a casa. En veure que el fill gran ja no sabia llegir i que per tant no podria continuar estudiant, els seus pares, que es preocupaven molt per l’educació dels fills, van centrar l’atenció en els seus germans petits. Com que no va poder entrar a secundària, en acabar l’escola primària el van enviar a viure amb els avis materns a la prefectura de Nagano, on va entrar en una escola d’agricultura. Com que no sabia llegir tenia problemes per seguir les classes, però en canvi s’ho passava molt bé treballant al camp. Si els seus companys no li haguessin fet la vida impossible, potser s’hauria dedicat a l’agricultura, però el fet és que als nois del poble els encantava estovar aquell nouvingut de ciutat. Les ferides van arribar a ser tan greus (amb un lòbul de l’orella pràcticament destrossat) que els avis van decidir treure’l d’aquella escola i que es quedés a casa ajudant-los. Era un nen tranquil i obedient, i els avis se l’estimaven molt.

En aquesta època va ser quan va començar a parlar amb els gats. S’hi va fer amic mentre cuidava els que hi havia a casa dels avis. Al principi només podia dir quatre paraules, però s’hi va esforçar com si estigués aprenent una llengua estrangera i al cap de poc ja podia mantenir una conversa força llarga. Sempre que tenia un moment s’asseia a la galeria i parlava amb els gats, que li van ensenyar força coses de la natura i de l’entorn. De fet, es pot dir que la majoria de coses que sabia del món les havia après dels gats.

Als quinze anys va començar a treballar en una fusteria on feien mobles tradicionals, bàsicament cadires, taules i calaixeres que després enviaven a Tòquio.

A en Nakata de seguida li va agradar fer de fuster. Tenia bones mans, era detallista, no xerrava gaire i no es queixava mai de la feina, de manera que el seu amo n’estava molt content. Interpretar plànols i fer números no era el seu fort, però a part d’això ho feia tot molt bé. Un cop memoritzava els passos d’una feina, era capaç de repetir-los sense parar i sense cansar-se’n. Després de dos anys com a aprenent, va començar a treballar com un més.

Va fer de fuster fins passats els cinquanta anys. No va tenir mai cap accident i no es va posar malalt ni un sol dia. No fumava, no bevia i no anava a dormir a deshores. No mirava la televisió, i la ràdio només la posava per fer gimnàstica.

Cada dia del món va anar a fer mobles a la fusteria. Amb el temps se li van morir els avis i els pares. Queia bé a tothom, però no es pot dir que tingués bons amics.

Potser havia de ser així. Quan feia deu minuts que hi parlaven, la gent ja no sabia què dir-li.

En Nakata no se sentia especialment trist ni infeliç. No tenia desig sexual ni necessitava estar amb ningú. Era conscient que era una mica diferent dels altres.

Sabia que la seva ombra era una mica més fina i més pàl·lida que la de la gent del seu voltant (tot i que ningú semblava adonar-se’n). Els únics que l’entenien de veritat eren els gats. Els dies de festa anava a un parc, s’asseia en un banc i passava les hores parlant amb els gats. Curiosament, amb els gats no acabaven mai els temes.

L’amo d’en Nakata es va morir quan ell tenia cinquanta-dos anys, i la fusteria va tancar poc després. Aquells mobles tradicionals, feixucs i foscos, ja no es venien com abans. Els artesans que els feien eren gent gran, i els joves no mostraven gaire interès a aprendre una feina manual com aquella. La fusteria, que al principi estava sola enmig d’un camp, havia quedat envoltada de cases noves els ocupants de les quals es queixaven del soroll i del fum que feien en cremar els encenalls. El fill de l’amo, que treballava de comptable en una empresa de la ciutat, no tenia cap intenció de seguir el negoci, de manera que poc després de morir el seu pare va tancar la fusteria i la va vendre a un constructor. El constructor va tirar la fusteria a terra, va aplanar el solar i el va vendre a un promotor immobiliari. El promotor hi va construir un bloc de cinc plantes. Tots els pisos es van vendre el mateix dia que els van posar a la venda.

Així és com en Nakata es va quedar sense feina. Com que a la fusteria hi havia uns quants préstecs pendents, a ell només li va quedar una petita quitança.

Després ja no va poder trobar cap altra feina. Era impossible que algú volgués con-tractar un home de més de cinquanta anys que no sabia llegir ni escriure i que només sabia fer mobles tradicionals passats de moda.

Després de treballar trenta-set anys a la fusteria sense fallar ni un sol dia, tenia força diners arreplegats en una llibreta de l’oficina de correus del poble. Com que no era de gastar hauria pogut viure d’aquells estalvis sense treballar, però el fet és que la llibreta l’hi gestionava un cosí seu que treballava a l’ajuntament. Aquest cosí, que era força simpàtic però no gaire espavilat, s’havia deixat engalipar per un intermediari de mala fe per invertir en un complex de pisos al peu d’una pista d’esquí i s’havia endeutat més del compte. Si fa no fa al mateix temps que en Nakata es va quedar sense feina, el cosí va agafar tota la família i va tocar el dos, fugint dels creditors que el perseguien. Ningú sabia on ha vien anat, ni tan sols si encara eren vius.

Així, quan en Nakata va anar a correus amb un paren l per veure els diners que hi tenia, es va trobar que no hi havia ni cent mil iens. La quitança, que feia poc que havia ingressat, havia desaparegut amb els estalvis. Ell s’ho va prendre com un cop de mala sort: s’havia quedat sense feina i sense estalvis tot d’un plegat. Als parents els va saber greu, però ells també havien perdut força diners avalant les inversions del cosí, de manera que ningú estava en disposició d’ajudar lo en aquell mal pas.

Finalment va decidir fer-se’n càrrec el segon germà, que vivia a Tòquio. Aquest germà era el propietari d’un edifici per a gent sense família al barri de Nakano (que havia heretat dels seus pares) i va oferir un pis a en Nakata. També es va encarregar dels diners que li havien deixat els pares —no gran cosa— i de fer els tràmits perquè pogués cobrar una pensió de discapacitat del Govern Metropolità de Tòquio. L’ajuda del germà va arribar fins aquí. Tot i no saber llegir ni escriure, en Nakata se sabia espavilar tot sol i, mentre tingués un lloc per viure i les despeses bàsiques cobertes, no calia que ningú se n’ocupés.

Els seus germans van estar molt poc en contacte d i recte amb ell. Només es van veure uns quants cops al principi. Havien viscut més de trenta anys separats i feien una vida massa diferent. No tenien cap sentiment especial en vers ell, i encara que l’haguessin tingut estaven massa enfeinats amb les seves coses per fer-se càrrec d’un germà elis capacitat.

A en Nakata, però, no li va fer res que els seus germans el tractessin fredament.

Estava acostumat a estar sol i més aviat l’incomodava que la gent estigués per ell i el tractés bé. Tampoc estava enfadat amb el seu cosí per haver-se gastat tots els diners que ell havia anat estalviant com una formiga. Evidentment, entenia que era una mala passada, però no estava especialment afectat. No tenia ni idea de què era un complex turístic ni una inversió. Tampoc sabia què volia dir un préstec. En Nakata vivia en un món amb un vocabulari molt limitat.

Per ell només tenien sentit les quantitats fins a cinc mil iens. Tot el que passés d’això —ja fossin cent mil iens, un milió o deu milions— li semblava el mateix: molts diners. Els estalvis que tenia no els havia vist mai i no van passar mai de ser un concepte abstracte, una xifra que anava variant. Per això, quan li van dir que ho havia perdut tot no va tenir la sensació d’haver perdut res real.

Així va ser com en Nakata va començar una nova vida al pis que li havia ofert el seu germà. Vivia tranquil i content, cobrant la pensió del govern municipal, agafant l’autobús amb el passi especial i anant al parc a parlar amb els gats. Aquella zona del barri de Nakano es va convertir en el seu nou món. Com fan els gossos i els gats, va delimitar el seu territori i, mentre no passés res estrany, no tenia cap intenció d’allunyar-se’n. Mentre fos en aquell espai podia anar vivint sense amoïnar-se per res. No estava insatisfet ni s’enfadava per res. No se sentia sol, no patia pel futur i no notava cap incomoditat. Només havia d’anar assaborint amb calma els dies que venien. Aquesta vida va durar més de deu anys.

Fins que va aparèixer en Johnnie Walker.

En Nakata s’havia passat molts anys sense veure el mar. De fet, a la prefectura de Nagano i al barri de Nakano no n’hi havia, i fins aquell moment no es va adonar que feia molt temps que no el veia. Ni tan sols hi havia pensat. Va fer que sí amb el cap uns quants cops per confirmar-ho. Es va treure la gorra i es va passar la mà pels cabells, tallats gairebé arran. Llavors es va tornar a posar la gorra i es va quedar mirant el mar. Tot el que en sabia era que era molt gran, que l’aigua era salada i que hi vivien peixos.

Sense moure’s del banc, va ensumar la brisa que venia del mar, va observar les gavines que planejaven damunt l’aigua i va mirar els vaixells atracats a la costa. No se’n va cansar en cap moment. De tant en tant una gavina es posava sobre la gespa del parc. La combinació del blanc i el verd era molt maca. Ell va provar de parlar amb les gavines que es posaven a la gespa, però només se’l miraven fredament i no li contestaven. No hi havia cap gat a la vista. Els únics animals que hi havia al parc eren gavines i pardals. Mentre bevia una mica de te del termos, van començar a caure quatre gotes i ell va obrir el paraigua que tant apreciava.

Quan en Hoshino va tornar al parc, poc abans de les dotze, ja no plovia. En Nakata havia plegat el paraigua i continuava assegut al banc, mirant el mar. En Hoshino havia deixat el camió en algun lloc i va arribar en taxi.

—Em sap greu, però se m’ha fet tard —va dir, amb una bossa de viatge a l’espatlla—. Em pensava que acabaria més aviat, però la cosa s’ha complicat. En aquest coi de magatzems sempre hi ha d’haver algú que s’ho miri tot amb lupa.

—Per en Nakata no pateixi. M’he estat aquí mirant el mar.

—Ja —va fer en Hoshino, que va mirar cap on mirava en Nakata i només va veure un moll ruïnós i un tros de mar tacat de petroli.

—Feia molt temps que no veia el mar.

—De debò?

—L’últim cop que el vaig veure encara anava a escola. Vaig anar a un lloc que es deia Enoshima.

—Sí que fa temps.

—En aquella època, el Japó estava ocupat pels americans, i a Enoshima hi havia soldats americans pertot arreu.

—No m’enganyi.

—No l’enganyo.

—Va, home —va fer el noi—. Els americans no han ocupat mai el Japó.

—En Nakata no sap les coses difícils. Però els americans tenien uns avions que es deien B29. Van tirar un munt de bombes a Tòquio, i per això jo me’n vaig anar a la prefectura de Yamanashi. I allà és on em vaig posar malalt.

—Vaja… Deixem-ho estar, que les històries llargues em cansen. Val més que comencem a passar. És tard, i si no ens afanyem se’ns farà de nit.

—On anem?

—A Shikoku. Hem de travessar el pont. Ha dit que volia anar a Shikoku, no?

—Sí. Però vostè té feina…

—No pateixi, per la meva feina. Ja fa dies que treballo més del compte i em mereixo descansar uns quants dies. De fet, no hi he posat mai els peus, a Shikoku. No em farà cap mal anar-ho a veure. A més, vostè no sap llegir, no? Si vinc i l’ajudo a comprar els bitllets li serà tot més fàcil. O és que potser li faig nosa?

—No, i ara. No me’n fa gens, de nosa.

—Doncs vinga. Ja he mirat l’horari dels busos. Anem a Shikoku.





23


A LA NIT VEIG UN FANTASMA.

No sé si n’hauria de dir fantasma, però el que és segur és que no és un ens vivent.

Amb un sol cop d’ull en tinc prou per adonar-me que no és res d’aquest món.

Noto alguna cosa, i en despertar-me veig aquesta noia. És mitja nit, però a l’habitació hi ha una claror sorprenent. La llum de la lluna entra per la finestra.

Abans de posar-me a dormir he passat les cortines, però ara estan ben obertes.

Banyada en la resplendor de la lluna, la silueta de la noia destaca amb una blancor ossosa.

Té si fa no fa la meva edat, quinze o setze anys. Potser quinze, penso. Entre quinze i setze hi ha una gran diferència. És menuda i delicada, però té un posat ferm i no sembla pas feble. Té els cabells llisos, fins a l’espatlla, amb un serrell que li tapa el front. Porta un vestit de color blau clar, ni llarg ni curt, amb una vora ampla. No porta ni sabates ni mitjons. Du els botons dels punys perfectament cordats. El coll del vestit, rodó i ample, deixa veure un coll molt ben format.

Està asseguda a la cadira, amb les mans a la barbeta i mirant algun punt de la paret. Està pensarosa, però no sembla que pensi res gaire complicat. És com si estigués immersa en algun record agradable i no gaire llunyà. De tant en tant se li dibuixa un lleu somriure als llavis. Les ombres que projecta la llum de la lluna, però, no em permeten llegir-li l’expressió de la cara. Jo em faig l’adormit. Faci el que faci aquí, no vull fer-li nosa. Retinc la respiració i intento passar desapercebut.

Penso que ha de ser un fantasma. En primer lloc, perquè és massa bonica. No és només que tingui una cara molt maca sinó que tota ella és tan perfecta que no pot ser real. Sembla sortida d’un somni. La seva bellesa, tan pura, em provoca un sentiment semblant a la tristor. Es tracta d’un sentiment que, tot i ser natural, només pot existir en un lloc extraordinari.

Estic embolicat dins el futon, aguantant la respiració. Ella continua asseguda a la cadira, aguantant-se el cap amb les mans, sense canviar de postura. De tant en tant mou una mica la barbeta i canvia la inclinació del cap de manera gaire bé imperceptible. Aquest és l’únic moviment que hi ha a l’habitació. Veig la mata de sanguinyol que creix al costat de la finestra, brillant a la llum de la lluna. No fa vent i no se sent cap soroll. És com si m’hagués mort sense adonar-me’n. M’he mort i m’he enfonsat amb aquesta noia fins al fons d’un llac de cràter.

De sobte es treu les mans de la barbeta i se les posa a la falda. Just on s’acaba la vora del vestit se li veuen els genolls, petits i blancs. Com si de sobte es recordés d’alguna cosa, deixa de mirar la paret i es gira cap a mi. Es posa les mans al front i es toca el serrell amb els dits, prims i femenins, com si busqués algun record. Em mira. El cor em batega amb un soroll sec. Curiosament, però, no sembla pas que em miri a mi sinó a alguna cosa que hi ha més enllà.

Al fons del nostre llac de cràter tot està en silenci. L’activitat del volcà es va acabar fa molt temps i la solitud s’hi acumula com un fang tou. La poca llum que hi arriba després de travessar l’aigua fa una claror blanquinosa que sembla les restes d’algun record llunyà. Aquí al fons no hi ha ni rastre de vida. No sé l’estona que es passa mirant-me (o mirant al lloc on sóc). Les regles del temps no funcionen: el temps s’allarga o s’escurça segons les necessitats del cor. De sobte, però, la noia s’aixeca de la cadira i s’acosta a la porta amb passes silencioses. La porta no s’obre, però ella desapareix sense fer soroll.

Jo em quedo quiet dins el futon. Obro una mica els ulls, però no em moc. Penso que potser tornarà. De fet, ho desitjo. Però per molt que esperi no torna. Aixeco el cap i miro els números fluorescents del despertador: les tres i vint-i-cinc. Surto del llit i vaig a tocar la cadira on estava asseguda. Està freda. Miro al damunt de l’escriptori per veure si hi trobo ni que sigui un cabell, però no hi ha res. M’assec a la cadira, em frego les galtes amb les mans i deixo anar un sospir.

No em puc tornar a adormir. Passo les cortines i em colgo sota el futon, però no agafo el son. Aquesta noia m’ha trasbalsat massa. Noto alguna cosa que, amb una força incomparable, m’arrela a l’ànima i comença a créixer. Tancat dins la caixa toràcica, el cor es contreu i s’expandeix sense fer cas de la meva voluntat.

Encenc el llum, m’assec al llit i espero que arribi el matí. No puc llegir ni escoltar música. No puc fer res. Només seure i esperar que es faci de dia. Quan el cel comença a clarejar, m’adormo una estona. Mentre dormo dec plorar una mica, ja que en despertar-me trobo el coixí fred i humit. El que no sé és per què he vessat aquestes llàgrimes.

L’Oshima arriba amb el Mazda Roadstar poc després de les nou i comencem els preparatius per obrir la biblioteca. Quan ho tenim tot a punt li faig un cafè.

M’explica com el vol: he de moldre els grans, bullir l’aigua en una tetera que té un broc molt prim, deixar-la reposar i abocar-la a poc a poc en un filtre de paper.

Quan el cafè està llest, l’Oshima s’hi tira un polsim de sucre, perquè no sigui dit, però gens de llet. Em diu que així és com és més bo. Jo em prenc un te Earl Grey.

L’Oshima porta una camisa de màniga curta d’un color marró llampant i uns pantalons de lli de color blanc. Es neteja les ulleres amb un mocador net que es treu de la butxaca, em mira i diu:

—No sembla que hagis dormit gaire.

—Et vull demanar una cosa —li dic jo.

—Tu diràs.

—M’agradaria escoltar «Kafka a la platja». Que tens el disc?

—El CD no val?

—M’agradaria sentir el disc, tal com sonava abans. També necessitaré un tocadiscos.

Ell es posa els dits als polsos i pensa alguna cosa.

—Ara que ho dius, em sembla que al traster hi ha un equip de música vell. El que no sé és si funciona.

El traster és una habitació petita que dóna al pàrquing, només il·luminada per una claraboia al sostre. Hi ha un revoltim de coses de diverses èpoques apilades sense ordre ni concert: mobles, estris de cuina, revistes, roba, quadres… Algun objecte deu tenir un cert valor, però la majoria no deuen valdré gran cosa.

—Algun dia ho haurem de llençar tot, però no hi ha ningú prou valent per fer-ho —diu l’Oshima amb un to trist.

Enmig d’aquella habitació on sembla que el temps s’hagi aturat, trobem un equip de música de la marca Sansui. És un bon aparell, però deu tenir més de vint-i-cinc anys. Està cobert d’una fina capa de pols blanca. Hi ha un receptor de ràdio, un amplificador, un plat automàtic i uns altaveus. Junt amb l’aparell, trobem una col·lecció d’elapés: els Beatles, els Rolling Stones, els Beach Boys, Simón and Garfunkel, Stevie Wonder… Tots són de grans èxits dels seixanta. N’hi ha una trentena. En trec uns quants de la funda. Els devien cuidar bé, perquè no hi ha ni una ratllada. Tampoc estan florits.

Al traster també hi trobem una guitarra, amb cordes i tot. També hi ha una pila de revistes antigues i que no conec, i una raqueta de tenis vella. Semblen les ruïnes d’un passat no gaire llunyà.

—Els discos, la guitarra i la raqueta devien ser del xicot de la senyora Saeki —diu l’Oshima—. Ja et vaig dir que vivia en aquest edifici, i devien deixar les seves coses aquí. El tocadiscos, però, no sembla tan antic com les altres coses.

Portem els elapés i el tocadiscos a la meva habitació. En traiem la pols, l’endollem, connectem el plat i l’amplificador i l’engeguem. Els punts de llum verds de l’amplificador s’encenen i el plat comença a rodar. El llum estroboscòpic que marca la velocitat de les revolucions vacil·la una mica, però al cap d’un moment s’estabilitza. Després de comprovar que hi ha una agulla més o menys com cal, agafo el disc vermell de Sergeant Pepper’s Lonely Hearts Club i el poso al plat. La famosa introducció de guitarra comença a sonar pels altaveus. El so és molt més clar del que em pensava.

—Aquest país té molts problemes, però s’ha de reconèixer que de fer tocadiscos en sabem —diu l’Oshima, admirat—. Pels anys que fa que no devia funcionar, sona de meravella.

Ens quedem una estona escoltant el disc dels Beatles. Sembla una música diferent de com sona en CD.

—Havent ressuscitat això ja tenim amb què escoltar-lo, però aconseguir el single de «Kafka a la platja» potser serà més difícil —diu l’Oshima—. Ara ja és gairebé una raresa. Ho preguntaré a la meva mare. Potser ella el té. I si no, potser coneix algú que el tingui.

Jo faig que sí amb el cap.

Com un mestre que amonesta un alumne, l’Oshima aixeca el dit índex i diu:

—Recorda una cosa: no posis la cançó quan hi hagi la senyora Saeki. De cap manera. Entesos?

Jo assenteixo.

—És com a Casablanca —afegeix, i es posa a taral·lejar el començament d’«As Time Goes By»—. Sobretot no la posis, d’acord?

—Oshima, et vull fer una pregunta —li dic sense pensar-m’ho—. Hi ha alguna noia d’uns quinze anys que pugui entrar i sortir d’aquí?

—«D’aquí» vols dir de la biblioteca?

Faig que sí amb el cap. L’Oshima torça una mica el coll i es queda pensant.

—Que jo sàpiga, per aquí a prop no hi ha cap noia de quinze anys —diu finalment, mirant-me com si mirés una habitació des de l’altra banda d’una finestra—. Per què m’ho preguntes?

—Perquè em sembla que n’he vist una.

—Quan?

—La nit passada.

—Aquesta nit has vist una noia de quinze anys?

—Sí.

—I com era?

Em poso una mica vermell.

—Una noia normal. Amb els cabells fins a l’espatlla i amb un vestit de color blau.

—Que era maca? Faig que sí amb el cap.

—Podria ser una fantasia sexual teva —fa ell rient—. El món és ple de fenòmens inexplicables, però que un noi heterosexual de la teva edat tingui aquestes fantasies no té res d’estrany.

Em recordo de quan em va veure despullat a la cabana i em poso encara més vermell.

Durant la pausa del migdia, l’Oshima em dóna una funda quadrada que conté el single de «Kafka a la platja».

—La meva mare el tenia. Cinc exemplars! Ho guarda tot. Té la mania de no llençar mai res, però en aquest cas ben bé que ens ha anat.

—Gràcies —li dic.

Torno a l’habitació i trec el disc de la funda. Curiosament és ben nou, com si estigués per estrenar. Primer de tot miro la foto de la portada, on apareix la senyora Saeki quan tenia dinou anys. Està asseguda davant un piano en un estudi de gravació, mirant a la càmera. S’aguanta la barbeta amb les mans, que té recolzades en un faristol, i té el cap una mica tort. Fa una rialla tímida però natural.

Els llavis, tancats, s’estenen cap als costats, formant unes petites arrugues en-cisadores a la comissura de la boca. No sembla que vagi maquillada. Porta un clip de plàstic als cabells perquè no li caiguin a la cara. Entre els blens de cabell se li veu un tros de l’orella dreta. Porta un vestit curt i folgat, de color blau clar. L’únic accessori que du és un braçalet fi i daurat al canell esquerre. Va descalça i se li veuen uns peus preciosos. Davant el tamboret del piano hi ha les sandàlies que s’ha tret, molt fines.

Sembla el símbol d’alguna cosa, potser d’un moment i d’un lloc concrets. També transmet un cert estat d’ànim. Sembla un esperit sortit d’una feliç trobada casual.

Com el pol·len a la primavera, al seu voltant hi suren una innocència i una ingenuïtat que sembla que no s’hagin d’espatllar mai. A la foto el temps està aturat.

És l’any 1969, una escena de molt abans que nasqués jo.

No tenia cap dubte que la noia que va venir a l’habitació és la senyora Saeki.

Només me’n volia assegurar.

Comparat amb quan tenia quinze anys, als dinou la senyora Saeki es veu una mica més adulta, més madura. Si les hagués de comparar les dues, diria que a la foto té unes faccions més anguloses i que potser ha perdut una certa ansietat que tenia als quinze anys. Amb tot, però, són molt iguals. El somriure de la foto és el mateix que vaig veure la nit passada, i la manera d’aguantar-se la barbeta i de girar el cap és idèntica. Encara que sigui lògic, no em puc estar de notar que les faccions i el posat són els mateixos que els de la senyora Saeki d’ara. M’alegro de veure que conserva la fesomia ben formada, la constitució i la sensació de viure separada de la realitat.

Tot i així, a la foto de la coberta del disc hi ha una mena d’energia efusiva que la senyora Saeki ja no té. No és res gaire evident, més aviat una mena d’aigua incolora i transparent que surt d’entre les roques i que apel·la directament al cor.

Asseguda davant el piano, aquesta energia irradia de tot el seu cos amb una brillantor especial. Només de mirar el seu somriure es pot seguir el preciós camí que ha de recórrer un cor feliç, com el rastre d’una cuca de llum que persisteix a la retina.

Estic una bona estona assegut al llit amb la fotografia als dits. No penso res, només deixo passar el temps. Finalment obro els ulls, m’acosto a la finestra i inspiro profundament. El vent, que ha travessat la pineda, encara fa olor de mar.

La noia que vaig veure la nit passada era la senyora Saeki als quinze anys.

Evidentment, la senyora Saeki de debò encara és viva. És al món real, vivint una vida real com una dona de més de cinquanta anys. En aquest moment deu ser al pis de dalt, treballant a l’escriptori. Si sortís de l’habitació i pugés les escales la podria veure. Fins i tot hi podria parlar. Tot i així, ahir a la nit vaig veure el seu fantasma. L’Oshima diu que ningú pot ser en dos llocs alhora, però jo diria que en segons quins casos sí que es pot. De fet, n’estic segur. Mentre vivim, les persones ens podem convertir en fantasmes.

I hi ha un altre fet important: em sento atret per aquell fantasma. Em sento atret no pas per la senyora Saeki que és aquí sinó per la de quinze anys, la que no hi és. I molt. És un sentiment tan fort que no es pot expressar amb paraules. Les coses són així. Potser és una noia irreal, però el que em batega amb força dins el pit és el meu cor de veritat. De la mateixa manera que la sang amb què em vaig tacar aquella nit també era de veritat.

Quan s’acosta l’hora de plegar, la senyora Saeki baixa del despatx. El soroll de les seves sabates de taló ressona a la caixa de l’escala. En veure-la se’m tensen els músculs i em sento el pols a les orelles. Veig la noia de quinze anys dins seu, dormint arrupida com un animal que hiverna.

Em pregunta alguna cosa, però no li puc respondre. No entenc el que m’ha dit.

Evidentment, he sentit que em parlava: la seva veu m’ha fet vibrar els timpans i la vibració ha transmès les paraules al meu cervell, però no puc trobar la connexió entre les paraules i el significat. Em poso vermell i dic qualsevol bestiesa. L’Oshima intervé i respon per mi. Jo faig que sí amb el cap. La senyora Saeki ens somriu i ens diu adéu. Se sent el soroll del Golf que surt del pàrquing i s’allunya. L’Oshima es queda i m’ajuda a tancar.

—Vols dir que no estàs enamorat? —em pregunta—. Estàs a la lluna.

No sé què dir-li i de moment no responc.

—Oshima —li dic al cap d’una estona—, ja sé que és una pregunta estranya, però, creus que algú que encara és viu es pot convertir en un fantasma?

Ell para d’endreçar el taulell i em mira a la cara.

—És una pregunta molt interessant. La fas en un sentit estricte o en un sentit més metafòric?

—Diria que en un sentit estricte.

—Primer hem de suposar que els fantasmes existeixen, oi?

—Sí.

L’Oshima es treu les ulleres, les frega amb un mocador i se les torna a posar.

—És el que se’n diu un esperit vivent. No sé què passa als altres països, però a les obres literàries japoneses n’apareixen sovint, d’esperits vivents. La història de Genji, per exemple, n’és plena. Al període Heian, o si més no en l’imaginari del període Heian, una persona es podia convertir en un esperit vivent i viatjar en l’espai per complir alguna missió. L’has llegit, La història de Genji7.

Faig que no amb el cap.

—Aquí a la biblioteca en tenim unes quantes versions en japonès modern. Un exemple és quan Rokujo, que era l’amant del príncep Genji, està tan gelosa d’Aoi, l’esposa del príncep, que es converteix en un esperit i la posseeix. Cada nit l’ataca al seu llit fins que la mata. Aoi porta un fill de Genji, i aquesta notícia és el que desferma la gelosia de Rokujo. Genji recorre a uns monjos per exorcitzar el mal esperit, però és tan fort que els és impossible vence’l.

Però el més interessant d’aquesta història és que la mateixa Rokujo no sap que s’ha convertit en un esperit vivent. Té malsons, i quan es desperta nota que els cabells li fan pudor de fum. No entén res. La pudor és del foc que encenen els monjos per alliberar Aoi del mal esperit. Sense saber-ho, Rokujo viatja en l’espai, travessant un túnel en el seu inconscient, i va a l’habitació on dorm Aoi. És un dels passatges més estranys i més punyents de La història de Genji. Finalment, quan Rokujo s’assabenta del que ha fet se’n penedeix profundament, es talla la cabellera i es fa monja.

De fet, tots els mons grotescos no són més que la foscor que tenim dins el cor.

Abans que Freud i Jung apareguessin al segle XIX per analitzar i il·luminar el nostre subconscient, per la gent la relació entre la foscor i el subconscient era indiscutible.

No era ni tan sols una metàfora. I si anem més enrere, ni tan sols una relació. Fins que Edison no va inventar la llum elèctrica, bona part del món estava literalment immers en la foscor. La foscor de fora i la foscor de l’ànima es confonien, eren indestriables. —L’Oshima ajunta els palmells per il·lustrar el que m’explica—. Per tant, a l’època de Murasaki Shikibu els esperits vivents eren alhora un fenomen grotesc i una condició natural de l’esperit humà. A la gent d’aquella època els era impossible concebre aquests dos tipus de foscor com dues entitats separades. Però avui dia les coses han canviat. La foscor de fora ha desaparegut, però la foscor de l’ànima no ha canviat gens. Igual com passa amb els icebergs, bona part del que anomenem ego o consciència està immers en la foscor. I en segons quins casos aquesta separació ens pot provocar una certa confusió o una certa desorientació.

—La foscor que hi ha a la teva cabana sí que és de veritat.

—Tens raó. Allà encara hi ha una foscor de veritat. A vegades hi vaig només per veure-la.

—I el que fa que algú es converteixi en un esperit vivent sempre és un sentiment negatiu? —li pregunto.

—Potser és arriscat treure aquesta conclusió, però, pel poc que sé, la majoria d’esperits vivents sorgeixen d’un sentiment molt intens, i normalment els sentiments més intensos que tenim són negatius. És una llàstima, però no conec cap esperit vivent que hagi nascut per un raonament lògic o per portar la pau al món.

—I per amor?

L’Oshima s’asseu a la cadira i es queda pensant.

—És una pregunta difícil. No sé si te la puc contestar. L’únic que et puc dir és que no n’he trobat mai cap exemple. A Els contes de pluja i de lluna n’hi ha un que es titula «Cita el dia del crisantem». L’has llegit?

—No —li dic.

—Els contes de pluja i de lluna els va escriure Ueda Akinari al final del període Edo. Són uns contes situats al període Sengoku, la qual cosa els dóna un to una mica nostàlgic. Sigui com sigui, en aquest conte que et deia dos samurais es fan amics i prometen ser germans de sang. Aquesta relació, que és la més forta que pot establir un samurai, fa que en cas de necessitat hagin de donar la vida per l’altre. Cadascun d’aquests samurais viu en un lloc diferent i té un senyor diferent.

Un bon dia, un dels dos escriu a l’altre dient-li que, passi el que passi, l’anirà a veure quan els crisantems estiguin florits. L’altre li respon que l’esperarà, però abans que el primer samurai pugui emprendre el viatge es veu embolicat en uns problemes al seu domini i el fan presoner. No pot sortir ni escriure cap carta. El temps passa. L’estiu s’acaba i comença la tardor. L’època en què floreixen els crisantems és cada cop més a prop, i si les coses no canvien no podrà complir la promesa que ha fet al seu amic. Com que per un samurai l’honor és més important que la vida, el primer samurai es fa el seppuku i va a visitar el seu amic convertit en un esperit. Tots dos seuen davant els crisantems i parlen tant com volen, i llavors l’esperit desapareix de la faç de la terra. És un conte molt bonic.

—Però per convertir-se en un esperit abans s’ha de morir.

—Exacte —confirma l’Oshima—. Pel que sembla, és impossible convertir-se en un esperit vivent per lleialtat, per amor o per amistat. Per tant, que jo sàpiga, un esperit vivent només pot sortir d’una cosa dolenta, d’un pensament negatiu.

Penso en el que m’acaba d’explicar.

—Ara, no es pot descartar que hi hagi algun esperit vivent sortit d’un sentiment d’amor —afegeix l’Oshima—. No ho he estudiat prou per saber-ho, però no crec que sigui impossible. Tal com diuen, l’amor és capaç de reconstruir el món.

—Oshima —li dic—, t’has enamorat mai? Em mira amb cara de sorpresa.

—Però, tu què et penses? No sóc ni una estrella de mar ni un pebrer bord. Sóc una persona de carn i ossos. És clar que he estat enamorat.

—No t’ho prenguis malament —replico, posant-me vermell.

—És broma, home —diu ell amb un somriure amable.

Quan l’Oshima se’n va, torno a l’habitació, engego l’equip de música i poso «Kafka a la platja» al plat. Canvio la velocitat a quaranta-cinc revolucions per minut, abaixo l’agulla i escolto la cançó seguint la lletra que hi ha al revers de la funda.

Kafka a la platja

Tu ets al límit del món

i jo en un cràter extingit.

Dretes darrere la porta

hi ha paraules que han perdut les lletres.

La lluna fa brillar un llangardaix adormit, del cel cauen peixos petits.

A l’altra banda de la finestra hi ha uns quants soldats decidits (Tornada)

Assegut en una cadira a la platja

en Kafka pensa en el pèndol que fa moure el món.

Quan tanques el cor,

l’ombra de la immòbil Esfinx

es converteix en un ganivet

que travessa els teus somnis.

La noia que s’ofega busca amb els dits la pedra d’entrada.

Aixecant la vora del seu vestit blau, mira en Kafka a la platja.



L’escolto tres vegades i de seguida se’m planteja un dubte: com és que una cançó amb una lletra com aquesta va vendre més d’un milió de còpies? No és que el que diu sigui indesxifrable, però com a mínim és força abstracte i surrealista. No és la típica cançó que tothom pot cantar de seguida. Ara bé, escoltant-la uns quants cops la lletra comença a sonar. Cadascuna de les paraules va trobant un lloc al melic. És una sensació estranya. Més enllà del sentit, les imatges s’alcen com figures retallables i comencen a caminar, com quan ets dins un somni profund.

La melodia és molt bonica, sense cap gir inesperat, però tampoc és gaire convencional. La veu de la senyora Saeki hi combina perfectament. Li falta la força i la tècnica d’una cantant professional, però la seva veu et renta la consciència, talment com la pluja de primavera que cau sobre les pedres d’un jardí. Suposo que primer va cantar només amb l’acompanyament del piano i que després hi van afegir una petita secció de corda i un oboè. El pressupost devia obligar a fer una versió senzilla, però justament és la senzillesa el que dóna la sensació de frescor a la cançó.

A la tornada hi ha dos acords una mica estranys. La resta són ben normals, però aquests dos són sorprenents i originals. S’han d’escoltar més d’una vegada per saber com van. El primer cop que els sento quedo desconcertat. Exagerant una mica, fins i tot podria dir que em sento traït. Són tan inesperats que em commouen i m’inquieten. És com sentir un cop de vent inesperat en una escletxa. Quan s’acaba la tornada, però, reapareix aquella melodia agradable per tornar-te al món harmoniós i íntim de la cançó. Ja no hi ha cap més escletxa per on bufi el vent. El piano fa l’última nota, els instruments de corda mantenen l’últim acord i l’oboè posa punt i final a la melodia amb un so allargassat.

A mesura que l’escolto, començo a entendre per què «Kafka a la platja» va robar el cor de tanta gent. La cançó és una combinació perfecta del talent natural i d’un cor desinteressat. Es podria dir que es tracta d’una combinació gairebé miraculosa. Una noia de dinou anys, tímida i de províncies, escriu una cançó sobre el seu estimat que és lluny, compon la música al piano i canta el que ha fet sense cap mena de pretensió. És una cançó que no ha fet per als altres sinó per a ella mateixa, per consolar-se, encara que només sigui una mica. De manera subtil però poderosa, aquesta innocència arriba al cor de qui l’escolta.

Em preparo un sopar senzill amb les coses que tinc a la nevera, i després torno a posar «Kafka a la platja». Assegut a la cadira, tanco els ulls i m’imagino la senyora Saeki als dinou anys, asseguda al piano i cantant. Penso en l’amor que devia sentir en cantar. I també penso com aquest amor va quedar segat per un rampell de violència absurda.

Quan el disc s’acaba, l’agulla s’aixeca i torna al seu lloc.

Penso que la senyora Saeki devia escriure la lletra de «Kafka a la platja» en aquesta habitació. Com més escolto el disc, més segur n’estic. El Kafka de la cançó és el noi del quadre que hi ha penjat a la paret. M’assec a la cadira i, tal com ella va fer ahir a la nit, m’aguanto la barbeta amb les mans i miro a la paret amb el mateix angle amb què mirava ella. Tinc el quadre davant els ulls. No me’n queda cap dubte: la senyora Saeki va escriure la lletra de «Kafka a la platja» en aquesta habitació, mirant aquest quadre i pensant en el seu xicot. I a una hora més tardana, quan la foscor de fora és més intensa.

Em planto davant la paret i em miro el quadre de més a prop. El noi mira al lluny. Els seus ulls tenen una profunditat misteriosa. Al cel hi ha uns quants núvols molt ben definits. El més gros sembla una esfinx agenollada. Busco en els meus records: diria que l’Esfinx era l’enemiga que Èdip va derrotar resolent el misteri, i quan va saber que havia perdut es va suïcidar estimbant-se per un penya-segat.

Gràcies a aquesta victòria, Èdip es va convertir en rei de Tebes i es va casar amb la seva mare.

I després hi ha el nom de Kafka… Suposo que la senyora Saeki el va escollir perquè la misteriosa solitud del noi del quadre li recordava el món novel·lesc de Kafka. I d’aquí el títol, «Kafka a la platja»: una ànima solitària perduda en una platja absurda.

A banda de Kafka i l’Esfinx, hi ha altres versos que coincideixen amb coses que m’han passat a mi. El vers que diu que cauen peixos petits del cel és com l’incident que va passar a Nakano, en què van ploure sardines i sorells. El fragment que diu «l’ombra de la immòbil Esfinx es converteix en un ganivet que travessa els teus somnis» sembla que faci referència al fet que l’assassí del pare el va atacar amb un ganivet. Copio la lletra de la cançó a la llibreta i la llegeixo uns quants cops. Subratllo els versos que més m’inquieten. Però tot té tant sentit que no sé què fer-ne.

Dretes darrere la porta / hi ha paraules que han perdut les lletres. La noia que s’ofega busca I amb els dits la pedra d’entrada. A l’altra banda de la finestra I hi ha uns quants soldats decidits.

Què deuen voler dir aquestes frases? Són només coincidències? M’acosto a la finestra i miro el jardí. Comença a fosquejar. Vaig a la sala de lectura, m’assec al sofà i obro la primera pàgina de la versió de La història de Genji que va fer Tanizaki. A les deu em fico al llit, apago el llum de la tauleta de nit i tanco els ulls, esperant que la senyora Saeki torni a l’habitació.





24


Quan l’autocar que havia sortit de Kobe va arribar a Tokushima ja eren les vuit del vespre.

—Miri, senyor Nakata, ja som a Shikoku —va dir en Hoshino.

—Sí. Era molt maco, el pont que hem passat. No n’havia vist mai cap de tan gran —va dir en Nakata.

Tots dos van baixar de l’autocar, es van asseure en un banc de l’estació i es van quedar una estona sense fer res, només mirant al seu voltant.

—Què, doncs? No ha rebut cap missatge que li digui què hem de fer ni on hem d’anar? —va preguntar en Hoshino.

—No. En Nakata encara no sap res.

—Doncs estem ben posats…

En Nakata es va estar una bona estona fregant-se el cap amb el palmell, com si pensés alguna cosa.

—Senyor Hoshino —va dir finalment.

—Què hi ha?

—Em sap greu, però en Nakata ha de dormir. Tinc tanta son que em podria adormir aquí mateix.

—Esperi’s, home! —va exclamar en Hoshino—. Si s’adorm aquí, què faré jo?

De seguida trobaré un lloc per passar-hi la nit. Tingui una mica de paciència.

—D’acord. Tindré paciència i intentaré no adormir-me.

—Ei, i el sopar?

—Jo no vull res. Només vull dormir. En Hoshino va anar a l’oficina de turisme, va trobar un hostal no gaire car i amb l’esmorzar inclòs, i hi va trucar per veure si tenien alguna habitació lliure. Com que l’hostal era una mica lluny de l’estació, s’hi van arribar amb taxi. Així que van entrar a l’habitació, en Hoshino va demanar a la cambrera que els arreglés els futons. En Nakata es va treure la roba i, sense banyar-se, es va colgar sota els futons. Al cap d’un moment ja roncava pacíficament.

—Potser dormiré molt temps. Vostè no pateixi —havia dit en Nakata abans d’adormir-se.

—Dormi tant com vulgui, que no el molestaré —li havia dit en Hoshino.

Després de banyar-se amb calma, en Hoshino va sortir tot sol de l’hostal i va estar una estona passejant sense rumb per veure l’ambient de la ciutat. Quan li va semblar, va entrar en un restaurant de sushi, on va sopar i es va prendre una cervesa. No era gaire bevedor, i amb una cervesa mitjana en tenia prou per animar-se i posar-se ben vermell. Després de sopar es va passar una hora en una sala de pachinko, on es va deixar tres mil iens. Com que no es va treure la gorra dels Chunichi Dragons, la gent se’l mirava estranyada. Ell va pensar que potser era l’únic de tot Tokushima que portava una gorra com aquella.

En tornar a l’hostal va trobar en Nakata dormint com un soc i en la mateixa posició en què l’havia deixat. Hi havia el llum encès, però no semblava pas molestar-lo. Quin home més tranquil, va pensar en Hoshino. Llavors es va treure la gorra, la camisa hawaiana i els pantalons i, després de ficar-se al futon només en calçotets, va apagar el llum. El fet de ser en un lloc nou, però, li impedia adormir-se. Va pensar que podria sortir a buscar una meuca, però sentint la respiració pausada i regular d’en Nakata li va semblar fora de lloc tenir ganes de gresca i, sense saber gaire per què, se’n va avergonyir.

A les fosques, mirant el sostre de l’habitació d’aquell hostal barat de Tokushima on intentava dormir al costat d’un iaio curiós a qui amb prou feines coneixia, en Hoshino va començar a dubtar d’ell mateix. Normalment, hauria d’estar tornant a Tòquio amb el camió. En aquell moment potser ja seria a Nagoya. La feina no li desagradava, i a Tòquio hi tenia una amiga a qui sempre podia trucar. Però aquell dia, després de descarregar els mobles al magatzem i gairebé impulsivament, havia demanat a un company que el substituís per fer el viatge de tornada. Havia trucat a l’empresa per dir-los que s’agafava tres dies de festa i havia vingut a Shikoku amb en Nakata, portant el necesser i una bossa amb una muda per tot equipatge.

Al principi s’havia interessat per en Nakata perquè el seu aspecte i la seva manera de parlar li recordaven el seu avi, però amb les hores aquella semblança s’havia difuminat i havia començat a sentir curiositat per en Nakata com a persona.

Tenia una manera de parlar estranya, i el que deia encara ho era més, però aquella estranyesa era interessant. En Hoshino estava intrigat per saber on aniria i què faria el seu nou company.

En Hoshino havia nascut en una família de pagesos i era el tercer de cinc germans, tots nois. Fins a secundària es va portar relativament bé, però en entrar a l’institut de formació professional es va ajuntar amb males companyies i va començar a fer-ne de tots colors. Fins i tot va anar uns quants cops a comissaria. Va acabar la formació professional com va poder, però no va trobar feina, va tenir problemes amb una noia i va decidir allistar-se a les Forces d’Autodefensa. Ell volia conduir tancs, però no va superar les proves i es va passar bona part del temps conduint camions. Al cap de tres anys va deixar les Forces d’Autodefensa, va trobar feina en una empresa de transports i ja feia sis anys que treballava portant tràilers.

Fer de camioner era una feina que li esqueia. Li agradava tot el que tenia a veure amb les màquines, i quan estava enfilat al seient del camió, amb les mans al volant, tenia la sensació de ser en un castell inexpugnable. Evidentment, la feina era pesada i havia de fer més hores que un rellotge, però almenys era més suportable que anar cada matí a un coi d’oficina i haver d’aguantar un superior que et vigila tot el dia.

Sempre havia tingut un do especial per ficar-se en baralles. Era més aviat poca cosa, però a l’hora d’estovar tenia una força sorprenent. Quan se li creuaven els cables, feia uns ulls de boig que feien recular el més pinxo. S’havia esbatussat tant fent de soldat com de camioner, però últimament s’havia començat a adonar que, tant si guanyava com si perdia, aquelles baralles no treien mai cap a res. Pensava que, almenys, podia estar content de no haver pres mal de debò.

A l’època més boja de l’institut, quan se l’enduien a comissaria qui li anava a treure les castanyes del foc era sempre el seu avi, que demanava disculpes als policies perquè el deixessin sortir. De tornada a casa, l’avi sempre el convidava a un bon àpat en algun restaurant, però ni tan sols llavors li feia cap sermó. Els seus pares no el van anar a buscar mai. Ja tenien prou feina a arribar a final de mes per preocupar-se d’aquell tercer fill que els havia sortit rebel. De tant en tant en Hoshino pensava què hauria estat d’ell si no hagués estat pel seu avi, que era l’únic que sempre l’havia tingut present i s’havia preocupat per ell.

Malgrat tot, no li havia donat mai les gràcies. No sabia com fer-ho i a més a més estava massa ficat en les seves coses. Poc després que ell entrés a les Forces d’Autodefensa, el seu avi es va morir de càncer. Al final va perdre el seny i ni tan sols el va reconèixer. Des que s’havia mort l’avi, ell no havia tornat a posar els peus a casa.

Quan en Hoshino es va despertar l’endemà a les vuit, en Nakata continuava dormint en la mateixa postura. El volum i el ritme de la respiració eren els mateixos. En Hoshino va baixar al menjador i va esmorzar amb els altres clients.

Era un esmorzar més aviat escàs, però es podia agafar tot l’arròs i tota la sopa de miso que es volia.

—El seu company, que no esmorza? —li va demanar la cambrera.

—Dorm com un soc. Em sembla que no esmorzarà —va respondre en Hoshino, que tot seguit va afegir—. Si no els fa res, no cal que passin a recollir els futons.

Com que al migdia en Nakata encara dormia, en Hoshino va reservar l’habitació per una altra nit. Va sortir de l’hostal i va buscar un restaurant per dinar. Després de menjar-se un bol d’arròs amb ou i pollastre, va anar a estirar les cames, i quan se’n va cansar va entrar en una cafeteria, on va fer un cafè, va fumar i va fullejar uns quants còmics.

En tornar a l’hostal en Nakata encara dormia. Eren vora les dues. Preocupat, en Hoshino li va posar la mà al front, però no el tenia ni calent ni fred. Respirava tranquil·lament, de manera regular, i tenia bon color de cara. No semblava que es trobés malament. L’únic que feia era dormir com un angelet, sense moure’s ni un mil·límetre.

—Vol dir que és normal que dormi tantes hores? —va dir la cambrera quan va anar a veure’ls—. Potser està malalt.

—El que està és molt cansat —va contestar en Hoshino—. Val més que dormi tant com vulgui.

—Sigui com sigui, no havia vist mai ningú que dormís tan bé.

A l’hora de sopar, en Nakata continuava dormint. En Hoshino va sortir de l’hostal i després de fer un volt va entrar en un restaurant de curri, on va demanar un plat especial de curri amb vedella i una amanida. Després de sopar va anar al mateix pachinko que el dia abans i també hi va jugar una hora. Aquest cop, però, amb menys de mil iens va guanyar dos paquets de Marlboro. Quan va tornar a l’hostal amb el tabac eren dos quarts de deu. Sorprenentment, en Nakata encara dormia.

En calcular-ho, en Hoshino es va adonar que ja feia més de vint-i-quatre hores seguides que dormia. Abans de tancar els ulls li havia dit que no patís, però allò ja començava a passar de mida. En Hoshino es va sentir indefens com poques vegades s’havia sentit. I si no es despertava?

—Renoi —va dir movent el cap a banda i banda.

L’endemà a les set del matí, però, quan en Hoshino es va despertar en Nakata ja estava llevat, mirant per la finestra.

—Ei, avi, per fi s’ha despertat —va dir-li, alleujat.

—Sí, ja fa una estona. No sé quant he dormit, però diria que bastant. Em sento com nou.

—Ja ho pot ben dir. S’hi va posar abans-d’ahir a les nou del vespre, o sigui que ha dormit unes trenta-quatre hores. Sembla la Blancaneu.

—Tinc gana.

—Ja ho crec. Fa dos dies que no tasta res.

Tots dos van baixar a esmorzar al menjador. La cambrera es va quedar parada de tot l’arròs que va endrapar en Nakata.

—És que he de menjar molt.

—Deu tenir una salut de ferro.

—Sí. No sé llegir, però no tinc ni una dent corcada ni he de portar ulleres. No he anat mai al metge. No tinc mal d’esquena i cada matí vaig de ventre com si res.

—És una bona sort —va dir la cambrera, admirada—. Per cert, quins plans tenen avui?

—Anem cap a l’oest —va anunciar en Nakata sense dubtar.

—Ah, cap a l’oest —va fer la cambrera—. Si van cap a l’oest és que van a Takamatsu, oi?

—Sóc una mica totxo i no sé gaire geografia.

—És igual, home. Anem a Takamatsu, a veure què —va intervenir en Hoshino—. I després ja ho veurem.

—Sí. De moment anem a Takamatsu. Després ja ho veurem.

—Tenen una manera ben original de viatjar, jo? —va dir la cambrera.

—Ja ho pot ben dir —va reblar en Hoshino.

En tornar a l’habitació, en Nakata va anar de seguida al lavabo. Mentrestant, en Hoshino, que encara anava amb el yukata, es va estirar al tatami de bocaterrosa per mirar les notícies. No havia passat res important. La investigació sobre l’assassinat d’aquell famós escultor al barri de Nakano no avançava, per manca de testimonis i de pistes. La policia continuava buscant el fill de l’escultor, de quinze anys, que havia desaparegut poc abans de l’assassinat del seu pare.

Renoi, només quinze anys, va pensar en Hoshino. Com era que últimament en tots els casos de violència sempre hi havia marrecs implicats? És clar que als quinze anys ell havia conduït una moto robada sense carnet i no podia donar lliçons a ningú. Ara bé, era molt diferent pispar una moto que matar el teu pare a ganivetades. Ben mirat, però, a ell li havia anat d’un pèl, de no matar el seu pare.

Per les vegades que l’havia estovat.

En Nakata va sortir del lavabo just quan s’acabaven les notícies.

—Senyor Hoshino, li puc fer una pregunta?

—Què hi ha?

—No deu tenir pas mal d’esquena?

—Sí, és clar. Són coses de la feina —va respondre en Hoshino—. No hi ha cap camioner que no en tingui. Igual que no hi ha cap llançador de beisbol que no tingui mal d’espatlles. Per què m’ho pregunta?

—M’ho ha semblat en veure-li l’esquena.

—Ja.

—Que li fa res que l’hi toqui? —Vostè mateix.

En Nakata es va encavallar a l’esquena d’en Hoshino, que encara estava estirat de bocaterrosa, i li va posar les mans a la zona lumbar. Mentrestant, en Hoshino mirava un programa sobre les últimes xafarderies dels famosos. Una actriu famosa s’havia promès amb un jove novel·lista no tan famós. Aquelles notícies no li interessaven, però se les mirava perquè no feien res més de bo.

L’actriu tenia uns ingressos deu vegades superiors als del novel·lista, que no era especialment guapo ni feia pinta de ser gaire espavilat. En Hoshino no ho acabava de veure clar.

—Això no pot anar bé de cap manera. Segur que hi ha algun malentès.

—Senyor Hoshino, té els ossos una mica desviats.

—No m’estranya —va fer en Hoshino badallant—. Hi he viscut molts anys, desviat…

—Si no s’ho fa mirar, pot ser que se’n penedeixi.

—Ah sí?

—Tindrà mal de cap, li costarà anar de ventre i es quedarà enganxat de l’esquena.

—Mal assumpte.

—Potser li faré una mica de mal, però si vol l’hi arreglo.

—Endavant.

—Si vol que li digui la veritat, serà un mal molt fort.

—Ei, avi, que a mi m’han estovat tota la vida. A casa, a l’escola, a l’exèrcit… i bé me n’he sortit. No ho dic per presumir, però els dies que no he rebut es podrien comptar amb els dits de la mà. O sigui que endavant. Tant se val que em faci mal com que em faci pessigolles.

En Nakata va aclucar una mica els ulls i, concentrant-se, va posar els dos dits en un punt precís de l’esquena d’en Hoshino. Un cop els va tenir al lloc que volia, va començar a fer força a poc a poc, atent a la reacció del camioner. Llavors va inspirar secament, va deixar anar un crit breu, semblant al grall d’un ocell d’hivern, i amb tota la força va prémer els dits just entre els músculs i l’os. El dolor que va sentir en Hoshino va ser terrible, gairebé irracional. Li va passar un immens raig de llum pel cervell i es va quedar en blanc. Va parar de respirar. Se sentia com si l’haguessin llençat del capdamunt d’una torre molt alta a les profunditats de l’infern. No va poder ni cridar. Va ser un dolor tan intens que li va cremar tots els pensaments i li va fer oblidar totes les altres sensacions. Li semblava que el contorn del seu cos s’havia trencat en mil bocins. Ni la mort podia ser tan horrible. No podia ni obrir els ulls. Estava estirat de bocaterrosa, indefens, amb unes llàgrimes com punys i un fil de bava caient-li al tatami. Aquell tràngol devia durar mig minut.

Finalment va recuperar l’alè, es va posar de quatre grapes i es va aixecar com va poder. El tatami es movia com la mar en plena tempesta.

—Oi que li he fet mal?

Com si comprovés que encara era viu, en Hoshino va moure el cap a poc a poc, d’un cantó a l’altre.

—Fer mal és poc. Em sento com si m’haguessin escorxat, empalat, trinxat i, per acabar-ho d’adobar, m’hagués envestit un ramat de bous rabiüts. Es pot saber què m’ha fet?

—Li he posat els ossos a lloc. Em sembla que s’hi estaran molt temps. No tindrà mal d’esquena i anirà de ventre tant com vulgui.

Quan el dolor va baixar, com la marea que es retira, en Hoshino va notar una cert alleujament a l’esquena. El pes i el rosec que sempre hi tenia havien desaparegut. També va notar millora al front i a les temples, respirava més fàcilment i al cap de poc li van venir ganes d’anar de ventre.

—Ostres, té raó. Em trobo millor d’unes quantes coses.

—Sí. Tot era problema de l’esquena —va dir en Nakata.

—Ara, m’ha fet un mal de mil dimonis —va fer en Hoshino deixant anar un sospir.

Van anar a l’estació de Tokushima i van agafar el tren en direcció cap a Takamatsu.

En Hoshino va pagar l’hostal i els bitllets de tren. En Nakata va insistir a pagar ell, però en Hoshino no ho va consentir.

—De moment pago jo i després ja ho trobarem. No m’agrada que dos homes es discuteixin pels diners.

—D’acord. Faci el que li sembli. Jo això dels diners no ho entenc gaire —va dir en Nakata.

—Sap què? Gràcies al shiatsu que m’ha fet em trobo com nou. Deixi’m que l’hi agraeixi. Feia temps que no em trobava tan bé.

—Me n’alegro molt. Això que diu del shiatsu no sé què és, però el que li puc assegurar és que els ossos són molt importants.

—Jo tampoc sé si això que m’ha fet es diu shiatsu, massatge o fregues, però pel que sembla hi té molta traça. S’hi podria guanyar la vida pel sol fet de presentar-lo als meus companys podria fer una fortuna.

—Només de veure-li l’esquena he vist que la tenia una mica desviada. Quan veig una cosa una mica desviada, em vénen ganes de posar-la recta. Vaig fer molts anys de fuster, i per això quan m’adono que una cosa està torta l’he d’adreçar.

Sempre he estat així, però aquesta és la primera vegada que he adreçat uns ossos.

—Suposo que és talent natural —va fer en Hoshino, impressionat.

—Abans podia parlar amb els gats.

—;Eh?

—Però no fa gaire em vaig trobar que ja no els entenia. Deu ser per culpa del senyor Johnnie Walker.

—Ja.

—Com sap, sóc una mica totxo i no entenc les coses difícils. I últimament m’estan passant coses molt difícils. Per exemple, tots aquests peixos i sangoneres que van caure del cel.

—Mmm.

—Almenys m’alegro que es trobi millor. Si vostè està bé, jo també.

—Jo també estic molt content.

—Que bé.

—Per cert, ara que ha dit això de les sangoneres…

—Sí. Me’n recordo bé, de les sangoneres.

—Que hi va tenir res a veure, vostè?

En Nakata es va quedar un moment pensarós, cosa que no passava gaire sovint.

—Doncs no ho sé. Tot va ser obrir el paraigua i començar a caure.

—Renoi.

—Sigui com sigui, el que no està bé és matar algú —va dir en Nakata, assentint decididament.

—Ja ho pot ben dir. Matar algú no està bé —va confirmar en Hoshino.

—Exacte —va reblar en Nakata fent un altre cop de cap.

En arribar a Takamatsu van entrar a dinar en un restaurant d’udon de prop de l’estació. Per la finestra del restaurant es veien unes quantes grues del port, amb gavines posades als ferros. En Nakata va assaborir els fideus un per un.

—Aquests udon són boníssims —va exclamar.

—M’alegro que li agradin —va dir en Hoshino—. Què li sembla, senyor Nakata?

Ja estem bé aquí?

—Sí, em sembla que aquí ja estem bé.

—Molt bé. Ja tenim el lloc. I ara què hem de fer?

—Em sembla que hem de trobar la pedra d’entrada.

—La pedra d’entrada?

—Exacte.

—Vaja —va fer en Hoshino—. Segur que és una història molt llarga.

En Nakata va decantar el bol i es va beure fins l’última gota del brou dels udon.

—Sí, és una història molt llarga. De fet, és tan llarga que no l’entenc ni jo. Però em sembla que quan hi sigui ja l’entendré.

—Com sempre, oi? Primer hi ha d’anar i després entendre-ho.

—Justa la fusta.

—I si no hi va, no ho entendrà.

—Exacte. No ho entendré fins que no hi sigui.

—Val més que ho deixem córrer. Ja sap que les històries llargues m’avorreixen.

Sigui com sigui, el que hem de fer és trobar aquesta pedra d’entrada.

—Això mateix.

—I es pot saber on és?

—No en tinc ni idea.

—No sé per què ho he preguntat —va dir en Hoshino fent que no amb el cap.





25


Em vaig adormint i despertant a intervals curts. No vull perdre’m el moment en què apareix, però quan me n’adono ja està asseguda a la cadira, com ahir. El rellotge de la tauleta de nit marca les tres i pocs minuts. Abans de posar-me a dormir he passat la cortina, però ara torna a estar oberta. Tot és com ahir a la nit tret de la lluna, que avui no es veu. Està ennuvolat, potser fins i tot plovisqueja. L’habitació està més fosca, i només hi arriba la lleu resplendor dels fanals del jardí. Tardo una estona a acostumar-me a la foscor.

La noia té les mans a la barbeta i mira el quadre que hi ha penjat a la paret.

Porta el mateix vestit que ahir a la nit. Tot està tan fosc que encara que forci la vista no li veig la cara. Curiosament, però, el contorn del cos i de la cara es veuen molt ben definits, surant densament en la penombra. No hi ha dubte que és la senyora Saeki de jove.

Està immersa en els seus pensaments. O potser es troba enmig d’un somni llarg i profund. Un moment… potser ella mateixa és part del somni llarg i profund de la senyora Saeki. Sigui com sigui, retinc la respiració per no trencar l’equilibri d’aquesta escena. Estic immòbil. Només miro el rellotge de tant en tant. El temps passa a poc a poc però sense aturar-se.

Tot d’una el cor em comença a bategar amb força, fent un soroll sec, com si algú truqués a la porta. El soroll ressona amb determinació dins la cambra, i em sorprèn tant que estic a punt de saltar del llit.

La silueta negra de la noia amb prou feines es mou. Aixeca el cap i para l’orella en la foscor. Ha sentit els meus batecs. Inclina lleument el cap, com un animal del bosc que es concentra per sentir un soroll desconegut. Llavors es gira cap al meu llit, però no em veu. No sóc dins el seu somni. Ella i jo som en dos mons diferents, separats per una frontera invisible.

Els batecs accelerats se’m calmen tan inesperadament com han començat. La respiració també em torna a la normalitat. Torno a passar desapercebut. Ella para d’escoltar i, tornant a aguantar-se el cap amb les mans, mira de nou «Kafka a la platja». I el seu cor torna amb el noi que hi ha dins el quadre.

S’està així uns vint minuts i després se’n va. Igual que ahir, s’aixeca descalça de la cadira, s’acosta a la porta sense fer soroll i, sense obrir-la, desapareix a l’altra banda. Jo em quedo quiet, i no surto del llit fins al cap d’una estona. Amb el llum apagat, avanço en la foscor i m’assec a la cadira on fins fa un moment seia ella.

Poso les mans sobre l’escriptori i em submergeixo en les restes de la seva presència. Tanco els ulls, arreplego la subtil tremolor del seu cor i l’aboco dins el meu cor. M’estic amb els ulls tancats.

M’adono que aquesta noia i jo tenim almenys un punt en comú: tant ella com jo estimem algú que ja no és en aquest món.

Al cap d’una estona agafo el son, però és un son inquiet. El meu cos vol dormir però el cervell no. Vaig i vinc com un pèndol. A trenc d’alba, però, els ocells comencen a cantar al jardí i em desperten del tot.

Em poso els texans i una camisa sobre la samarreta i surto a fora. Són poc més de les cinc i al barri tothom dorm. Deixo enrere els carrers de cases velles, la pineda que fa de tallavent i l’escullera, i finalment arribo a la platja. Gairebé no noto la brisa a la pell. Al cel hi ha una capa de núvols grisos, però de moment no sembla que vulgui ploure. És un matí tranquil. Com si fossin una capa d’aïllament acústic, els núvols absorbeixen els diversos sorolls que emet la terra.

Camino una estona pel camí que va vorejant la costa i m’imagino el noi del quadre obrint la cadira i seient en aquesta platja. Tot i així, no puc saber el lloc concret on seia. Al quadre només s’hi veu la platja, l’horitzó, el cel i els núvols.

També s’hi veu una illa, però n’hi ha unes quantes i no recordo la forma que té la del quadre. M’assec a la sorra, de cara al mar. Faig un enquadrament amb els dits i m’hi imagino el noi assegut. Una gavina blanca travessa el cel sense saber on va.

Les onades, no gaire grosses, arriben a la sorra a intervals regulars i es retiren deixant-hi unes corbes suaus i un lleu rastre d’escuma.

M’adono que estic gelós del noi del quadre.

—Estàs gelós del noi del quadre —em diu a cau d’orella el noi que es diu Corb.

Estàs gelós d’un pobre noi de vint anys a qui van prendre per un altre i van matar absurdament… i d’això ja fa trenta anys! N’estàs tan gelós que et costa respirar.

No ho havies estat mai de ningú. Ara entens què és això de la gelosia. És com un incendi que t’abrusa el cor.

No has envejat mai ningú i no has volgut ser mai un altre. Però ara enveges aquell noi amb tot el cor. Si poguessis, et canviaries per ell. Tot i sabent que als vint anys et torturarien i et matarien a cops amb una barra de ferro, voldries ser ell per poder estimar la senyora Saeki i perquè ella t’estimés a tu. Voldries abraçar-la i fer l’amor amb ella una vegada i una altra. Voldries acariciar tots els racons del seu cos i que ella acariciés tots els racons del teu. I, un cop mort, et convertiries en una història gravada per sempre més en el seu cor. Voldries que cada nit t’estimés dins els seus records.

Sí, estàs en una situació ben curiosa: estàs enamorat d’una noia que no existeix i gelós d’un noi que ja és mort. Tot i així, aquest sentiment és molt més real i molt més punyent que qualsevol altre que hagis tingut fins ara. I no hi ha sortida. No hi ha ni la més mínima possibilitat de trobar una sortida. Estàs perdut en el laberint del temps, i el problema més gros és que no tens cap ganes de sortir-ne.

M’equivoco?

L’Oshima arriba una mica més tard que ahir. Mentre no arriba frego el terra de la planta baixa i del primer pis, trec la pols de les taules i de les cadires, obro i netejo les finestres, frego el lavabo, buido les papereres i canvio l’aigua dels gerros.

Encenc els llums i engego els ordinadors de la sala de lectura. Només falta obrir la porta. L’Oshima revisa la feina i fa que sí amb el cap, satisfet.

—Aprens de pressa i no bades —em diu.

Poso aigua a bullir i li preparo el cafè. Com ahir, jo em faig un te Earl Grey. A fora ha començat a ploure. Bastant fort. Al lluny se sent tronar. Encara no som al migdia, però està tan fosc que ja sembla el vespre.

—Oshima, et volia demanar una cosa.

—Digues.

—Que saps on puc trobar la partitura de «Kafka a la platja»?

S’ho pensa un moment.

—Si alguna editorial la té al catàleg, te la podries baixar d’Internet pagant el que sigui. Ja t’ho miraré.

—Gràcies.

S’asseu en un cantó del taulell, es posa un pensament de sucre al cafè i el barreja curosament.

—Així, et va agradar la cançó?

—Molt.

—A mi també m’agrada. És molt maca i alhora molt original. És senzilla però profunda. Transmet moltes coses de qui la va compondre.

—La lletra és molt simbòlica —dic jo.

—La poesia i el simbolisme sempre han estat inseparables. Com els pirates i el rom.

—Trobes que la senyora Saeki sabia què volia dir la lletra?

L’Oshima aixeca el cap i para l’orella als trons, com si calculés si són gaire lluny.

Després em mira fent que no amb el cap.

—No necessàriament. El simbolisme i el significat són dues coses diferents. Em sembla que va trobar les paraules que havien d’anar amb la cançó sense tenir en compte processos tan enutjosos com el significat o la lògica. Va atrapar les paraules en un somni, com qui agafa suaument les ales d’una papallona en ple vol. De fet, els artistes són els qui poden evitar l’ampul·lositat.

—Així, vols dir que potser va trobar les paraules en un espai especial, com ara en un somni?

—En més o menys mesura, tota la bona poesia és així. Si les paraules no troben una mena de túnel profètic que les connecti amb el lector, no compleixen la funció de la poesia.

—Però hi ha molts poemes que només ho fan veure, això —dic jo.

—Tens raó. Però si els descobreixes el truc no són gens difícils. Només fan servir paraules simbòliques perquè sembli poesia.

—Però a «Kafka a la platja» diria que hi ha alguna cosa seriosa.

—Jo també. La lletra no és gens superficial, però per mi va tan unida a la música que no sé jutjar la força que té com a poema independent —diu l’Oshima, que fa que no amb el cap i continua—: Sigui com sigui, la senyora Saeki tenia un talent innat i un bon sentit musical. I també tenia prou sentit de la realitat per aprofitar les oportunitats que se li presentaven. Estic segur que si no hagués estat per aquell accident desgraciat que la va fer renunciar al món encara hauria desenvolupat molt més el seu talent. Va ser una llàstima en molts sentits.

—I què se’n va fer, d’aquest talent? —pregunto.

Ell em mira.

—Vols dir què se’n va fer del talent de la senyora Saeki quan el seu xicot es va morir?

Faig que sí amb el cap.

—Si el talent és una mena d’energia natural —dic—, segur que devia trobar alguna sortida.

—No ho sé —respon l’Oshima—. És impossible saber on va el talent. A vegades desapareix així com així. Altres vegades s’enfonsa sota terra i se’n va vés a saber on.

—Potser el va utilitzar en alguna altra cosa que no fos la música —dic.

—En alguna altra cosa? —fa l’Oshima arrugant les celles amb interès—. Com ara què? No em surten les paraules.

—No ho sé. És una suposició. Com ara… en alguna cosa intangible.

—En una cosa intangible?

—En una cosa que els altres no veiem i que és només per a ella. Com un procés intern.

L’Oshima es tira el serrell enrere i es queda amb la mà al front. Li surten uns quants blens entre els dits, llargs i prims.

—És una idea molt interessant. Potser sí que després de marxar d’aquesta ciutat va dedicar el seu talent o les seves capacitats a alguna cosa desconeguda o, tal com dius, a alguna cosa intangible. Però has de pensar que va desaparèixer durant vint-i-cinc anys, i llevat que l’hi preguntis directament és impossible saber del cert on va ser i què hi va fer.

Dubto una mica, però finalment dic:

—Escolta, et puc preguntar una bestiesa?

—Una bestiesa?

Em poso vermell.

—Una parida.

—Tu mateix. No tinc res en contra de les parides.

—No em puc creure que estigui a punt de preguntar això a algú —dic.

L’Oshima inclina lleument el cap.

—Hi ha alguna possibilitat que la senyora Saeki sigui la meva mare?

Ell no diu res. Encara recolzat al taulell, es pren el temps necessari per trobar les paraules adequades. Mentrestant, jo escolto el soroll del rellotge.

—El que vols dir —diu finalment— és que als vint anys la senyora Saeki va marxar de Takamatsu desesperada, va començar a viure d’incògnit en algun lloc, va conèixer el teu pare i es van casar. Llavors et van tenir a tu, però al cap de quatre anys va passar alguna cosa i se’n va anar de casa deixant-te a tu i al teu pare sols. Després hi ha un buit misteriós fins que de sobte torna a aparèixer a Shikoku.

—Exacte.

—No és impossible. O, més ben dit, ara mateix no tenim cap prova que refuti la teva hipòtesi. Durant molts anys la seva vida ha estat un misteri. Hi ha el rumor que va viure a Tòquio. I té si fa no fa l’edat del teu pare. Però quan va tornar a Takamatsu estava sola. És clar que pot ser que la teva germana visqui en un altre lloc. Per cert, quants anys vas dir que tenia?

—Vint-i-un.

—Igual que jo —diu l’Oshima—. Però segur que jo no sóc la teva germana. Tinc pares i un germà més gran. Tots de la mateixa sang. Són massa bons per a mi. —Es plega de braços i se’m queda mirant una estona—. Per cert, jo també tinc una pregunta per a tu —afegeix—. Has mirat mai el teu certificat de naixement? És una manera ben fàcil de veure el nom i l’edat de la teva mare.

—És clar que l’he mirat.

—I com es deia la teva mare?

—No hi havia cap nom.

L’Oshima es queda sorprès.

—No hi havia nom? És impossible.

—No n’hi havia. De debò. No sé per què, però segons la meva partida de naixement no tinc mare. Ni germana. Només hi havia el nom del meu pare i el meu. O sigui que legalment sóc bastard. Un fill il·legítim.

—Però en realitat tenies una mare i una germana.

Faig que sí amb el cap.

—Fins als quatre anys. Vivíem tots quatre a casa, com una família. Me’n recordo perfectament. No són imaginacions meves. Totes dues van marxar poc després que jo fes quatre anys.

Agafo la cartera i en trec la fotografia on la meva germana i jo som a la platja.

L’Oshima se la mira una estona i me la torna amb un somriure.

—«Kafka a la platja» —diu.

Jo assenteixo i deso la foto a la cartera. A fora el vent s’arremolina, i de tant en tant la pluja pica als vidres de les finestres. El llum del sostre projecta la meva ombra i la de l’Oshima a terra. Sembla que mantinguem una conversa ominosa en un món paral·lel.

—No recordes la cara de la teva mare? —em pregunta l’Oshima—. Si fins als quatre anys vas viure amb ella, bé deus recordar una mica com era.

Jo faig que no amb el cap.

—No me’n recordo. No sé per què, però dins els meus records la seva cara sempre apareix fosca, com si hi hagués una ombra.

L’Oshima pensa en el que li acabo de dir.

—Explica’m una mica més per què penses que la senyora Saeki pot ser la teva mare.

—Ja està —li dic—. Deixem-ho córrer. Segur que és perquè penso massa.

—No pateixis, home. Digues tot el que et passa pel cap —m’anima l’Oshima—. Ja ho decidirem després, si penses massa o no.

L’ombra de l’Oshima canvia amb els seus moviments, exagerant-los una mica.

—Entre la senyora Saeki i jo hi ha un munt de coincidències —dic—. I totes casen com les peces d’un trencaclosques. En sentir «Kafka a la platja» ho vaig veure clar. Fixa-t’hi: primer de tot vaig arribar a aquesta biblioteca com si m’hi hagués atret el destí. Com si hagués seguit una línia recta entre Nakano i Takamatsu.

Només això ja és molt curiós.

—Sembla la trama d’una tragèdia grega —diu l’Oshima.

—I a més n’estic enamorat —afegeixo jo.

—De la senyora Saeki?

—Sí. Potser sí.

—Potser sí? —repeteix ell, arrufant les celles—. Què vols dir? Que potser estàs enamorat d’ella o que potser de qui estàs enamorat és ella?

Em poso vermell.

—No t’ho sé explicar —dic—. És molt complicat i hi ha moltes coses que no les entenc ni jo.

—Però, potser estàs enamorat d’ella?

—Sí —dic—. I molt.

—Potser però molt. Faig que sí amb el cap.

—I no oblidem que alhora potser és la teva mare. Torno a fer que sí amb el cap.

—Per ser que només tens quinze anys i encara no t’afaites, has de portar un equipatge molt pesat —diu l’Oshima fent un glop de cafè i deixant la tassa al plat—. No dic que no estigui bé, però tot té un límit.

Jo no dic res.

L’Oshima es posa els dits als polsos i es queda una estona pensant. De cop creua els braços, llargs i prims, davant el pit.

—A veure si et puc trobar la partitura de «Kafka a la platja». El que queda ja ho acabaré jo. Val més que tornis a la teva habitació.

A l’hora de dinar substitueixo l’Oshima al taulell. Com que plou a bots i barrals, a la biblioteca hi ha menys usuaris que de costum. En tornar de la pausa, l’Oshima em dóna un sobre gros que conté la partitura de «Kafka a la platja». L’ha impresa amb l’ordinador.

—En aquest món tot són comoditats —em diu.

—Gràcies —li dic jo.

—Vols portar un cafè a dalt? Et surt molt bo.

Faig el cafè i el pujo al primer pis amb una safata. No hi poso sucre ni llet. Com sempre, la porta és oberta. Ella està asseguda, escrivint. Quan deixo el cafè sobre l’escriptori, aixeca el cap i em somriu. Llavors tapa l’estilogràfica i la deixa sobre el paper.

—Què? Ja et vas situant?

—De mica en mica —li dic.

—Que tens temps ara?

—Sí, i tant —responc.

—Doncs seu, que parlarem una mica —em diu ella assenyalant la cadira de fusta que hi ha al costat de l’escriptori.

Es tornen a sentir trons. Encara són lluny, però sembla que es van acostant.

M’assec a la cadira.

—Per cert, quants anys vas dir que tenies? Setze?

—Quinze. Acabats de fer —li contesto.

—I t’has escapat de casa, oi?

—Sí.

—Hi ha cap motiu clar que t’obligués a fer-ho? Faig que no amb el cap. Què puc dir? Ella agafa la tassa i mentre espera la meva resposta fa un glop de cafè.

—Em feia l’efecte que si continuava vivint-hi quedaria tocat per sempre —dic finalment.

—Que quedaries tocat? —fa ella, aclucant els ulls.

—Sí —li responc.

—Se’m fa estrany que algú de la teva edat faci servir aquesta expressió de «quedar tocat» —diu ella després d’una pausa—. Fins i tot diria que m’intriga… A què et refereixes en concret?

Jo busco les paraules. Primer miro si hi ha el noi que es diu Corb, però no el trobo. M’he d’espavilar tot sol, i tardo temps a trobar el que vull dir. La senyora Saeki no s’impacienta. Cau un llamp i al cap d’un moment sentim el tro.

—Vull dir que m’hauria convertit en una cosa que no estava bé.

La senyora Saeki em mira amb interès.

—Però, si acceptem el principi que el temps existeix, tard o d’hora tots quedem tocats i ens convertim en una cosa diferent del que som.

—Però si quedes tocat, has de tenir un lloc on tornar.

—Un lloc on tornar?

—Un lloc on valgui la pena tornar.

Em mira a la cara.

Jo em poso vermell, però tinc prou coratge per aixecar el cap. Porta un vestit blau marí de màniga curta. Té uns quants vestits amb diferents tons de blau.

Només porta un collaret, fi i daurat, i un rellotge petit, amb una corretja de pell negra. Jo busco la noia de quinze anys dintre seu i la trobo de seguida. Està adormida dins el bosc del seu cor, com un dibuix en trompe-l’oeil. Acluco una mica els ulls i no em costa gens de veure-la. El cor em torna a bategar amb un soroll sec, com si algú m’hi clavés un clau ben llarg amb un martell.

—Per ser que només tens quinze anys, parles molt bé.

No sé què contestar-li. No dic res.

—Quan tenia quinze anys, jo volia anar a un altre món —diu ella amb un somriure—. A un lloc on no hi arribés ningú, a un lloc on no passés el temps.

—Però en aquest món no existeix un lloc així.

—Tens raó. Per això visc aquí, en aquest món on les coses no paren de fer-se malbé, on el cor és capriciós i on el temps no para de passar —diu ella. Abans de continuar s’està una estona en silenci, com si volgués marcar el pas del temps—. Però als quinze anys em pensava que sí que existia un lloc així. Em pensava que algun dia trobaria la porta d’entrada a un altre món.

—Que se sentia sola, quan tenia quinze anys?

—En certa manera sí. No és que no tingués ningú al meu voltant, però em sentia molt sola. I tot perquè sabia que no podria ser més feliç del que era. Per això volia trobar un món on no passés el temps.

—Jo vull créixer més de pressa.

Es tira una mica enrere per observar la meva expressió.

—Em sembla que ets més fort i més independent que jo. A la teva edat jo només tenia la il·lusió d’escapar-me de la realitat, però tu t’hi enfrontes i lluites. És una gran diferència.

No sóc ni fort ni independent. L’únic és que la realitat m’empeny, tant si m’agrada com si no. Però no dic res.

—Em recordes a un noi de quinze anys que vaig conèixer fa molt temps.

—S’assemblava a mi? —li pregunto.

—Tu ets més alt i més corpulent, però potser sí que us assembleu una mica. Ell no s’entenia amb els nois de la seva edat i sempre s’estava sol a casa, llegint i escoltant música. Quan parlava de coses difícils, se li feia una arruga entre les celles, com a tu. Tu també llegeixes molt, oi?

Faig que sí amb el cap.

Ella es mira el rellotge.

—Gràcies pel cafè —diu.

Jo m’aixeco per sortir del despatx. La senyora Saeki agafa l’estilogràfica, de color negre, la destapa a poc a poc i es posa a escriure. A fora cau un altre llamp, que tenyeix la sala d’un color estrany. Al cap d’un moment se sent el tro. Ara l’interval ha estat més curt.

—Kafka —em diu ella.

M’aturo a la porta i em giro.

—M’acabo de recordar que fa anys vaig escriure un llibre sobre els llamps.

Jo no dic res. Un llibre sobre els llamps?

—Vaig voltar per tot el Japó buscant i entrevistant gent a qui li havia tocat un llamp. Vaig tardar uns quants anys a acabar-lo. Vaig fer entrevistes molt interessants. El llibre el va publicar una editorial petita, però no se’n van vendre gaires. No hi havia conclusió, i es veu que a la gent no li agrada llegir coses que no tinguin conclusió. A mi em semblava lògic que no en tingués.

Sento un martell picant en algun calaix del cervell. Són uns cops molt persistents. Intento recordar una cosa molt important, però no sé què és. La senyora Saeki torna al seu escrit, i jo a la meva habitació.

La tempesta dura una hora encara no. Els trons són tan forts que em fa por que esmicolin els vidres de la biblioteca. Cada cop que cau un llamp, el vitrall del replà de l’escala projecta una imatge que sembla un fantasma antic a la paret blanca del davant. Abans de les dues, però, para de ploure i, com si tot s’hagués reconciliat, els raigs de sol comencen a treure el cap darrere els núvols. Tot goteja en aquesta llum tan suau. A última hora de la tarda ens preparem per tancar. La senyora Saeki ens diu adéu i se’n va. Sentim el soroll del seu Golf. Me la imagino asseguda al volant, engegant el motor. Li dic a l’Oshima que ja tancaré jo. Xiulant un tros d’alguna òpera, va al lavabo a rentar-se la cara i les mans i se’n va. Sento el soroll del seu Mazda desapareixent a poc a poc. Em quedo sol a la biblioteca. Hi ha més calma que mai.

Torno a l’habitació i miro la partitura de «Kafka a la platja» que m’ha imprès l’Oshima. Tal com em pensava, la majoria d’acords són senzills, però a la tornada n’hi ha dos de molt complicats. Vaig a la sala de lectura, m’assec al piano vertical i miro de reproduir-los. La posició dels dits és molt difícil. Practico uns quants cops, fins que els músculs de la mà se m’hi acostumen i puc fer-los. Al principi semblen dos acords equivocats. Penso que potser hi ha un error a la partitura o que el piano està desafinat, però a mesura que els escolto m’adono que són la base de tota la cançó. Gràcies a aquests dos acords, «Kafka a la platja» no és una cançó pop com qualsevol altra i adquireix una profunditat especial. Però, com s’ho devia fer la senyora Saeki per trobar-los?

Torno a l’habitació, bullo aigua amb la tetera elèctrica i em preparo un te. Agafo els discos que vam trobar al traster i els vaig posant al plat de l’equip de música.

Blonde on Blon-de, de Bob Dylan; el White Àlbum, dels Beatles; Dock ofthe Bay, d’Ottis Redding, i Getz/ Gilberto, de Stan Getz. Tots són de la segona meitat dels seixanta. El noi que vivia en aquesta habitació —i la senyora Saeki al seu costat— devia posar aquests discos al plat, abaixar l’agulla i escoltar la música que sortia pels altaveus. Sento com la música se m’endú a mi i tota l’habitació a un altre temps, a un món en què jo encara no havia nascut. Mentre escolto la música intento recordar la conversa que he mantingut al migdia amb la senyora Saeki, buscant les paraules exactes que hem dit.

—Però als quinze anys em pensava que sí que existia un lloc així. Em pensava que algun dia trobaria la porta d’entrada a un altre món.

Puc sentir la seva veu aquí mateix. Dins el meu cap, alguna cosa truca a la porta. Amb uns cops forts, persistents.

Una porta d’entrada?

Aixeco l’agulla del disc Getz I Gilberto, agafo el single de «Kafka a la platja» i el poso al plat. Abaixo l’agulla. Ella canta.

La noia que s’ofega busca amb els dits la pedra d’entrada. Aixecant la vora del seu vestit blau, mira en Kafka a la platja.

Penso que la noia que ve a aquesta habitació devia trobar la pedra d’entrada. Viu en un altre món on sempre té quinze anys, i de nit ve a aquesta habitació. Amb el seu vestit blau clar, ve a veure en Kafka a la platja.

De sobte, sense saber d’on surt, recordo el que havia de recordar: una vegada el pare va explicar que l’havia tocat un llamp. No m’ho va explicar directament sinó que ho vaig llegir en alguna entrevista. Quan encara anava a la universitat va treballar una temporada fent de caddie en un camp de golf. Una tarda de juliol, mentre acompanyava un jugador pel camp, de sobte el cel va canviar de color i va començar a caure una tempesta molt forta. Es van anar a aixoplugar sota un arbre, però just quan hi arribaven hi va caure un llamp que va partir l’arbre en dos. El jugador va morir, però el pare va notar alguna cosa i es va allunyar de l’arbre just a temps per salvar-se. Va patir alguna cremada superficial, els cabells se li van rostir i l’espetec el va enviar contra una roca, on va picar de cap i es va quedar inconscient. De fet, li va quedar una petita cicatriu al front. Això és el que intentava recordar aquest migdia, mentre sentia els trons plantat a la porta del despatx de la senyora Saeki. Quan es va recuperar d’aquest accident. El pare es va prendre seriosament la seva carrera d’escultor.

La senyora Saeki potser va conèixer el meu pare mentre voltava fent entrevistes per al seu llibre. Pot molt ben ser. No crec que al món hi hagi gaire gent que hagi sobreviscut a un llamp.

Respiro sense fer soroll, esperant que arribi la nit. Els núvols s’obren i la lluna il·lumina els arbres del jardí. Hi ha massa coincidències. Tot s’accelera i es comença a dirigir a un lloc concret.





26


Ja era força tard i havien de trobar un lloc on dormir. En Hoshino va anar al punt d’informació turística de l’estació de Takamatsu i va demanar que li reservessin una habitació en un hostal. Des de l’estació s’hi podia anar a peu, cosa que estava molt bé, però per contra era més aviat lleig. A en Hoshino i a en Nakata, però, els era igual. Mentre hi hagués futons per dormir-hi, tant els feia com fos. Igual que a l’altre hostal, l’esmorzar estava inclòs en el preu, però no pas el sopar. Així era millor per a en Nakata, que es podia adormir en qualsevol moment.

Un cop a l’habitació, en Nakata va fer que en Hoshino s’estirés al tatami de bocaterrosa, li va pujar a sobre i li va prémer la part baixa de l’esquena amb els dits. Després va anar pujant per la columna, comprovant l’estat dels músculs i de les juntes. Aquest cop no va haver de fer gairebé gens de força: es va limitar a resseguir la forma dels ossos i a comprovar la tensió dels músculs.

—Què? Que hi ha cap problema? —va preguntar en Hoshino, temorós. Tenia pànic d’haver de suportar un tractament tan dolorós com el del dia abans.

—No. Em sembla que està tot en ordre. Tots els ossos són a lloc —va anunciar en Nakata.

—Me n’alegro. Si vol que li digui la veritat, no tinc cap ganes de tornar a passar per allò —va dir en Hoshino.

—Té raó. Em sap molt greu. Però com que em va dir que li era igual que li fes mal, ho vaig fer tan fort com vaig poder.

—Sí que ho vaig dir. Però escolti, avi, tot té un límit.

S’ha de fer servir el sentit comú. Ja sé que m’ha arreglat l’esquena i que no m’hauria de queixar, però el mal que em va fer va ser una cosa terrible, impensable. Va ser com si em partís el cos en mil bocins, com si m’hagués mort i em fes ressuscitar.

—En Nakata va estar mort tres setmanes.

—Vaja —va fer en Hoshino. Encara de bocaterrosa, va beure un glop de te i va espessigar unes quantes llavors de caqui que havia comprat en un supermercat—. Així va estar tres setmanes mort?

—Exacte.

—I on va ser tot aquell temps?

—No me’n recordo. Va ser com si me n’anés molt lluny a fer una altra cosa. Però tenia el cap emboirat i no me’n recordo. En tornar vaig veure que era una mica totxo. Ja no sabia llegir ni escriure.

—Segur que s’ho va deixar allà on va anar.

—Potser sí.

Es van estar una estona en silenci. En Hoshino va pensar que, per molt excèntric que fos, valia més creure’s el que li deia aquell avi sense donar-hi més voltes. Alhora, però, en un racó del seu cor també sentia una mena d’incertesa, com si sabés que si aprofundia aquella història es trobaria en un lloc confús i incontrolable. Per això va decidir canviar de tema i centrar-se en qüestions més reals i més tangibles.

—Així, senyor Nakata, ara que som a Takamatsu, què hem de fer?

—No ho sé —va respondre en Nakata—. No sé cap on tirar.

—No deia que havíem de trobar la pedra d’entrada?

—Ah, sí. Té raó. M’havia marxat del cap. Hem de trobar la pedra d’entrada. Però encara no sé on hem d’anar per trobar-la. Tinc el cap emboirat i no se m’aclareix.

Ja no sóc gaire espavilat, però quan em passa això encara és pitjor.

—Estem ben posats.

—Sí, ja ho pot ben dir.

—El que passa és que estar-nos aquí mirant-nos l’un a l’altre no és gaire divertit. Si ens quedem així, no ens en sortirem.

—Té tota la raó.

—Podríem preguntar a la gent d’aquí si saben on és aquesta pedra d’entrada.

—Si vostè ho diu, jo no tinc cap inconvenient a preguntar-ho a la gent. No ho dic per presumir, però com que sóc una mica totxo estic molt acostumat a preguntar les coses.

—Molt bé. El meu avi sempre deia que preguntant es passa vergonya una vegada, però que no preguntant en passes tota la vida.

—Tenia tota la raó. Quan et mors, tot el que saps desapareix.

—Bé, no ho deia en aquest sentit —va fer en Hoshino gratant-se el cap—. Però és igual… Per cert, no té cap idea de com ha de ser aquesta pedra? Si en sabés el color, o la mida o per a què serveix, ens aniria molt bé per preguntar-ho. Si només preguntem si per aquí hi ha cap pedra d’entrada, ningú sabrà de què li parlem i es pensaran que no hi toquem. No troba?

—Sí. Jo sóc una mica totxo, però sí que hi toco.

—Ja.

—La pedra que busco és especial. No és gaire grossa. És blanca i no fa cap olor.

—No sé per a què serveix, però és rodona, com un pastís d’arròs —va dir en Nakata, fent un cercle amb les mans de la mida d’un elapé.

—Així, si la veu ja sabrà que és la que busca?

—Sí. Quan la vegi, ja sabré que és la que busco.

—Segur que té una llegenda o una història al darrere. Potser és molt famosa i està exposada en algun lloc, com ara un temple.

—No ho sé. Podria ser.

—O potser és en alguna casa i la fan servir de pes per fer conserves.

—No, això és impossible.

—Com ho sap?

—Perquè no la pot moure ningú.

—Però vostè sí.

—Sí, jo sí.

—I quan la mogui, què passarà?

Estranyament, en Nakata es va quedar pensarós. O va fer cara de quedar-s’hi, fregant-se els cabells, curts i blanquinosos, amb el palmell.

—Això no ho sé. L’únic que sé és que aviat algú l’haurà de moure.

En Hoshino també es va quedar pensarós.

—I aquest algú és vostè, oi?

—Justa la fusta —va confirmar en Nakata.

—I aquesta pedra només pot ser a Takamatsu?

—No. Pot ser en qualsevol lloc, però em fa l’efecte que ara és aquí. Si fos al barri de Nakano, tot seria més fàcil.

—Però, senyor Nakata, no és perillós moure aquesta pedra?

—Sí, senyor Hoshino. Potser no l’hi hauria de dir, però és perillós.

—Renoi —va dir en Hoshino, fent que no amb el cap a poc a poc. Es va posar la gorra dels Chunichi Dragons i es va passar la cua de cavall pel forat del darrere—. Això ja sembla una pel·lícula de l’Indiana Jones.

L’endemà al matí es van arribar al punt d’informació turística de l’estació i van preguntar si a Takamatsu o als voltants hi havia alguna pedra famosa.

—Una pedra? —va fer la noia del taulell, arrufant una mica les celles. Era evident que aquella pregunta tan específica la desconcertava. Ella només sabia explicar on eren els llocs turístics.

—Quina mena de pedra busquen? —els va preguntar.

—Una pedra rodona, d’aquesta mida —va respondre en Hoshino, fent un cercle amb les mans de la mida d’un elapé, tal com havia fet en Nakata—. I es diu «La pedra d’entrada».

—«La pedra d’entrada»?

—Exacte. Es diu així. Diria que ha de ser bastant famosa.

—Però, d’entrada a on?

—Si ho sabéssim no ens hi hauríem de trencar tant el cap.

La noia es va estar una estona pensant-hi. En Hoshino no li va treure els ulls de sobre. No era lletja, però tenia els ulls massa separats, i això li donava un aire d’herbívor excessivament caut. Va fer alguna trucada per veure si algú sabia res d’una pedra d’entrada, però no va obtenir cap informació que fos d’utilitat.

—Em sap greu, però ningú ha sentit a parlar mai d’aquesta «pedra d’entrada» —va dir finalment.

—;Ningú?

La noia va fer que no amb el cap.

—Ho sento. Perdonin que els ho pregunti, però, han vingut de gaire lluny només per buscar aquesta pedra?

—Què vol que li digui… Jo sóc de Nagoya, i aquest avi és de Tòquio, del barri de Nakano.

—Exacte. En Nakata ha vingut del barri de Nakano —va dir en Nakata—. He conegut uns quants camioners, i un fins i tot em va convidar a menjar anguiles. No he gastat ni cinc en tot el viatge.

—Mmm —va fer la noia.

—No pateixi. Si ningú coneix aquesta pedra, no s’hi pot fer res. Ara, aquí a Takamatsu no hi ha cap pedra famosa, encara que no es digui «La pedra d’entrada»? Alguna que tingui una història o una llegenda al darrere… O alguna on la gent vagi a resar…

La noia va observar cautelosament en Hoshino amb aquells ulls massa separats i es va fixar en la gorra dels Chunichi Dragons, en la cua de cavall, en les ulleres de sol tintades de verd, en l’arracada i en la camisa hawaiana de raió.

—Si volen, els puc explicar com anar a la biblioteca pública i vostès mateixos poden buscar informació sobre aquesta pedra. Jo no els puc ajudar.

A la biblioteca tampoc en van treure l’aigua clara. No hi havia ni un sol llibre que parlés de pedres famoses a prop de Takamatsu. La bibliotecària els va dir que potser trobarien alguna referència sobre pedres en una pila de llibres que els va deixar sobre la taula: Llegendes de la prefectura de Kagawa, Tradicions de Kobo Daishi a Shikoku, Història de Takamatsu i títols semblants. En Hoshino va deixar anar un sospir i es va posar a fullejar-los. Mentrestant, en Nakata va anar repassant pàgina per pàgina un volum de fotografies titulat Pedres famoses del Japó.

—Com que no sé llegir, és la primera vegada que vaig a una biblioteca —va dir en Nakata.

—No és que me n’enorgulleixi, però jo sí que en sé i tampoc hi havia posat mai els peus —va reconèixer en Hoshino.

—Ara que hi sóc, trobo que és interessant. —Me n’alegro.

—Al barri de Nakano també n’hi ha una, de biblioteca. Quan torni hi aniré de tant en tant. El millor de tot és que no fan pagar. No sabia que t’hi deixessin entrar sense saber llegir.

—Tinc un cosí que és cec de naixement i que va molt al cine. Ara, no sé si s’ho passa gaire bé —va dir en Hoshino.

—Ah, sí? —va fer en Nakata—. Doncs jo que hi veig no hi he anat mai, al cine.

—De debò? Ja l’hi portaré.

La bibliotecària es va acostar a la taula on seien tots dos i els va demanar que no parlessin tan fort. Llavors van callar i es van concentrar en els llibres que tenien al davant. Quan va acabar de mirar Pedres famoses del Japó, en Nakata el va tornar a les prestatgeries i es va posar a fullejar Gats del món.

Tot remugant, en Hoshino va acabar de revisar la muntanya de llibres que li havien proposat. Malauradament, no hi havia gaires referències a pedres interessants. Hi havia uns quants llibres sobre la muralla del castell de Takamatsu, però les pedres d’aquella muralla eren tan grosses que era impossible que en Nakata les pogués moure amb la mà. També hi havia alguna llegenda sobre Kobo Daishi relacionada amb pedres. Es deia que, en aixecar una pedra en un erm va començar a brollar una font que va convertir l’erm en un terreny ric i fèrtil. També hi havia un temple on hi havia una pedra famosa anomenada «La pedra de la fertilitat», però feia més d’un metre i tenia forma de fal·lus: era impossible que fos «La pedra d’entrada» a què es referia en Nakata.

Quan se’n van cansar, van sortir de la biblioteca i van anar a sopar a un restaurant que hi havia a prop. Tots dos van menjar un bol d’arròs amb tempura.

En Hoshino també va demanar un bol de fideus.

—M’ho he passat bé a la biblioteca —va dir en Nakata—. No sabia que al món hi hagués gats tan diferents.

—D’allò de la pedra no hem aclarit res, però ja se sap, tot just acabem de començar —va fer en Hoshino—. Val més que descansem i demà ja ho veurem.

L’endemà al matí van tornar a la biblioteca pública. Igual que el dia abans, en Hoshino va agafar uns quants llibres que podien parlar de pedres i els va anar fullejant. Mai no havia llegit tant. Gràcies a aquelles hores passades a la biblioteca, va aprendre molts fets de la història de Shikoku i es va assabentar que els antics ja tenien el costum de venerar certes pedres. Tot i així, no va trobar cap referència a la pedra d’entrada, que era el que realment li interessava. De tant llegir, a la tarda li va agafar mal de cap. Llavors van anar a un parc, es van estirar a la gespa i es van estar una bona estona mirant passar els núvols. En Hoshino va fumar unes quantes cigarretes, mentre que en Nakata es va anar bevent el te que portava al termos.

—Demà tronarà de valent —va dir en Nakata.

—Eh? Vol dir que tornarà a fer tronar?

—No, jo no. No ho puc fer. Els trons vénen sols.

—Quina sort —va fer en Hoshino.

Després de tornar a l’hostal i de banyar-se, en Nakata es va adormir a l’instant. En Hoshino va mirar un partit de beisbol amb el volum ben fluix, però com que els Giants apallissaven Hiroshima es va posar de mal humor i va apagar el televisor.

Encara no tenia son i li venia de gust una cervesa, de manera que va sortir a fer un volt. Va entrar a la primera cerveseria que va trobar i va demanar una canya i un platet d’anelles de ceba. Es va plantejar si deia alguna cosa a una noia que seia a prop d’ell, però va pensar que no era el moment de fer bestieses: l’endemà havien de continuar buscant la pedra.

En acabar-se la cervesa va sortir al carrer, es va posar la gorra dels Chunichi Dragons i va començar a passejar sense rumb. La ciutat no era res de l’altre món, però li agradava voltar sol per un lloc desconegut. Li agradava caminar. Amb un Marlboro a la boca i les mans a la butxaca, va anar passejant per carrers i carrerons. Quan no fumava, xiulava alguna cançó. Hi havia parts de la ciutat sorolloses i animades, i altres silencioses i desertes. Tot i així, en Hoshino caminava pertot arreu amb el mateix pas. Era jove, sa i lliure, i no havia de témer res.

Després de deixar enrere un carreró ple de locals de karaoke i de clubs (que segur que al cap de sis mesos funcionarien amb un altre nom), va arribar a un lloc fosc i desert. De sobte, però, va sentir algú que el cridava.

—Hoshino! Hoshino!

Al principi no en va fer cas. A Takamatsu no el coneixia ningú, i es va pensar que cridaven un altre Hoshino. No és que fos un cognom gaire corrent, però n’hi havia algun. Per això no es va girar i va continuar caminant. Tot i així, els crits van continuar.

—Hoshino! Hoshino!

Finalment en Hoshino es va girar i va veure un vellet amb els cabells blancs i amb unes ulleres serioses. Portava un vestit completament blanc i un bigoti i un masclet també blancs. Sota el vestit duia una camisa blanca amb un llacet negre.

Feia cara de japonès, però per tal com anava vestit recordava un senyor del Sud dels Estats Units. No devia fer més d’un metre i mig i, més que baix, semblava miniaturitzat. Tenia les mans estirades endavant, com si portés una safata.

—Hoshino! —va repetir aquell vellet, amb una veu clara i forta. Tenia una mica d’accent.

En Hoshino se’l va mirar atònit.

—Però si vostè…

—Exacte. Sóc el coronel Sanders!

—És clavat —va fer en Hoshino, admirat.

—No és que sigui clavat. El coronel Sanders sóc jo.

—El del pollastre fregit?

—Exacte —va fer el vellet, assentint clarament.

—Ei, però, com és que sap com em dic?

—Als aficionats dels Chunichi Dragons sempre els dic Hoshino. Als dels Giants, Nagashima, i als dels Dragons, Hoshino.

—Però, escolti, jo em dic Hoshino de veritat.

—Això és casualitat. Jo no en tinc la culpa —li va etzibar el coronel Sanders.

—Que em vol res?

—Tinc unes noies precioses per a tu.

—Ah —va fer en Hoshino—. Ja veig per on va. Vostè fa de macarró, i per això va vestit d’aquesta manera.

—Quants cops t’ho he de dir, Hoshino? No vaig disfressat. Sóc el coronel Sanders. A veure si ho entens d’una vegada.

—Sí, ja… Però, si és el coronel Sanders de debò, Què coi hi fa en un carreró de Takamatsu pescant clients per a les seves noies? Algú tan famós com vostè deu tenir el ronyó cobert només de les llicències. Hauria de ser als Estats Units, estirat a la vora d’una piscina i gaudint de la vida.

—Al món hi ha desviacions.

—<Eh?

—Tu potser no ho saps, però si el món és tridimensional és perquè hi ha aquestes desviacions. Si vols que tot sigui recte, només cal que te’n vagis a viure a un món fet amb escaire i cartabó.

—Escolti, em sembla que diu unes coses molt estranyes —va fer en Hoshino, sorprès—. Últimament sembla que només pugui conèixer vells estrafolaris. Si això continua, perdré l’oremus.

—No t’hi amoïnis, home. Per cert, vols una noia o no?

—M’ofereix anar a un d’aquests llocs de massatges?

—Massatges? Però, què t’empatolles?

—Vull dir aquests llocs on no es pot fer tot, però que t’ho fan amb la mà o amb la boca. Ja m’entén, sense sucar-la.

—No, home, no! —va exclamar el coronel Sanders, tot enrabiat—. No cal que t’ho facin ni amb la mà ni amb la boca! Les meves noies ho fan tot. Et deixaran sucar-la.

—Així, és un bordell?

—Què és un bordell?

—Ei, avi, pari de prendre’m el pèl. Vaig acompanyat i demà he de matinar. O sigui que aquesta nit he de fer bondat.

—Així, no vols cap noia?

—Ni noia ni pollastre fregit. Me’n vaig a dormir.

—Vols dir que podràs? —va fer el coronel Sanders, misteriosament—. Quan algú busca una cosa i no la troba, no pot dormir bé, Hoshino.

En Hoshino es va quedar mirant-se’l bocabadat.

—Quan algú busca una cosa? Escolti, avi, com sap que busco una cosa?

—Ho portes escrit a la cara. Ets tan honest que tot el que penses ho portes escrit a la cara. Qualsevol et pot veure el cervell. És com un verat obert.

Instintivament, en Hoshino es va fregar la galta amb la mà dreta. Llavors es va mirar el palmell, però no hi tenia res. Ho portava tot escrit a la cara?

—Per cert —va fer el coronel Sanders aixecant un dit—, el que busques no deu pas ser una cosa dura i rodona, oi?

En Hoshino va arrufar el front.

—Escolti, avi, es pot saber qui és vostè? Com ho sap això?

—Ja t’he dit que ho portes tot escrit a la cara, no? Sembla que no ho vulguis entendre —va dir el coronel brandant el dit en l’aire—. Ja fa anys que em dedico a aquest negoci. Què me’n dius, doncs? No vols cap noia?

—Estic buscant una pedra que es diu «La pedra d’entrada».

—Ja sé quina és.

—De debò?

—Jo no dic mentides. I tampoc faig bromes. Sempre he estat un home recte i senzill.

—I sap on és, aquesta pedra?

—Ah, i tant que ho sé.

—Així, m’ho podria dir?

El coronel Sanders es va tocar les ulleres, amb el marc de color negre, i es va escurar la gola.

—Segur que no vols una noia, Hoshino?

—Si em diu on és la pedra, ja m’ho pensaré —va respondre en Hoshino, mig dubtós.

—Molt bé. Segueix-me.

Sense esperar la resposta, el coronel Sanders va començar a caminar a bon pas pel carreró, i en Hoshino es va haver d’afanyar per seguir-lo.

—Ei, avi! Coronel… Només porto vint-i-cinc mil iens.

Sense deixar de caminar, el coronel Sanders va fer petar la llengua.

—En tens més que prou. Tindràs una noia de dinou anys ben bonica que et farà un tracte especial. Amb la mà, amb la boca, sucant-la… Tot el que vulguis. I després et diré on és la pedra.

—Renoi —va fer en Hoshino.





27


Quan m’adono que la noia és aquí són les dues i quaranta-set de la matinada. Miro el despertador i memoritzo l’hora. És una mica més aviat que ahir. Avui l’he esperat despert, tancant els ulls només per parpellejar, però tot i així no he vist el moment precís en què apareixia. Quan me n’he adonat ja hi era, com si hagués arribat passant per un angle mort de la meva consciència.

Porta el vestit blau clar de sempre. Està asseguda davant l’escriptori, aguantant-se la barbeta amb les mans i mirant el quadre de «Kafka a la platja». Jo l’observo a ella, contenint la respiració. De la mateixa manera que ella no es cansa de mirar el quadre, jo no em canso de mirar-la a ella. El quadre, ella i jo: tres punts formant un triangle immòbil a l’habitació. El triangle és fix, no es belluga. De sobte, però, passa una cosa inesperada.

—Senyora Saeki —dic sense adonar-me’n. No volia cridar-la, però la idea em brolla al cor, vessa i surt per la boca. Ho dic en veu molt baixa, però ella em sent i un costat del triangle es desfà. Potser és el que volia secretament.

Ella mira cap aquí, però sense fixar gaire la vista. Encara recolzada a l’escriptori, gira el cap a poc a poc, com si hagués notat una lleu vibració en l’aire. No sé si em veu, però voldria que s’adonés de la meva presència.

—Senyora Saeki —repeteixo, incapaç de reprimir les ganes de cridar-la.

Pot ser que la meva veu l’espanti i se’n vagi de l’habitació. Pot ser que no torni més. Si marxa, em quedaré destrossat. No, pitjor. La meva vida perdrà la direcció i el sentit. Tot i així, no em puc estar de cridar-la. Sense fer cas de la meva voluntat, gairebé automàticament, la meva llengua i els meus llavis diuen el seu nom una vegada i una altra.

Ella ja no mira el quadre sinó a mi. Si més no, té la vista centrada en l’espai on sóc jo. Des d’aquí no puc veure la seva expressió. Els núvols es mouen i fan canviar la llum de la lluna. Deu fer vent, però no el sento.

—Senyora Saeki —torno a dir, empès per una mena d’urgència.

Ella deixa d’aguantar-se la barbeta i es posa la mà dreta davant la boca, com per dir-me que no digui res, però no n’estic segur. Només que em pogués acostar als seus ulls i mirar-me’ls de prop… Hi podria llegir què pensa i què sent en aquests moments. Tant de bo sabés què em vol dir amb aquest gest, què em vol donar a entendre, però el sentit es perd en la densa foscor de la matinada. De cop i volta em costa respirar. Tanco els ulls i noto una massa d’aire compacta al pit, com si m’hagués empassat un núvol carregat de pluja. Quan obro els ulls al cap d’uns segons, ella ja no hi és. Només queda la cadira buida, i l’ombra dels núvols que es desplaça per sobre l’escriptori.

Surto del llit, m’acosto a la finestra i miro al cel. Penso en el temps que no tornarà. Penso en els rius i en les marees. Penso en els boscos i en les fonts. En la pluja i en les tempestes. En les roques. En les ombres. Tot és dins meu.

L’endemà a la tarda ve un detectiu a la biblioteca. Jo sóc a l’habitació descansant i no me n’assabento. El detectiu interroga l’Oshima durant vint minuts i se’n va.

Llavors l’Oshima ve a explicar-m’ho a l’habitació.

—Era un detectiu de la policia local. M’ha preguntat per tu —diu l’Oshima mentre obre la nevera, d’on treu una ampolla de Perrier, l’aboca en un got i en fa un glop.

—Com sabia que podia ser aquí?

—Vas fer servir el mòbil del teu pare, no?

Busco entre els meus records i faig que sí amb el cap. La nit que em vaig despertar amb la camisa tacada de sang vaig trucar a la Sakura.

—Només una vegada —dic.

—Doncs la policia ha sabut que eres a Takamatsu per aquesta trucada.

Normalment els policies no expliquen tants detalls, però l’hi he fet dir. Si m’ho proposo, puc ser encantador. De fet, també m’ha dit que no han pogut localitzar la persona a qui vas trucar perquè devia ser un telèfon de prepagament. Sigui com sigui, han descobert que eres a Takamatsu, han preguntat en tots els hotels i han trobat que un noi que es diu Kafka Tamura i que coincideix amb la teva descripció es va estar en un hotel de la ciutat gràcies a un acord amb la xarxa d’albergs. Fins al 28 de maig, el dia que van assassinar el teu pare.

M’alegro que no hagin trobat la Sakura. No la vull molestar més.

—El gerent de l’hotel recordava que venies aquí a la biblioteca. Recordes que van trucar per comprovar-ho, oi? Faig que sí amb el cap.

—Doncs vet aquí per què ha vingut aquest detectiu —continua l’Oshima, que fa un altre glop de Perrier—. Evidentment, li he mentit. Li he dit que des del dia 28 que no et veia. Que fins llavors havies vingut cada dia, però que a partir de llavors no t’havíem vist el pèl.

—Encara tindràs problemes —li dic.

—Si no arribo a mentir-li, els hauries tingut tu. I més greus.

—És que no vull embolicar-t’hi. L’Oshima acluca una mica els ulls i somriu.

—No ho entens. Ja m’hi has embolicat.

—Sí, ja ho sé, però…

—Deixem-ho estar. El que està fet ja està fet. Ara ja no en traurem res, de parlar-ne.

Assenteixo en silenci.

—El detectiu m’ha deixat una targeta i m’ha dit que si tornaves a aparèixer li truqués de seguida.

—Sospiten de mi? L’Oshima fa que no amb el cap.

—Diria que no. Però segur que et consideren un testimoni important per aclarir l’assassinat del teu pare. He anat seguint el que surt als diaris, i pel que sembla la investigació està encallada i la policia es comença a impacientar. No tenen empremtes, ni pistes, ni testimonis. Només els quedes tu, i per això et volen trobar. Com que el teu pare era famós, la televisió i la premsa en van plens, i ells no es poden quedar de braços creuats.

—Però si descobreixen que els has mentit, el teu testimoni quedarà invalidat i em quedaré sense coartada. I llavors potser es pensen que he estat jo.

L’Oshima torna fer que no amb el cap.

—Kafka, la policia japonesa no és tan beneita. Potser no tenen gaire imaginació, però no són uns incompetents. Segur que ja han comprovat les llistes de passatgers de tots els vols entre Takamatsu i Tòquio. No sé si ho saps, però a les portes d’embarcament dels aeroports hi ha unes càmeres que graven les anades i vingudes de tots els passatgers, i segur que ja saben que no vas tornar a Tòquio. Al Japó la informació està molt controlada. O sigui que no sospiten de tu. Si fossis el sospitós no hauria vingut un detectiu d’aquí sinó un agent de l’Agència Nacional. I jo no me n’hauria sortit tan fàcilment. De moment només et volen per la informació que els puguis donar.

El que diu sembla lògic.

—Sigui com sigui, val més que continuïs uns quants dies amagat —afegeix—. Pot ser que la policia patrulli per aquesta zona. De fet, el que ha vingut portava una foto teva. Una fotocòpia de la matrícula de l’escola. Ara, semblaves un altre. Hi feies una cara d’emprenyat…

És l’única foto meva que vaig deixar. Sempre he evitat que em fessin fotos, però a l’escola no em va quedar altre remei.

—M’ha dit que a l’institut havies tingut problemes de violència amb els teus companys i que t’havien expulsat tres vegades.

—Tres no, dues. I no em van expulsar. Només em van castigar a estudiar a casa —replico jo. Inspiro profundament i trec l’aire a poc a poc—. A vegades em passa.

—Que perds el control —diu l’Oshima.

Faig que sí amb el cap.

—I llavors fas mal als altres?

—No és la meva intenció, però a vegades és com si dins meu hi hagués algú altre. I quan me n’adono, ja he fet mal a algú.

—Molt mal? —em pregunta l’Oshima. Deixo anar un sospir.

—No gaire. No he trencat mai cap os ni cap dent a ningú.

L’Oshima s’asseu al llit, creua les cames i es tira el serrell enrere. Porta uns chinos blau marí, un polo negre i unes Adidas blanques.

—Em sembla que has de superar moltes coses —diu finalment.

He de superar moltes coses, penso jo.

—I tu, que n’has de superar? —li pregunto.

Ell aixeca les mans en l’aire.

—Més que coses per superar, tinc una cosa per fer: sobreviure en aquest cos que tinc, en aquest recipient tan imperfecte. Pot ser molt fàcil o molt difícil. Sigui com sigui, encara que me’n surti no sembla que faci res de l’altre món. Ningú s’aixecarà per aplaudir-me.

Jo em mossego els llavis.

—I no f has plantejat mai sortir d’aquest recipient? —li pregunto finalment.

—Vols dir sortir d’aquest cos?

Faig que sí amb el cap.

—Ho dius metafòricament o de veritat?

—És igual.

Ell es tira i es torna a tirar el serrell enrere, i el front, pàl·lid, li queda al descobert. Els engranatges del cervell li deuen funcionar a tota velocitat.

—Tu t’ho has plantejat? —em pregunta ell en lloc de respondre’m.

Inspiro una vegada.

—Si vols que et digui la veritat, el cos que tinc no m’agrada. No m’ha agradat mai. No suporto ni la cara, ni les mans, ni la sang, ni els gens, ni res del que he heretat dels meus pares. Si pogués, em desempallegaria de tot, com si marxés de casa.

L’Oshima se’m queda mirant i al cap d’un moment somriu.

—Tens un cos ben musculat. Deixant de banda de qui hagis heretat els trets, ets ben guapo. Bé, potser una mica especial per considerar-te guapo, però no estàs gens malament. Si més no, a mi m’agrades. Ets llest. Tens un penis que ja m’agradaria tenir-lo jo. Trencaràs el cor de moltes noies. No entenc per què no estàs satisfet amb el que tens.

Jo em poso vermell.

—D’acord, suposo que no és això —continua l’Oshima—. A mi tampoc m’agrada el cos que tinc, no cal dir-ho. Està fet de qualsevol manera i és molt incòmode. Ara, el que penso és que si ens plantegéssim l’essència i l’embolcall al revés de com són, és a dir, si penséssim que l’embolcall és l’essència i que l’essència és l’embolcall, la nostra vida seria molt més fàcil d’entendre.

Jo em torno a mirar les mans i penso en la sang que hi tenia, en com era d’enganxosa. Intento pensar en la meva essència i en el meu embolcall, en la meva essència envoltada pel meu embolcall, però l’única imatge que em ve és la d’aquella sang.

—I la senyora Saeki? —pregunto.

—Què vols dir?

—Trobes que ha de superar moltes coses?

—Això l’hi hauries de preguntar a ella —respon l’Oshima.

A les dues porto un cafè a la senyora Saeki, que és al despatx del primer pis. La porta és oberta. Com sempre, està asseguda a l’escriptori, amb el paper i l’estilogràfica al davant. L’estilogràfica, però, està tapada. Té les mans sobre l’escriptori i la mirada perduda en l’aire, contemplant un lloc que no existeix.

Sembla cansada. Té la finestra oberta i la brisa de principi d’estiu agita les cortines blanques de randa. L’escena sembla un quadre al·legòric.

—Gràcies —em diu quan li deixo el cafè a l’escriptori.

—Que està cansada?

Ella fa que sí amb el cap.

—Quan estic cansada semblo més gran, oi?

—A mi no m’ho sembla. Està tan maca com sempre —li dic sincerament.

Ella riu.

—Per ser que ets tan jove, saps com tractar les dones. Jo em poso vermell.

Ella m’assenyala una cadira. És la mateixa on vaig seure ahir, i és exactament al mateix lloc. M’hi assec.

—Ja estic acostumada a estar cansada. Suposo que tu no.

—Diria que no.

—Quan tenia quinze anys jo tampoc hi estava, és clar. —Agafa la tassa i fa un glop de cafè—. Kafka, què hi veus a fora?

Miro per la finestra que té al darrere.

—Hi veig arbres, el cel i algun núvol. I uns quants ocells posats a les branques.

—Un paisatge normal, oi?

—Sí.

—Però si sabessis que demà potser no el tornes a veure, es convertiria en un paisatge preciós i especial, no?

—Suposo que sí.

—Ho has pensat mai, això?

—Sí.

Em mira amb cara de sorpresa.

—Quan?

—Quan he estat enamorat —li responc.

Ella dibuixa un lleu somriure, que se li queda uns instants a la comissura dels llavis, com els tolls que queden després de regar un matí d’estiu.

—Í ara hi estàs? —em pregunta.

—Sí.

—O sigui que cada cop que veus la teva estimada, la seva cara i el seu cos són preciosos i especials.

—Exacte. Penso que la puc perdre.

Ella es queda una estona mirant-me a la cara. El somriure ha desaparegut.

—Imagina’t un ocell posat en una branca molt prima —em diu ella—. La branca es mou amb el vent, i cada cop que belluga la visió de l’ocell canvia, oi que sí?

Faig que sí amb el cap.

—I saps com s’ho fa l’ocell per fixar la vista?

—No ho sé —dic fent que no amb el cap.

—Doncs mou el cap amunt i avall, seguint el moviment de la branca. Un dia que faci vent fixa’t en els ocells. Jo em passo moltes estones mirant per aquesta finestra. No trobes que ha de ser una vida esgotadora? Anar movent el cap cada cop que la branca es belluga…

—Sí.

—Però els ocells ja hi estan acostumats. Per ells és una cosa natural. Ho fan inconscientment i no es cansen tant com podria semblar. Però jo no sóc un ocell sinó una persona, i per això a vegades em canso.

—Vol dir que està posada en una branca?

—Segons com t’ho miris, sí —diu ella—. I de tant en tant fa molt vent.

Deixa la tassa al plat i destapa l’estilogràfica. És el senyal que m’indica el moment de marxar. M’aixeco de la cadira.

—Senyora Saeki, li he de preguntar una cosa —li dic en sec.

—És una cosa personal?

—Sí. I potser una mica agosarada.

—Però, és important?

—Sí. Per mi ho és molt.

Deixa l’estilogràfica sobre l’escriptori i em mira amb una mirada neutra.

—Molt bé, doncs. Endavant.

—Que té fills?

Ella inspira i es queda en silenci. A poc a poc, l’expressió de la cara se li’n va molt lluny, però li torna al cap d’un moment, com una manifestació que avança per un carrer i recula al cap d’una estona.

—Per què ho vols saber?

—És una qüestió personal. No l’hi he preguntat perquè sí.

Agafa la ploma Montblanc i mira la tinta que hi queda. Després en comprova el gruix i el tacte, i la torna a deixar sobre l’escriptori.

—Kafka —diu aixecant el cap—, ja sé que no està bé, però no et puc dir ni que sí ni que no. Almenys de moment. Estic cansada i fa molt vent.

Jo assenteixo amb el cap.

—Perdoni’m. No l’hi hauria d’haver preguntat.

—No pateixis. No és culpa teva —em diu ella amb un to amable—. Gràcies pel cafè. El fas molt bo.

Surto del despatx i torno al pis de baix. Me’n vaig a l’habitació. M’assec al llit i obro un llibre, però les frases no m’entren al cap. Només passo els ulls pels caràcters arrenglerats davant meu, com si mirés una llista de xifres posades a l’atzar. Deixo el llibre, m’acosto a la finestra i miro el jardí. Veig uns quants ocells posats a les branques, però no fa gens de vent. Ja no sé si estic enamorat de la noia de quinze anys que va ser la senyora Saeki o de la dona de més de cinquanta anys que és ara. La línia que les separa s’ha mogut i s’ha començat a esvair. Estic confós. Tanco els ulls i busco un eix dins meu per agafar-m’hi.

Però té tota la raó. Cada cop que la veig, la seva cara i el seu cos són preciosos i especials.





28


Per l’edat que tenia, cl coronel Sanders caminava a bon pas, com si fos un marxador veterà. A més a més, coneixia tots els racons de la ciutat. Va fer drecera pujant per unes escales fosques i estretes, i passant de costat per l’espai que quedava entre dues cases. Va saltar una rasa i, amb una ordre seca, va fer callar un gos que bordava darrere una tanca. La seva menuda figura blanca corria per aquells carrerons com una ànima impacient a la recerca d’un lloc on reposar. En Hoshino s’havia d’afanyar per no perdre’l de vista, esbufegant i amb les aixelles suades. El coronel no es va girar ni un sol cop per veure si el seguia.

—Ei, avi, Que falta gaire? —va preguntar en Hoshino, que ja no podia més.

—Què dius? Com pot ser que ja esbufeguis? —li va dir el coronel Sanders sense girar-se.

—Pensi que sóc client seu. Si em fa caminar d’aquesta manera, no podré fer un bon paper.

—Vaja! I tu et consideres un home? Si amb aquesta caminadeta et passen les ganes de gresca, és que no en tens gens.

—Renoi —va dir en Hoshino.

El coronel Sanders va deixar enrere un altre carreró i va creuar una avinguda, sense fer cas del semàfor. Va continuar caminant fins a trobar un pont, el va creuar i va entrar en un temple força gran. Com que ja era tard, al recinte no s’hi veia ni una ànima. El coronel Sanders va assenyalar un banc que hi havia davant l’oficina del temple i li va fer un senyal a en Hoshino perquè s’hi assegués. Al costat del banc hi havia un gran llum de mercuri que ho il·luminava tot com si fos de dia. En Hoshino va seure al banc, i el coronel Sanders es va asseure al seu costat.

—Ei, avi, no deu pas voler que ho faci per aquí, oi? —va fer en Hoshino, temorós.

—No diguis bestieses, home —va dir el coronel Sanders—. No som com els cérvols de Miyajima, que ho fan allà on els sembla. Qui et penses que sóc? —Llavors es va treure un mòbil platejat de la butxaca i hi va marcar un número de tres xifres—. Sóc jo —va dir quan algú va contestar a l’altre cap de fil—. Al lloc de sempre. Al temple. Estic amb un noi que es diu Hoshino. Sí, com sempre. Afanya’t.

El coronel Sanders va penjar i es va posar el telèfon a la butxaca del vestit blanc.

—Sempre truca a les noies des d’aquí? —li va preguntar en Hoshino.

—Que et sembla malament?

—Ah, no, no. Però potser hi ha algun lloc més adequat, més normal… Per exemple, una cafeteria, un hotel…

—Un temple és més tranquil. I l’aire és més net.

—Potser sí. Però això d’esperar una noia assegut al banc d’un temple… No t’acabes de relaxar. Sembla que t’hagi d’embruixar una guineu.

—Què? No te’n riguis, de Shikoku, sents? Takamatsu és una ciutat molt respectable. La capital de la prefectura. Com vols que hi hagi guineus?

—Ho deia de broma. Però, ja que està en el sector de serveis, trobo que hauria de pensar una mica més en l’ambient, pensar a crear una imatge més luxosa. Ara, potser em fico on no em demanen…

—Exacte. Això no és cosa teva —va fer el coronel Sanders secament—. Per cert, allò de la pedra.

—Ah, sí. Què m’ha de dir?

—Tu suca-la i després ja en parlarem.

—Sucar-la és important, eh?

El coronel Sanders va fer que sí amb el cap uns quants cops, passant-se la mà pel masclet.

—Exacte. Això de sucar-la és important. És com un ritual. Primer suca-la, i de la pedra ja en parlarem després. Ja ho veuràs: aquesta noia t’agradarà. És la nostra número u. Té els pits turgents, la pell fina, els malucs sinuosos, allà on saps suau i humit… És una màquina. Si fos un cotxe, seria un quatre per quatre: només que premis una mica l’accelerador li entra un desig turbo. Llavors empunyes el canvi de marxes, fas un revolt, el motor puja de revolucions, passes al carril ràpid i ja està, Hoshino, ja ets al setè cel!

—Avi, està fet tot un personatge —va dir en Hoshino, admirat.

—Ja t’he dit que no em dedico a això per necessitat.

La noia va aparèixer al cap d’un quart. Tal com havia avançat el coronel Sanders, era una bellesa amb un cos espectacular. Portava una minifaldilla negra molt arrapada, unes sabates de taló negres i una bossa esmaltada i també negra penjada a l’espatlla. Hauria pogut fer de model. Tenia uns bons pits, que l’escot, generós, deixava entreveure.

—T’agrada, Hoshino? —va preguntar el coronel Sanders.

En Hoshino va assentir, amb cara d’estar al·lucinant. No sabia què dir.

—Ja t’he dit que és una màquina. Vinga, és tota teva —el va animar el coronel Sanders, rient per primer cop i fent-li un bon pessic al cul.

La noia el va dur a un love hotel que hi havia a prop del temple. Un cop a l’habitació, va omplir la banyera i, sense perdre temps, es va despullar ella i va despullar en Hoshino. El va rentar bé, li va llepar el cos i li va fer una fel·lació absolutament artística, amb una tècnica que ell no havia vist mai de la vida. Sense poder pensar en res més, es va córrer.

—Quina passada —va dir entrant de nou a la banyera—. No m’havien fet mai res semblant.

—Doncs només és el principi —li va dir la noia—. Encara t’esperen coses millors.

—Però si això ja ha estat molt bé.

—Com de bé?

—Com si no m’hagués de preocupar ni pel passat ni pel futur.

—«El present és un avanç inabastable del passat que devora el futur. De fet, qualsevol percepció ja és record».

En Hoshino va alçar el cap, atònit, i va mirar la noia a la cara.

—Què és això?

—Henri Bergson —li va respondre la noia mentre llepava l’esperma que li quedava a la punta del penis—. Bebòria i bira.

—Què?

—Memòria i vida. L’has llegit?

—No em sona —va dir en Hoshino, després de pensar-hi un moment. Excepte el manual de conducció de tancs que li havien fet llegir a les Forces d’Autodefensa (i els volums sobre la cultura i la història de Shikoku que havia fullejat aquells dos dies a la biblioteca), els únics llibres que recordava haver llegit eren còmics.

—I tu?

La noia va fer que sí amb el cap.

—L’he hagut de llegir. Faig la carrera de filosofia i s’acosten els exàmens.

—Ah —va fer en Hoshino, sorprès—. Així, això és una feina a temps parcial.

—Sí. Per pagar-me els estudis.

Llavors ella el va dur al llit, on li va començar a passar els dits i la llengua per tot el cos i li va provocar una erecció amb totes les de la llei, com la torre de Pisa en temps de carnaval.

—Ostres, Hoshino, ja tornes a estar a punt —va dir la noia, fent uns nous moviments—. Tens cap petició especial? Alguna cosa que vols que et faci? El senyor Sanders m’ha demanat que et tracti a cos de rei.

—Ara no se m’acut res especial, però, que em podries dir alguna altra citació filosòfica d’aquestes? No sé per què, però em sembla que m’ajuden a no corre’m tan de pressa. Si continues així, acabaré de seguida.

—Tens raó. Et va bé Hegel?

—M’és igual. El que vulguis.

—Doncs et recomano Hegel. Està passat de moda, però ja se sap que tot torna.

—Vinga, doncs.

—«El “jo” és alhora el contingut d’una relació i allò que estableix aquesta relació».

—Ah.

—Hegel és qui va definir l’autoconsciència. Deia que una persona no és només conscient del seu jo i d’un objecte com a entitats separades, sinó que mitjançant la projecció del jo a través de l’objecte també és capaç d’adquirir voluntàriament una millor comprensió del jo. Això és l’autoconsciència.

—No he entès res.

—A veure, pensa en el que t’estic fent ara. Per mi, jo sóc el jo i tu ets l’objecte.

Per tu, evidentment és al revés. Tu ets el jo i jo sóc l’objecte. I amb aquest intercanvi entre el jo i l’objecte, el que fem és projectar-nos i adquirir l’autoconsciència. Voluntàriament. És l’exemple més fàcil que se m’acut.

—Encara no ho entenc, però em fa sentir bé.

—D’això es tracta —va fer la noia.

Després d’acomiadar-se de la noia, en Hoshino va tornar al temple, on va trobar el coronel Sanders assegut al mateix banc on l’havia deixat.

—Ei, avi, no s’ha mogut d’aquí en tota l’estona? —li va preguntar.

El coronel Sanders va fer que no amb el cap, evidentment molest.

—Quina bajanada. Tu creus que em puc permetre estar-me tanta estona esperant-te? Et penses que no tinc feina o què? Mentre tu eres en aquell llit pujant al setè cel, jo he estat treballant. La noia m’ha trucat fa un moment per dir-me que ja estàveu i he vingut corrents. Què t’ha semblat, la nostra màquina? Déu n’hi do, oi?

—M’ha encantat. No en tinc cap queixa. M’he corregut tres vegades. I voluntàriament. És com si hagués perdut un parell de quilos.

—Me n’alegro. Per cert, allò de la pedra…

—Ah, sí. Això és el més important.

—De fet, és dins el bosc d’aquest temple.

—Vol dir «La pedra d’entrada»?

—És clar. «La pedra d’entrada».

—Segur que no m’enganya?

En sentir això, el coronel Sanders va aixecar el cap.

—Què dius, capsigrany? Que t’he dit mai cap mentida? Que potser m’invento les coses? T’he dit que et donaria una noia de primera i te l’he donada, no? I a preu de ganga: amb només quinze mil iens t’has corregut tres vegades. I encara dubtes de mi?

—No s’enfadi, home. No és que no me’n refiï, però és que tot va tan de pressa que no me’n sé avenir. Pensi en el que m’ha passat: jo vaig tan tranquil pel carrer, em crida un avi estrambòtic que em diu que em dirà on és la pedra, em presenta una noia que em fa perdre el món de vista…

—Tres vegades.

—Sí, tres vegades. I a sobre, em diu que la pedra que busco és aquí mateix.

Qualsevol malpensaria una mica, no?

—Encara no ho entens, oi? Estàs davant una revelació —va dir el coronel Sanders fent petar la llengua—, i les revelacions superen els límits de la normalitat.

Una vida sense revelacions no seria una vida. El més important és passar d’una raó que observa a una raó que actua. M’entens, cap de suro?

—És l’intercanvi entre el jo i l’objecte que projecta…? —va fer en Hoshino, temorós.

—Exacte. M’alegro que almenys sàpigues això. És del que es tracta. Segueix-me i podràs adorar la pedra en qüestió. I pensa que és a preu de saldo.





29


Truco a la Sakura des del telèfon públic de la biblioteca. Ara que hi penso, des del dia que em vaig quedar a casa seva que no sap res de mi. Li vaig deixar una nota i vaig desaparèixer. Em sap greu. Poc després vaig venir a la biblioteca, i l’Oshima em va portar a la cabana, on vaig passar uns quants dies aïllat de tot. En tornar de la muntanya vaig començar a treballar i a viure a la biblioteca, on cada nit he vist l’esperit vivent (o alguna cosa semblant) de la senyora Saeki, i m’he enamorat perdudament d’aquesta noia de quinze anys. Des que vaig marxar del pis de la Sakura m’han passat moltes coses, però evidentment això no és excusa.

Li truco poc abans de les nou del vespre, i em contesta al sisè to.

—On t’havies ficat? —em diu secament.

—Encara sóc a Takamatsu.

Ella s’està una estona en silenci. Al fons sento el televisor engegat.

—He sobreviscut —afegeixo.

Continua el silenci, fins que per fi deixa anar un sospir de resignació.

—Com és que vas marxar tan de pressa, mentre jo no hi era? Estava amoïnada i vaig tornar a casa més aviat que els altres dies. Fins i tot vaig anar a comprar per a tots dos.

—Ja. Em sap greu, però havia de marxar. Estava molt confós i m’havia de recuperar. Necessitava pensar les coses amb calma. Estar amb tu va ser… com t’ho diria…

—Massa fort?

—Sí. No havia estat mai amb cap noia.

—Ah no?

—Va ser la teva olor i tot plegat…

—És dur, ser jove, oi?

—Suposo que sí —dic jo—. Com et va la feina?

—És un no parar. Però com que vull estalviar una mica, ja em va bé.

—Per cert —li dic després d’una pausa—, la policia de Takamatsu m’està buscant.

—Per allò de la sang? —pregunta ella prudentment, després d’un silenci.

De moment decideixo no explicar-li la veritat.

—No, per allò no. Em busquen perquè he marxat de casa. Si em troben, em detindran i m’enviaran a Tòquio. Només és això. Potser es posen en contacte amb tu. La nit que em vaig quedar al teu pis et vaig trucar amb el mòbil, i mirant el registre de trucades van descobrir que era a Takamatsu. També devien trobar el teu telèfon.

—Vaja —diu ella—. Però per mi no pateixis. El telèfon és de prepagament, i segur que no em troben. A més, era del meu xicot, o sigui que no podran saber ni el meu nom ni la meva adreça.

—Millor —dic jo—. No vull molestar-te més.

—Ets tan tendre que em faràs plorar.

—T’ho dic de debò.

—Ja ho sé —diu ella, com si li sabés greu—. Així, on s’està ara el nostre fugitiu?

—A casa d’un conegut.

—Em pensava que no hi coneixies ningú, a Takamatsu. No sé com explicar-li on sóc. Com podria resumir tot el que m’ha passat aquests últims dies?

—És una història molt llarga —li dic.

—Com de costum.

—Sí. No sé com m’ho faig, però sempre és així.

—Potser hi tens tirada.

—Potser sí —dic jo—. Ja t’ho explicaré un altre dia. No és que t’amagui res, però per telèfon no sé com explicar-t’ho.

—No cal que m’ho expliquis. Només espero que no t’hagis ficat en un embolic.

—Això no. No pateixis. Ella sospira.

—Ja sé que t’agrada anar a la teva, però no et fiquis en res il·legal, em sents?

No val la pena. Billy el Nen es va morir abans dels vint.

—No és veritat —la corregeixo—. Va matar vint-i-un paios i es va morir als vint-i-u.

—D’acord —diu ella—. Per cert, que volies res?

—Donar-te les gràcies. Em sap greu haver marxat d’aquella manera després que et portessis tan bé amb mi.

—Ja ho sé. No passa res.

—I també volia sentir la teva veu —li dic.

—M’alegra que m’ho diguis, però, vols dir que et serveix de res, la meva veu?

—Com t’ho diria… Ja sé que et pot semblar estrany, però tu vius al món real, respires aire real i dius paraules reals. Parlant amb tu sento que encara estic en contacte amb aquest món. I per mi això és molt important.

—La gent que hi ha al teu voltant no és així?

—Potser no —li responc.

—No t’entenc. M’estàs dient que ets en un lloc irreal i amb gent irreal?

Jo m’ho penso un moment.

—Potser sí.

—Escolta, Kafka —diu la Sakura—. Ja sé que és la teva vida i que no t’he de dir el que has de fer, però pel que em dius potser valdria la pena que canviessis d’aires. No sé com és el lloc on ets, però em fa l’efecte que n’hauries de sortir. És un pressentiment. Per què no véns aquí? T’hi pots estar tant temps com vulguis.

—Per què ets tan bona amb mi, Sakura?

—Tu ets ruc o què?

—Per què?

—Perquè m’agrades. Ja sé que sóc una mica capritxosa, però això no ho faria per qualsevol. Ho faig perquè em caus bé i perquè m’agrades. No sé com dir-ho, però és com si fossis el meu germà.

Em quedo en silenci, amb l’auricular a la mà. Durant uns instants no sé què fer.

Em roda el cap. Ningú m’havia dit mai res semblant.

—Que em sents? —fa la Sakura.

—Sí —li dic.

—Doncs si em sents digues alguna cosa.

Em poso ben recte i inspiro profundament.

—Escolta, Sakura —dic per fi—. Tant de bo pogués venir. T’ho dic de tot cor.

Però de moment és impossible. Ja t’he dit que no puc marxar d’on sóc. Entre altres coses, perquè m’he enamorat.

—D’una noia irreal i complicada?

—Diria que sí.

Sento que deixa anar un altre sospir, profund i sincer, a l’altra banda del fil.

—Quan us enamoreu, els nois de la teva edat teniu tendència a tocar poc de peus a terra, i si dius que aquesta noia és una mica etèria, estàs ben posat. Entens què vull dir?

—És clar.

—Escolta, Kafka.

—Digues.

—Si et passa res truca’m, sents? No te n’estiguis. Sigui l’hora que sigui.

—Gràcies.

Després de penjar torno a l’habitació, poso el disc de «Kafka a la platja» al plat i abaixo l’agulla. I de nou torno a aquell lloc i a aquell temps.

Noto una presència i obro els ulls. Tot està a les fosques. Les xifres fluorescents del despertador marquen més de les tres. M’he adormit sense adonar-me’n. La veig banyada per la pàl·lida llum dels fanals del jardí. Com sempre, està asseguda davant l’escriptori, mirant el quadre de la paret. Està immòbil, aguantant-se el cap amb les mans. També com sempre, jo estic estirat al llit, respirant en silenci, i acluco una mica els ulls per veure-la. A fora, la brisa del mar fa moure les branques del sanguinyol.

Al cap d’una estona, però, m’adono que en l’aire hi ha alguna cosa diferent.

Alguna cosa que, de manera subtil però definitiva, trenca l’harmonia perfecta d’aquest petit món. Acluco més els ulls per veure-hi en la foscor. Què hi ha de diferent? El vent bufa amb més força, i noto que la sang que em corre per les venes es fa estranyament espessa. Les branques del sanguinyol dibuixen un laberint nerviós al vidre de la finestra. Finalment me n’adono: la silueta que veig no és la de la noia. S’hi assembla molt, és gairebé idèntica, però no és la mateixa. És com un dibuix calcat, i alguns punts no coincideixen. Per exemple, els cabells i la roba són diferents. Ara bé, la diferència més gran és la sensació que provoca la seva presència. Sense adonar-me’n, moc el cap a banda i banda. No és la noia de sempre, sinó algú altre. Passa alguna cosa, alguna cosa important. M’agafo les mans ben fort dins el futon. I, com si ja no pogués aguantar més, el cor em comença a bategar amb força, amb un ritme sec i irregular.

Com si el soroll dels meus batecs fos el senyal que esperava, la silueta que hi ha a la cadira comença a moure’s, molt a poc a poc, canviant d’angle com un gran vaixell que varia el rumb. Deixa d’aguantar-se el cap amb les mans i es gira cap a mi. És la senyora Saeki. Inspiro profundament, però sóc incapaç de treure l’aire. És la senyora Saeki de debò. O, dit d’una altra manera, la senyora Saeki actual. S’està una estona mirant-me, concentrada, com quan mira el quadre de «Kafka a la platja». Penso en l’eix del temps. Potser en algun lloc que no conec hi ha alguna anomalia amb el temps. Potser per això somni i realitat es confonen, com quan l’aigua del riu es barreja amb la del mar. Intento entendre el que està passant, però no me’n surto.

Finalment ella s’aixeca i se m’acosta a poc a poc. Camina tan dreta com sempre. Va descalça, i el terra cruix sota els seus peus. S’asseu a la vora del llit i es queda una estona quieta, en silenci. El seu cos és dens i pesant. Porta una brusa de seda blanca i una faldilla de color blau marí que li arriba fins als genolls. Allarga la mà i em passa els dits entremig dels cabells curts. La mà és de veritat. I els dits també. Llavors s’aixeca i, en la poca llum que entra de fora, comença a despullar-se, impassible. No va de pressa, però tampoc dubta. Amb uns moviments suaus i naturals, es desbotona la brusa i es treu la faldilla i les calces. Les peces van caient a terra sense fer soroll. Té els ulls oberts, però està adormida. Es mou com una somnàmbula.

Quan acaba de despullar-se, es fica al llit i m’abraça amb els seus braços pàl·lids. Noto el seu alè càlid al coll, i el seu pèl púbic a la cuixa. Es deu pensar que sóc el seu xicot, mort fa molt temps, i que està a punt de repetir el que solien fer en aquesta mateixa habitació. De manera natural, com la cosa més normal del món. Adormida. Somiant.

Penso que hauria de despertar-la. Es confon. Li he de dir que s’equivoca. Això no és un somni sinó el món real. Però tot va massa de pressa i no tinc prou força per aturar-ho. Estic desconcertat i sento com m’engoleix una distorsió en el temps.

T’engoleix una distorsió en el temps.

Sense que te n’adonis, el seu somni ha embolcallat la teva consciència.

Suaument, càlidament, com el líquid amniòtic. La senyora Saeki et treu la samarreta i els calçotets. Et fa uns quants petons al coll, i tot seguit allarga la mà per agafar-te el penis, dur com la porcellana. T’agafa els testicles i, sense dir res, et porta els dits cap al seu entrecuix. Té la vagina calenta i humida. Et fa petons al pit i et llepa els mugrons. Els teus dits entren dintre seu a poc a poc, com si te’ls xuclés.

On comença la teva responsabilitat? Mentre maldes per escampar el boirim que t’enterboleix el pensament, intentes veure on ets. Intentes orientar-te, agafar-te a l’eix del temps, però ets incapaç de trobar la frontera que separa els somnis de la realitat. Ni tan sols trobes la frontera que separa el que és possible del que és real. L’únic que saps és que estàs en una situació molt delicada. Delicada i perillosa. Estàs atrapat en aquest corrent, sense poder entendre els principis o la lògica de la profecia. Com passa quan hi ha una riuada en una ciutat, tots els senyals han quedat submergits, i l’únic que pots veure són els sostres anònims de les cases.

Estàs de panxa enlaire. La senyora Saeki et puja a sobre, s’obre de cames i es fica el teu penis, dur com una pedra, a dins. No pots triar. Qui tria és ella. Mou els malucs amb força, com si fes un dibuix amb el cos, i els seus cabells llisos et cauen a les espatlles, gronxant-se silenciosament, com les branques d’un salze. A poc a poc vas caient en un fangar tou. El món és un lloc calent, humit i indistint, on només existeix el teu penis dur i refulgent. Tanques els ulls i comences a somiar.

No saps quant temps passa. Puja la marea i surt la lluna. Aviat et corres. No ho pots evitar. Descarregues una vegada i una altra dintre seu. Ella es contreu i dolçament recull la teva esperma. Continua dormint amb els ulls oberts. És en un altre món. I la teva esperma també.

Passa el temps. No em puc moure. No sé si és que estic totalment paralitzat o que no tinc ganes de bellugar-me. Ella se separa de mi i s’estira al meu costat. Al cap d’una estona s’aixeca i es posa les calces, la faldilla i la brusa. Llavors allarga la mà i me la torna a passar pels cabells. Tot té lloc en silenci. Ara que hi penso, des que ha aparegut a l’habitació no ha dit ni una paraula. Només sento el cruixit del terra de fusta i el vent que no para de bufar. L’habitació respira i el vidre de la finestra tremola lleument. Aquest és l’únic khoros que tinc.

Encara adormida, travessa l’habitació i se’n va. La porta s’obre només una mica i ella s’hi esmuny, com el delicat peix d’un somni. La porta es tanca sense fer soroll.

Jo m’ho miro tot des del llit, incapaç de moure’m. No puc ni aixecar un dit. Tinc els llavis segellats. Les paraules dormen en un racó del temps.

Paro l’orella, pensant que potser m’arribarà el soroll del Golf que se’n va, però no sento res. El vent arrossega els núvols i els fa desaparèixer. Les branques del sanguinyol es van movent, brillant en la foscor com ganivets esmolats. La finestra de l’habitació és la finestra del meu cor. La porta per on ha marxat la senyora Saeki és la porta del meu cor. Em quedo despert fins a l’alba, amb la vista clavada en la cadira buida.





30


En Hoshino i el coronel Sanders van saltar una tanca no gaire alta i van entrar al bosc del temple, on hi havia un caminet. El coronel Sanders es va treure una lot petita de la butxaca de l’americana per il·luminar-lo. Tot i no ser un bosc gaire extens, els arbres eren grans i vells, i el brancatge espès formava una massa fosca damunt els seus caps. De terra pujava una forta olor d’herba.

El coronel Sanders anava davant però, a diferència d’abans, ara caminava a poc a poc. Avançava pas a pas i amb molt de compte, enfocant bé la lot per veure on trepitjava. En Hoshino el seguia de molt a prop.

—Ei, avi, sembla que estiguem de maniobres, eh? —va dir en Hoshino a l’esquena del coronel Sanders—. Ah! Un fantasma!

—Vols parar de dir bajanades? —va dir el coronel Sanders sense girar-se.

—D’acord, d’acord.

De sobte en Hoshino es va preguntar què devia fer en Nakata en aquell moment. Segur que dormia. Un cop agafava el son no es despertava per res del món. Era ben bé com si l’expressió «dormir com un soc» l’haguessin inventat per a ell. El que en Hoshino no sabia, però, era quina mena de somnis tenia durant aquelles dormides.

—Avi, pencarà no hi som?

—Ja falta poc —li va respondre el coronel Sanders.

—Escolti —va fer en Hoshino.

—Què vols?

—De debò que és el coronel Sanders?

El coronel Sanders es va escurar la gola.

—Si vols que et digui la veritat, no ho sóc. Només he adoptat el seu aspecte.

—Ja m’ho semblava —va dir en Hoshino—. Així, qui és realment?

—No tinc nom.

—I no té problemes, sense nom?

—Cap ni un. No tinc ni nom ni forma.

—Com un pet.

—Si ho vols dir així… Com que no tinc forma, em puc convertir en el que vulgui.

—Ah.

—Aquesta vegada he adoptat una forma senzilla, la d’una icona del capitalisme.

M’hauria agradat ser en Mickey Mouse, però els de Disney són molt estrictes amb els drets d’imatge, i encara em denunciarien.

—A mi no m’hauria agradat que en Mickey em presentés una noia.

—També tens raó.

—I a més em sembla que la imatge del coronel Sanders s’adiu amb el seu caràcter.

—Però si no en tinc, de caràcter. Ni sentiments. «Puc tenir forma i parlar, però no sóc ni Déu ni Buda, sinó un ésser despietat amb un cor que no és humà».

—Què és això, ara?

—Un fragment d’Els contes de pluja i de lluna, d’Ueda Akinari. Segur que no l’has llegit.

—Doncs no.

—El que vol dir és que, tot i aparèixer davant teu amb forma humana, no sóc ni Déu ni Buda. I com que no tinc sentiments, el meu cor funciona diferent del cor dels humans.

—Ah —va fer en Hoshino—. No sé si ho entenc. Vol dir que vostè no és una persona, ni Déu, ni Buda, oi?

—«Ni Déu, ni Buda, només un pobre despietat. Com a tal, no m’és donat de judicar ni observar el bé i el mal dels homes».

—No entenc res.

—Això vol dir que, com que no sóc Déu ni Buda, no em cal jutjar si una persona és bona o dolenta, ni actuar respectant els principis del que està bé i del que està malament.

—O sigui, que està per sobre del bé i del mal.

—Ets massa ingenu, Hoshino. No és que estigui per sobre del bé i del mal, sinó que no m’afecten. No sé què està bé ni què està malament. El meu objectiu és servar la funció que m’han donat. Sóc un ésser molt pragmàtic, una entitat neutral.

—Què vol dir «servar» la funció que li han donat?

—Que no has anat mai a escola?

—Vaig anar a l’institut, però a fer formació professional. Em passava el dia anant amb moto.

—Doncs vol dir que m’encarrego que tot faci la funció que ha de fer. El meu paper és garantir la correlació dels diferents mons. Que tot estigui en ordre. Que després d’una causa hi hagi sempre un efecte. Que els significats no es barregin.

Que abans del present vingui sempre el passat. I que després del present vingui sempre el futur… Bé, això del temps pot variar una mica. Al món no hi ha res perfecte, Hoshino. Mentre el resultat final quadri més o menys, no m’hi amoïno més del compte. Encara que no ho sembli, sóc bastant flexible. Més que ser flexible, hauria de dir que «ometo el processament sensorial de la informació contínua», però no ho diré. Seria massa llarg d’explicar i segur que no m’entendries. En qualsevol cas, el que vull dir és que no em fixo gaire en els detalls. Ara, si al final els comptes no quadren, malament. És un problema de responsabilitat.

—No entenc res. Però, si és tan important, com és que fa de macarró pels carrerons de Takamatsu?

—Quants cops t’he de dir que no sóc una persona?

—Entesos, entesos…

—Ho he fet per portar-te a tu fins aquí. Com que t’he de demanar una cosa, he volgut que almenys abans t’ho passessis bé. Com una mena de formalitat.

—M’ha de demanar una cosa?

—Que no m’has sentit? Ja t’he dit que no tinc forma. Sóc un ens metafísic, conceptual. No tinc forma ni substància, i per dur a terme un acte real es necessita algú amb substància.

—I en aquest cas la substància seré jo.

—Exacte —va dir el coronel Sanders.

Van avançar pel caminet fins que van trobar un templet al peu d’un roure. Era un templet vell i mig fet malbé, sense ofrenes ni decoracions; estava a la intempèrie, abandonat i oblidat de tothom.

—La pedra és aquí a dins —va dir el coronel Sanders, il·luminant-lo amb la lot—. Obre la porta.

—Això sí que no —va saltar en Hoshino, movent el cap a banda i banda—. Els temples no es poden obrir així com així. Si els obres et cau un malefici. Segur que perds el nas o les orelles.

—No pateixis, que no et passarà res. Va, obre. No perdràs ni el nas ni les orelles. Com pots ser tan supersticiós?

—Per què no obre vostè? Jo no en vull saber res.

—Mira que ets caparrut! No t’he dit que no tinc substància? Que només sóc un concepte abstracte? Que no puc fer res sol? Que per això t’he fet venir fins aquí? Què t’he deixat fruir fins a tres vegades a preu de ganga?

—Sí, m’ho he passat molt bé… però no em convencerà. De petit l’avi sempre em deia que no fes mai res dolent en cap temple.

—Deixa’l estar, el teu avi. I no em surtis amb la teva moral de poble, que no tenim temps.

Finalment, en Hoshino va obrir la porta del temple a contracor. El coronel Sanders en va il·luminar l’interior. Efectivament, a dins hi havia una pedra vella i arrodonida. Tal com havia dit en Nakata, tenia la forma d’un pastís d’arròs. Era plana, de color blanc i de la mida d’un elapé.

—És aquesta pedra? —va preguntar en Hoshino.

—Sí —va respondre el coronel Sanders—. Treu-la.

—Un moment, avi. Això ja és robar.

—No pateixis, que ningú la trobarà a faltar. No li importa a ningú.

—Però aquesta pedra és de Déu, no? Si l’hi prenem s’enfadarà.

El coronel Sanders va creuar els braços i es va quedar mirant en Hoshino.

—Què és Déu? —li va preguntar finalment.

En Hoshino es va quedar pensant, sense saber què respondre.

—Quina cara fa? A què es dedica? —va continuar el coronel Sanders.

—No ho sé, jo. Però Déu és Déu. És a tot arreu, mirant-nos i jutjant si el que fem està bé o malament.

—Com un àrbitre de futbol?

—Potser sí.

—Així, Déu va amb calça curta, amb un xiulet a la boca i cronometrant el temps perdut?

—No em burxi tant —va dir en Hoshino.

—I el Déu del Japó i el de l’estranger són amics o enemics?

—Com vol que ho sàpiga, jo?

—Escolta, Hoshino. Déu només existeix dins la consciència de les persones. Per bé o per mal, al Japó Déu sempre ha estat un concepte molt flexible. La prova és el que va passar després de la guerra. Abans de la guerra l’emperador era Déu, però amb la derrota el general MacArthur li va manar que renunciés a la divinitat i ell no va tenir cap inconvenient a fer aquella declaració dient que era una persona normal, i a partir del 1946 va deixar de ser Déu. Els déus japonesos s’adapten al que convingui. Només cal que ho digui un general americà que fuma pipa i va amb ulleres de sol i un déu japonès canvia de naturalesa. Són molt postmoderns. Si penses que existeixen, existeixen. I si penses que no, no. O sigui que no cal que pateixis.

—Vinga, agafa la pedra. Jo assumeixo tota la responsabilitat. No sóc ni Déu ni Buda, però tinc els meus contactes. Ja m’encarregaré que no et caigui cap malefici.

—Segur que assumeix tota la responsabilitat?

—Sóc un home de paraula —va dir el coronel Sanders.

En Hoshino va allargar els braços i va aixecar la pedra com qui agafa una mina.

—Renoi, com pesa.

—És normal, no? Les pedres no són com el tom.

—Vull dir que per ser una pedra pesa molt —va dir en Hoshino—. I ara què faig?

—Te l’endús a l’hostal i la deixes a la vora del llit. Després ja passarà el que hagi de passar.

—Vol que la tragini fins a l’hostal?

—Si pesa massa, agafes un taxi i ja està —va suggerir el coronel Sanders.

—Però, segur que me la puc endur tan lluny?

—És clar, home. Tots els objectes estan en transició. La terra, el temps, els conceptes, l’amor, la vida, les creences, la justícia, el mal… tot és fluid i transitori.

No hi ha res que es quedi sempre al mateix lloc o que tingui sempre la mateixa forma. L’espai és com un immens servei de paqueteria.

—Ah.

—Aquesta pedra és aquí només transitòriament. Encara que la moguis no passarà res.

—Però, com és que aquesta pedra és tan important? No sembla res de l’altre món.

—Si vols que et digui la veritat, la pedra en si és insignificant. Les circumstàncies demanen que hi hagi alguna cosa i s’escau que és aquesta pedra.

Txèkhov ho deia millor:

«Si en un relat apareix una arma, algú l’ha de disparar». Ho entens?

—No.

—Ja m’ho pensava —va fer el coronel Sanders—. T’ho he preguntat per no ser mal educat.

—Gràcies.

—El que Txèkhov volia dir és que la necessitat és un concepte independent, que té una estructura diferent de la lògica, de la moral o del significat. Que la funció sempre va lligada amb el paper que fa una cosa. Que una cosa que no tingui un paper clar no ha d’existir, i que una cosa que tingui un paper ben definit sí. Això és la dramatúrgia. No neix de la lògica, ni de la moral, ni del significat, sinó de les relacions. I Txèkhov era un mestre de la dramatúrgia.

—Doncs jo no entenc res. Això que diu és massa difícil.

—Aquesta pedra que portes és l’arma que diu Txèkhov. Algú l’ha de disparar. És en aquest sentit que aquesta pedra és important. És una pedra especial. Ara, no és una pedra sagrada, i per tant no t’has d’amoïnar per si et cau un malefici.

En Hoshino va arrufar les celles.

—Aquesta pedra és una arma?

—Només en sentit metafòric. No pateixis, que a dins no hi ha bales.

El coronel Sanders es va treure un gran mocador de la butxaca i el va allargar a en Hoshino.

—Embolica-la amb això. Val més que no la vegi ningú.

—Veu com la robem?

—Què t’empatolles? Ets sord o què? Ja t’he dit que no la robem. Només l’agafem perquè la necessitem per a una cosa important.

—Ah, ja ho entenc. Segons els principis de la dramatúrgia, tenim la necessitat de moure aquesta substància.

—Exacte —va confirmar el coronel Sanders fent que sí amb el cap—. Veus com quan vols ho entens tot?

En Hoshino va tornar per on havien vingut, carregant la pedra embolicada amb el mocador, de color blau marí, i amb el coronel Sanders il·luminant-li el camí amb la lot. Com que la pedra pesava més del que semblava a primer cop d’ull, es va haver d’aturar uns quants cops a descansar. En sortir del bosc, van travessar el recinte del temple ben de pressa perquè ningú els veiés i van sortir a l’avinguda. El coronel Sanders va aturar un taxi i va esperar que en Hoshino hi pugés amb la pedra.

—Així, la deixo al costat del llit i ja està? —va preguntar en Hoshino.

—Exacte —va confirmar el coronel Sanders—. Ja n’hi haurà prou. I no pensis més del compte. El que importa és que la pedra sigui on ha de ser.

—Suposo que li he de donar les gràcies per haver-me dit on era.

El coronel Sanders va somriure.

—No cal que me les donis. Només he fet el que havia de fer. He complert la funció que m’han donat. Ara, què me’n dius, d’aquella noia?

—És una meravella.

—Me n’alegro.

—Era de veritat, oi? No era una guineu ni una cosa abstracta, oi?

—No, no era ni una guineu ni una abstracció. Era ben real. Un autèntic quatre per quatre del desig. No saps el que em va costar de trobar. O sigui que no pateixis.

—Uf —va fer en Hoshino, alleujat.

Quan en Hoshino va deixar la pedra embolicada amb el mocador al costat del coixí d’en Nakata, ja era la una tocada. Va pensar que deixant-la al costat del llit d’en Nakata en lloc del seu reduïa les possibilitats de ser víctima d’un malefici. Tal com s’havia imaginat, en Nakata dormia com un soc. Va desfer el mocador i va deixar la pedra al descobert. Es va posar el pijama, es va ficar dins l’altre futon i es va adormir de seguida. Va tenir un somni no gaire llarg en què Déu saltava al camp amb calça curta, les cames peludes i un xiulet a la boca.

Quan en Nakata es va despertar a les cinc de la matinada, va trobar la pedra al costat del seu coixí.





31


Poc després de la una, porto un cafè acabat de fer al despatx del primer pis. Com sempre, la porta és oberta. La senyora Saeki està plantada al costat de la finestra, amb una mà recolzada a l’ampit i mirant a fora. Deu pensar alguna cosa. Amb l’altra mà joguineja, potser inconscientment, amb els botons de la brusa. Sobre l’escriptori no hi ha ni l’estilogràfica ni els papers on escriu normalment. Jo hi deixo la tassa. El cel està cobert d’una fina capa de núvols, i no se sent cap ocell.

Quan per fi s’adona de la meva presència, surt de les seves cabòries, s’acosta a l’escriptori i fa un glop de cafè. Igual que ahir, em fa un senyal perquè segui a la cadira. M’assec a l’altra banda de l’escriptori i miro com es pren el cafè. Em pregunto si es recorda del que va passar ahir a la nit. Sembla que ho sàpiga tot, però alhora que no sàpiga res. Jo recordo el seu cos despullat, el tacte de les diferents parts, però no sé del cert si realment era el cos d’ella. En el moment en què passava, però, n’estava segur.

Avui va amb una brusa de color verd fluix i una faldilla estreta de color beix. Al coll de la brusa hi veig un collaret platejat, molt elegant. Té els dits creuats sobre l’escriptori, com si fossin objectes perfectament acabats.

—Què? Et comença a agradar aquest lloc? —em pregunta.

—Vol dir Takamatsu?

—Sí.

—No ho sé —li dic—. Encara no he vist gran cosa, només els llocs per on he passat: aquesta biblioteca, el gimnàs, l’estació, l’hotel…

—No trobes que és una ciutat avorrida? Faig que no amb el cap.

—No ho sé. Jo no he tingut temps d’avorrir-me. I, de tota manera, totes les ciutats s’assemblen. Vostè la troba avorrida?

S’arronsa una mica d’espatlles.

—Quan era jove sí. Tenia ganes de marxar-ne, d’anar a algun lloc on hi hagués coses especials i gent interessant.

—Gent interessant?

Mou una mica el cap a banda i banda.

—Era molt jove —diu—. I quan ets jove penses així. Tu no?

—No. No he pensat mai que he d’anar a un lloc especial perquè em passin coses interessants. Jo només volia marxar, ser en qualsevol lloc menys on era.

—I on eres?

—A Nogata, al barri de Nakano. És el lloc on vaig néixer.

No ho puc assegurar, però en sentir aquest nom alguna cosa li travessa la mirada.

—Així, només volies marxar-ne, sense pensar el lloc on havies d’anar —diu ella.

—Exacte —dic—. Sabia que si no me n’anava acabaria malament. I per això vaig marxar.

Es mira les mans, posades sobre l’escriptori, amb una mirada distant.

—Als vint anys, quan vaig marxar d’aquí, a mi em passava el mateix —diu en veu baixa—. Pensava que si no marxava no podria sobreviure. Estava convençuda que no veuria més aquest lloc, que no tornaria. Però van passar certes coses i vaig haver de tornar, com qui torna al punt de partida.

Es gira enrere i mira per la finestra. Els núvols que encapoten el cel tenen el mateix to grisos, i no fa ni un bri de vent. El paisatge està immòbil, com un decorat de pel·lícula pintat.

—A la vida passen coses increïbles —diu la senyora Saeki.

—Vol dir que potser tornaré al lloc d’on vinc?

—Això no es pot saber. Depèn de tu. Potser més endavant. Per mi el lloc on neixes i el lloc on mors són molt importants. Evidentment, el lloc on neixes no el pots triar, però, fins a un cert punt, el lloc on mors sí. —Ho diu tranquil·lament, mirant a la finestra, com si parlés a algú imaginari que hi ha al jardí. Llavors, com si es recordés d’alguna cosa, es gira cap a mi—. Com és que t’explico aquestes coses?

—Perquè no sóc d’aquí, i perquè tenim edats molt diferents —dic jo.

—Potser sí —admet ella.

Llavors es fa un silenci que dura entre vint i trenta segons. Cadascú està immers en els seus pensaments. Ella fa un altre glop de cafè.

—Senyora Saeki —dic jo de sobte—, jo també li he d’explicar una cosa.

Em mira a la cara i somriu.

—Així, compartim confidències?

—El que jo li he de dir no és cap confidència. Només una teoria.

—Una teoria? —repeteix ella—. Em vols explicar una teoria?

—Sí.

—Que interessant.

—Té relació amb el que dèiem ara —dic jo—. Vostè volia dir que ha tornat a aquesta ciutat per morir-hi, oi?

Dibuixa un somriure a poc a poc, com una lluna blanca a l’alba.

—Potser sí. Però no hi ha gaire diferència. Tant si vas a un lloc per viure com si hi vas per morir, les coses que hi fas són les mateixes.

—Vostè es vol morir?

—No ho sé —diu.

—El meu pare sí que ho volia.

—El teu pare és mort?

—Es va morir fa poc —dic.

—I per què es volia morir? Inspiro profundament.

—He estat molts anys sense entendre-ho, però em sembla que ara ja ho sé. Ho he entès aquí.

—Per què?

—El meu pare l’estimava, però no podia aconseguir que tornés amb ell. O potser mai va poder fer-la seva. I es volia morir perquè ho sabia. Per això volia que jo, que era el seu fill, i el fill de vostè, el matés. I també volia que me n’anés al llit amb la meva germana. Era la seva profecia, el seu malefici. Ho va programar dins meu.

Ella deixa la tassa de cafè al plat, amb un soroll fort i neutre. Em mira a la cara, però no em veu. Mira un espai buit.

—Que el conec, el teu pare?

Moc el cap a banda i banda.

—Ja li he dit que només és una teoria.

Ella posa una mà sobre l’altra a l’escriptori. El somriure ha desaparegut dels seus llavis.

—I dins aquesta teoria, jo sóc la teva mare.

—Exacte —dic—. La teoria és que va viure amb el meu pare, em va tenir a mi i se’n va anar. L’estiu que vaig fer quatre anys.

—Així, això és el que em volies explicar. Faig que sí amb el cap.

—I per això ahir em vas preguntar si tenia fills. Torno a assentir amb el cap.

—I jo et vaig dir que no et podia contestar. Que no et podia dir ni que sí ni que no.

—Exacte.

—O sigui que la teoria encara és només una teoria. Torno a fer que sí.

—Això mateix.

—I com es va morir el teu pare?

—Assassinat.

—No ho vas fer tu, oi?

—No, em sembla que no. Tinc una coartada. —Però no n’estàs segur? Faig que no amb el cap.

—No n’estic segur.

Ella agafa la tassa i fa un glop de cafè, que s’empassa sense assaborir.

—Com és que el teu pare et va llençar aquest malefici?

—Potser em volia transmetre la seva voluntat —dic jo.

—És a dir, que m’estimessis a mi.

—Exacte.

Ella mira la tassa que té a les mans, i al cap d’un moment torna a aixecar la vista.

—Així… tu m’estimes?

Faig un sol cop de cap, però decidit. Ella tanca els ulls. Jo em quedo mirant les seves parpelles, a través de les quals veig la mateixa foscor que veu ella. Hi suren unes formes estranyes que a poc a poc desapareixen. Finalment obre els ulls.

—M’estimes a causa de la teoria? —La teoria no hi té res a veure. L’estimo més enllà de la teoria.

—I et vols ficar al llit amb mi? Faig que sí amb el cap.

Ella acluca els ulls, com si estigués enlluernada.

—Has fet mai l’amor amb cap noia? Torno a assentir amb el cap. Ahir, amb vostè, penso. Però no ho puc dir. No se’n recorda. Ella deixa anar un sospir.

—Kafka, ja sé que ho saps, però tu tens quinze anys i jo més de cinquanta.

—No és tan senzill. Ara no parlem d’aquest temps. Jo la conec quan tenia quinze anys, i estic enamorat de vostè a aquesta edat. Molt enamorat. I a través d’aquesta noia l’estimo a vostè. Ara mateix és dins seu, dormint. I quan vostè se’n va a dormir, ella comença a viure. Jo l’he vista.

Ella torna a tancar els ulls, amb les parpelles tremoloses.

—Estic enamorat, i és molt important. Ho ha d’entendre.

Ella deixa anar un sospir profund, com sortit del fons del mar. Busca les paraules que vol dir, però no les troba.

—Kafka, em sap greu, però et fa res marxar? Vull estar sola —diu finalment—. Quan surtis tanca la porta.

Jo faig que sí amb el cap, m’aixeco de la cadira i vaig cap a la porta, però hi ha alguna cosa que em reté. M’aturo al llindar, em giro i travesso el despatx fins a l’escriptori. Li toco els cabells. Els meus dits troben la seva orella entre els blens.

No ho puc evitar. Ella alça el cap, sorpresa, i després de dubtar un moment posa la seva mà sobre la meva.

—Sigui com sigui, la teva teoria és com llençar una pedra a un objectiu molt llunyà. Ja ho saps, oi?

Faig que sí amb el cap.

—Sí que ho sé. Però les metàfores poden escurçar la distància.

—Però ni tu ni jo som metàfores.

—Ja ho sé —dic—. Però les metàfores poden eliminar el que ens separa.

Mentre em mira, torna a dibuixar un lleu somriure.

—És la frase per lligar més estranya que he sentit mai.

—Passen moltes coses estranyes, però diria que em vaig acostant a la veritat.

—Què vols dir: que t’acostes realment a una veritat metafòrica, o que t’acostes metafòricament a una veritat real? O potser es complementen?

—Sigui com sigui, no puc resistir la tristor que sento ara mateix —dic.

—Jo tampoc.

—O sigui que ha tornat a aquesta ciutat perquè es vol morir.

Ella fa que no amb el cap.

—No em vull morir. De debò. Només espero que arribi la mort. Com qui seu a l’estació esperant que arribi el tren.

—I sap l’hora en què ha d’arribar?

Separa la mà de la meva i, amb la punta dels dits, es prem les parpelles.

—Kafka, ja he gastat bona part de la vida, m’he gastat a mi mateixa. No vaig deixar de viure quan em tocava, i després he hagut de viure deixant passar el temps i fent coses sense sentit. M’he fet mal a mi mateixa i als que hi havia al meu voltant, i ara en pago les conseqüències. Una vegada vaig tenir una vida tan perfecta que l’únic que he pogut fer després és viure menyspreant el que tenia.

Aquest és el meu malefici, i no me’n podré escapar mai. Per això la mort no em fa por. I, responent a la teva pregunta, et diré que més o menys sé quan ha d’arribar.

Li torno a agafar la mà. La balança vacil·la. Amb una mica de força, els plats poden decantar-se cap a una banda o cap a l’altra. He de pensar. M’he de decidir.

He de fer un pas endavant.

—Senyora Saeki, vol fer l’amor amb mi? —dic.

—Encara que dins la teva teoria sigui la teva mare?

—És com si tot el que hi ha al meu voltant es mogués, com si tot tingués un doble sentit.

Ella es queda un moment pensarosa.

—Doncs per mi no és així. Per mi les coses no tenen terme mitjà: són o tot o res.

—I sap quan és tot i quan és res.

Ella fa que sí amb el cap.

—Que li puc fer una pregunta?

—Digues.

—On va trobar aquells dos acords?

—Quins dos acords?

—Els de «Kafka a la platja».

Em mira a la cara.

—Que t’agraden?

Faig que sí amb el cap.

—Els vaig trobar en una habitació antiga, molt lluny d’aquí. En un moment en què la porta era oberta —diu en veu baixa—. Era una habitació que era molt i molt lluny. —Tanca els ulls i torna a submergir-se en els records—. Kafka, quan surtis tanca la porta —afegeix. Faig el que em diu.

Després de tancar la biblioteca, l’Oshima em du a una marisqueria que queda apartada de la ciutat. Hi ha un gran finestral des d’on es veu el mar. Penso en tots els animals que viuen a l’aigua.

—De tant en tant va bé sortir i fer un bon àpat —em diu—. No pateixis, que la policia no et buscarà aquí.

Compartim una bona amanida i demanem un arròs.

—M’agradaria anar a Espanya —diu l’Oshima.

—Per què a Espanya?

—Per participar en la Guerra Civil.

—Però si ja fa anys que es va acabar.

—Ja ho sé. Lorca hi va morir i Hemingway hi va sobreviure —diu ell—. Però tinc el dret d’anar-hi i participar-hi, no?

—Metafòricament.

—És clar —diu ell arrufant el front—. És impossible que un hemofílic de sexe indeterminat i que no ha sortit mai de Shikoku vagi a lluitar a la Guerra Civil espanyola.

Ens mengem l’arròs, acompanyat d’una ampolla de Perrier.

—Hi ha cap novetat en el cas del meu pare? —li pregunto.

—Res digne de ser destacat. De moment els diaris no en parlen. Només han sortit els típics articles laudatoris a la secció d’art. La investigació deu estar encallada. Últimament les taxes d’arrest no paren de baixar, com la borsa. Ni tan sols són capaços de trobar el fill.

—Aquell noi de quinze anys…

—Un noi de quinze anys, de conducta violenta, obsés i fugitiu —afegeix l’Oshima.

—I d’aquelles coses que cauen del cel, que se’n sap res?

L’Oshima fa que no amb el cap.

—No. No ha tornat a caure res estrany, a part d’aquells llamps d’abans-d’ahir.

—Així, tot es va calmant?

—Això sembla. O potser és que som a l’ull de l’huracà. Agafo una petxina, la buido amb la forquilla i me la menjo. Deixo la closca al plat de les closques.

—Encara estàs enamorat? —em pregunta l’Oshima. Faig que sí amb el cap.

—I tu?

—Vols dir si estic enamorat? Torno a fer que sí.

—Goses preguntar-me pel romanç antisocial que tenyeix la meva vida desviada, homosexual i marcada per un desordre d’identitat de gènere?

Assenteixo amb el cap. Ell també.

—Tinc un company —diu l’Oshima. Es posa seriós i es menja una petxina—. No és que tinguem un amor apassionat com el de les òperes de Puccini. Ens mantenim a una distància prudencial. No ens veiem gaire, però ens entenem profundament en les qüestions bàsiques.

—Us enteneu?

—Sempre que componia, Haydn es mudava i es posava una perruca empolsinada.

Me’l miro amb cara de sorpresa.

—Haydn?

—Si no ho feia, no componia bé.

—Com és?

—No ho sé. Era una qüestió entre Haydn i la seva perruca. Els altres no ho podien entendre. Potser no hi havia cap explicació.

—Escolta, Oshima, quan estàs sol, et passa que penses en el teu company i et sents trist?

—És clar —em respon—. De tant en tant. Quan la lluna és blava, quan els ocells se’n van cap al sud, quan…

—Per què dius «és clar»? —li pregunto.

—Perquè quan t’enamores és que busques el que no tens. I per això quan penses en l’altre t’entristeixes. És com entrar en una habitació que vas perdre fa molt temps i que et porta bons records. És natural. No l’has pas descobert tu, aquest sentiment. No intentis patentar-lo, sents?

Deixo la forquilla sobre la taula i alço el cap.

—Una habitació vella que et porta bons records?

—Exacte —diu l’Oshima, que aixeca la forquilla i afegeix—: Només és una metàfora, és clar.

La senyora Saeki ve a l’habitació poc després de les nou del vespre, mentre jo encara llegeixo a l’escriptori. Sento el Golf que arriba al pàrquing i s’atura. També m’arriba un cop de porta i unes passes travessen el pàrquing a poc a poc. Al cap d’un moment sento un truc a la porta, i en obrir me la trobo plantada al davant. No està adormida. Porta una brusa de seda de ratlles fines, uns texans de color blau clar i unes nàutiques blanques. És el primer cop que la veig amb pantalons.

—Aquesta habitació em porta tants records… —diu, posant-se davant la paret per mirar el quadre—. I aquest quadre també.

—És un paisatge de per aquí, oi? —li pregunto.

—T’agrada?

Faig que sí amb el cap.

—Qui el va pintar?

—Un pintor jove que va passar l’estiu a casa dels Komura. No era gaire famós, si més no en aquella època. No recordo com es deia, però era molt bon noi. Trobo que li va quedar molt bé. Aquest quadre té alguna cosa poderosa. Mentre el pintava jo vaig ser sempre al seu costat i, mig de broma, li vaig demanar que hi posés unes quantes coses. Ens quèiem bé. Però d’això ja fa molt temps. Jo tenia dotze anys, i el noi del quadre també.

—Sembla una platja d’aquí a prop.

—Si vols, ens hi podem arribar passejant.

Anem a peu fins a la platja, travessant la pineda. Els núvols s’esquincen, i la mitja lluna es reflecteix a les onades, que arriben tranquil·lament i rompen en silenci. Ens asseiem a la sorra, que conserva una lleu escalfor. Com si calculés l’angle, ella m’assenyala un punt de la platja.

—Mira —diu—. Allà és on va posar la cadira on seia el noi. Llavors ell va plantar el cavallet aquí on som ara i el va pintar. Me’n recordo perfectament. Veus com l’illa és al mateix lloc que al quadre?

Miro on m’assenyala amb la punta del dit i, efectivament, la posició de l’illa és la mateixa. Amb tot, però, no em sembla el mateix paisatge que surt al quadre, i l’hi dic.

—Ha canviat força —em diu la senyora Saeki—. Pensa que han passat més de quaranta anys, i la costa va canviant per l’efecte de les onades, del vent i dels tifons. La sorra va i ve. Però era aquí, n’estic segura. Va ser l’estiu que vaig tenir la primera regla.

Ens quedem una estona en silenci, contemplant el paisatge. Els núvols canvien de forma, i la llum de la lluna fa clapes a la superfície de l’aigua. De tant en tant un cop de vent travessa la pineda, amb un soroll que sembla una colla de gent escombrant el terra a la vegada. Agafo un grapat de sorra i deixo que se m’escoli entre els dits. La sorra cau i, com el temps perdut, es barreja amb la que ja és a terra. Ho faig una vegada i una altra.

—Què penses? —em pregunta la senyora Saeki.

—Que m’agradaria anar a Espanya —li responc.

—A què fer?

—A menjar un bon arròs.

—Només això?

—I a participar en la Guerra Civil. —Però si es va acabar fa més de seixanta anys.

—Ja ho sé —dic—. Lorca hi va morir i Hemingway hi va sobreviure.

—Però t’agradaria participar-hi. Faig que sí amb el cap.

—M’agradaria volar ponts.

—I enamorar-te de l’Ingrid Bergman.

—Sí. Però sóc a Takamatsu i estic enamorat de vostè.

—Mala sort.

Li passo el braç per l’espatlla. Li passes el braç per l’espatlla. Ella es recolza en tu. I passa una estona molt llarga.

—Sabies que fa molt temps vaig fer això mateix que estic fent ara? Just aquí.

—Ja ho sé —dius.

—I com ho saps? —et pregunta ella, mirant-te a la cara.

—Perquè també hi era.

—Fent volar ponts?

—Sí, fent volar ponts.

—Metafòricament.

—És clar.

L’abraces, l’acostes cap a tu i li fas un petó als llavis. Notes que es relaxa.

—Tots estem somiant —diu la senyora Saeki. Tots estem somiant.

—Per què et vas morir?

—Perquè no em quedava altre remei —li respons.

Torneu a la biblioteca. Apagues el llum de l’habitació, passes la cortina i, sense dir res, us fiqueu al llit. Feu pràcticament el mateix que ahir a la nit. Només hi ha dues diferències. La primera és que ella plora després de fer l’amor. Enfonsa la cara al coixí i plora molta estona, en silenci. Tu no saps què fer. Li poses la mà a l’espatlla. Penses que has de dir alguna cosa, però no saps què. Les paraules estan mortes en un racó del temps, apilades al fons fosc i silenciós d’un llac de cràter. La segona diferència és que quan marxa sents el motor del Golf. Engega el cotxe, l’atura una estona, com si pensés alguna cosa, el torna a engegar i surt del pàrquing. Durant el lapse que s’està amb el motor aturat et sents terriblement trist.

Aquesta estona és com una boira que arriba del mar, s’apodera del teu cor i s’acaba convertint en una part de tu.

Ella t’ha deixat el coixí fred i humit de les seves llàgrimes. Amb una mà sobre aquesta humitat, mires com a fora es va fent de dia. Un corb gralla en la distància.

La terra continua rodant a poc a poc, però tots ho ignoreu i viviu en un somni.





32


Quan en Nakata es va despertar, poc abans de les cinc, va trobar-se aquella pedra al costat del coixí. En Hoshino dormia profundament a l’altre futon, amb la boca mig oberta, els cabells esbullats i la gorra dels Chunichi Dragons al costat del llit. A la cara hi tenia escrita la determinació de no despertar-se passés el que passés.

En Nakata no es va sorprendre ni estranyar de trobar la pedra a l’habitació. El seu cervell es va adaptar a aquella presència i la va acceptar sense fer-se cap pregunta. Establir la relació de causa-efecte entre els esdeveniments no era precisament el seu fort.

Es va agenollar al costat del llit i es va quedar una bona estona mirant la pedra amb molt interès. Llavors va allargar la mà i la va tocar, com si amoixés un gat gros i adormit. Al principi només la va fregar amb la punta dels dits, però quan va veure que no passava res es va atrevir a acaronar-la amb el palmell. I mentre l’acaronava anava pensant alguna cosa, o almenys feia cara d’estar immers en algun pensament. Va anar passant la mà per la superfície de la pedra, com si interpretés un mapa, fixant-se en el tacte rugós i memoritzant-ne els sortints i les cavitats. Llavors es va posar la mà al cap i se la va passar pels cabells, tallats gairebé arran, com si busqués alguna relació entre la pedra i el seu cap.

Finalment va deixar anar una mena de sospir, va obrir la finestra i va treure el cap a fora. L’únic que es veia era la part del darrere d’un bloc de pisos. Era un edifici tronat on vivia gent tronada que feia una feina tronada i que anava passant un dia tronat rere l’altre. Era el típic edifici caigut en desgràcia que es pot trobar en qualsevol ciutat i que Dickens descriuria al llarg de deu pàgines. Els núvols que suraven sobre el bloc de pisos eren com els grumolls de brutícia que es fan en una aspiradora quan fa temps que no es neteja, o com totes les paradoxes socials de la tercera revolució industrial aplegades al cel. Fos com fos, aviat plouria. En abaixar la vista, en Nakata va veure un gat prim i negre que es passejava amb la cua aixecada per la paret estreta que separava el bloc de pisos de l’hostal.

—Avui hi haurà tronada —va dir en Nakata, però el gat no el va sentir. Sense girar-se ni aturar-se, va continuar caminant elegantment i va desaparèixer darrere l’edifici.

Llavors en Nakata va agafar la bossa de plàstic que li servia de necesser i es va arribar al lavabo que hi havia al final del passadís. Es va rentar la cara i les dents i es va afaitar, dedicant molta estona a cada operació. Es va rentar la cara parsimoniosament, es va rentar les dents parsimoniosament i es va afaitar parsimoniosament. Tot seguit es va tallar els pèls del nas amb unes tisores, es va arreglar les celles i es va netejar les orelles. Normalment ho feia tot amb calma, però aquell matí anava fins i tot més a poc a poc del que era habitual. De fet, a aquella hora no hi havia ningú més al lavabo, encara faltava molt temps perquè l’esmorzar estigués a punt i no semblava que en Hoshino s’hagués de despertar gaire aviat. Com que no molestava ningú, es va plantar tranquil·lament davant el mirall, preparant-se per al dia que començava, i va anar recordant les cares dels gats que havia vist feia un parell de dies a la biblioteca. Com que no sabia llegir no havia pogut saber el nom de les races, però recordava perfectament totes i cadascuna de les cares dels gats que sortien al llibre.

Mentre es netejava l’orella amb un bastonet, va pensar que al món hi havia moltes races de gats. Aquella primera visita a una biblioteca l’havia fet adonar dolorosament de les poques coses que sabia. Les coses que desconeixia eren infinites. Però l’infinit no tenia límits, i el sol fet de pensar-hi li va fer venir mal de cap. Per això va deixar estar l’infinit i va tornar a pensar en els gats que sortien a Gats del món. Va pensar que tant de bo pogués parlar amb tots, un per un. Devia haver-hi diferents tipus de gats, cadascun amb la seva manera de parlar i de veure les coses, i a més a més els gats de l’estranger devien parlar en estranger. Però això tornava a ser un tema complicat i li va tornar a agafar mal de cap.

Quan va acabar la toaleta, va anar al vàter i, com sempre, va fer el que havia de fer. A això no hi va dedicar tanta estona. Quan va estar, va agafar la bossa de plàstic que li servia de necesser i va tornar a l’habitació, on en Hoshino continuava dormint exactament en la mateixa posició en què l’havia deixat. Llavors va recollir la camisa hawaiana i els texans del seu company i els va plegar bé. Va posar una peça sobre l’altra, les va deixar al costat del futon d’en Hoshino i finalment, com si posés títol a un cúmul de conceptes, va deixar la gorra dels Chunichi Dragons a sobre. Tot seguit es va treure el yukata i es va posar els pantalons i la camisa que portava normalment, es va fregar les mans i va inspirar profundament.

Es va tornar a asseure al costat de la pedra i després de mirar-se-la una estona, temorós, va allargar la mà, tot temorós, per tocar-ne la superfície.

—Avui hi haurà tronada —va dir a ningú en concret, o potser a la pedra, i va assentir amb el cap.

Quan en Hoshino es va despertar, va trobar en Nakata fent gimnàstica al costat de la finestra, cantussejant en veu baixa i movent-se al ritme de la música que sortia de la ràdio. Va obrir una mica els ulls per mirar l’hora que era. Les vuit i pocs minuts. Llavors va girar el cap per veure si la pedra encara era al costat del llit d’en Nakata. Amb la llum li va semblar més grossa i més rugosa del que li havia semblat a la nit.

—Així, no ho he somiat —va dir finalment.

—A què es refereix? —li va preguntar en Nakata.

—A la pedra —va respondre en Hoshino—. És aquí de veritat. No ho he somiat.

—Sí, ja tenim la pedra —va dir en Nakata tranquil·lament i sense parar de fer exercici, com si formulés un dels enunciats més importants de la filosofia alemanya del segle XIX.

—Escolti, avi, això de la pedra és una història molt llarga.

—Ja m’ho semblava.

—Però tant és —va dir en Hoshino, asseient-se al llit i deixant anar un bon sospir—. El que compta és que ja la tenim aquí.

—Sí, ja tenim la pedra —va repetir en Nakata—. Això és el que compta.

En Hoshino anava a dir alguna cosa sobre la pedra, però de cop es va adonar que tenia molta gana.

—Ei, avi, què li sembla si anem a esmorzar?

—Ah, sí. En Nakata també té gana.

Després d’esmorzar, mentre es prenia un te, en Hoshino va reprendre el tema.

—Ara que ja la té, què en pensa fer de la pedra?

—Què en puc fer?

—Ei, a mi no m’hi fiqui —va saltar en Hoshino, fent que no amb el cap—. Vostè va dir que havíem de trobar la pedra i jo ja m’he espavilat a trobar-la. Ara no em vingui amb aquesta murga que què en pot fer.

—Té tota la raó, senyor Hoshino. Però si vol que li digui la veritat, encara no sé què fer-ne.

—Doncs estem ben posats.

—Sí, estem ben posats —va dir en Nakata, que no feia pas cara d’estar amoïnat.

—Si hi pensa una estona potser li ve alguna idea.

—Potser sí. Jo tardo més que els altres a saber què he de fer.

—Però, escolti, senyor Nakata. —Digui, senyor Hoshino.

—No sé qui li va posar el nom, però si es diu «La pedra d’entrada» deu ser perquè abans devia ser l’entrada d’algun lloc, no troba? Deu haver-hi alguna llegenda o alguna explicació.

—Potser sí.

—Però no sap a què dóna entrada, oi?

—No, no ho sé. Abans parlava amb els gats, però amb les pedres no hi he parlat mai.

—Deu ser difícil.

—Sí. No té res a veure amb parlar amb els gats.

—De tota manera, havent-la robat d’un temple, vol dir que no ens caurà algun malefici? No ho veig gens clar. Agafar-la és una cosa, però haver-la de potinejar n’és una altra. El coronel Sanders em va dir que no patís, però no me n’acabo de refiar.

—El coronel Sanders?

—Un iaio que es diu així. És el que està plantat davant els Kentucky Fried Chicken, amb un vestit blanc, un masclet i unes ulleres de nyigui-nyogui… No sap qui és?

—Em sap greu, però en Nakata no el coneix, aquest senyor.

—Vaja… No em digui que no coneix el Kentucky Fried Chicken… Però bé, és igual… De fet, aquest iaio és un concepte abstracte. No és ni Buda, ni Déu, ni una persona. No té forma, però com que necessita un aspecte ha adoptat el del coronel Sanders.

Amb cara de no entendre res, en Nakata es va fregar els cabells, curts i blanquinosos.

—No entenc de què em parla.

—Si vol que li digui la veritat, jo tampoc —va admetre en Hoshino—. De tota manera, ahir, mentre vostè dormia, vaig trobar aquest iaio tan estrambòtic en un carreró i em va fúmer aquest rotllo. Però per no allargar-me més del compte, li explicaré el final: em va ajudar a trobar la pedra i jo la vaig portar fins aquí. No em vull fer el màrtir, però he passat la nit del lloro. Si li he de ser sincer, ara el que m’agradaria és que vostè es fes càrrec de la pedra sense embolicar-m’hi a mi.

—D’acord, ja me n’encarrego.

—Molt bé —va dir en Hoshino—. Així m’agrada, que anem per feina.

—Senyor Hoshino —va dir en Nakata.

—Què vol?

—Aviat hi haurà tronada. Esperem que arribi.

—Vol dir que aquesta tronada servirà per a alguna cosa relacionada amb la pedra?

—No ho sé segur, però diria que sí.

—Ostres, quina emoció. Esperem-la, i a veure què passa.

En tornar a l’habitació, en Hoshino es va estirar al tatami i va engegar el televisor. En totes les cadenes feien programes per a les mestresses de casa. A ell no li agradaven, però com que no se li va acudir cap altra manera de passar el temps va mirar-se’ls queixant-se de tot el que hi deien.

Mentrestant, en Nakata es va asseure davant la pedra i va passar l’estona tocant-la i mirant-se-la. De tant en tant mormolava alguna cosa, però en Hoshino no l’entenia. Potser parlava amb la pedra.

Cap al migdia, en Hoshino es va arribar a un supermercat del barri i en va tornar amb una bossa plena de llet i pastissos, que es van menjar per dinar. Mentre dinaven es va presentar una cambrera de l’hostal a fer l’habitació, però en Hoshino li va dir que no calia.

—Que no surten? —els va preguntar.

—No, avui no ens movem d’aquí. Tenim coses per fer —li va respondre en Hoshino.

—Hi haurà una tronada —va dir en Nakata.

—Ah, és clar… —va dir la cambrera, incrèdula. Devia pensar que valia més no tornar a aquella habitació.

Finalment es van sentir els primers trons i, com si fos el senyal que esperaven, van començar a caure les primeres gotes. Els trons feien un soroll esmorteït, com un nan caminant sobre un tambor, però les gotes es van anar fent més grosses i al cap de poc ja queia un bon xàfec. El món va quedar impregnat d’una sufocant olor de pluja.

En sentir que començava la tronada, en Hoshino i en Nakata es van asseure l’un davant de l’altre, amb la pedra al mig, com un parell d’indis passant-se la pipa de la pau. En Nakata continuava parlant entre dents, i de tant en tant acaronava la pedra o es fregava el cap. En Hoshino se’l mirava fumant un Marlboro.

—Senyor Hoshino —va dir en Nakata.

—Què hi ha?

—Es quedarà una estona al meu costat?

—Sí, és clar. Amb aquest xàfec no puc pas anar enlloc.

—Pot ser que passi una cosa estranya.

—No faci broma —va dir en Hoshino—. El que passa ja és prou estrany.

—Senyor Hoshino.

—Què mana?

—Tinc un dubte: qui sóc jo? Qui és en Nakata?

En Hoshino va rumiar un moment.

—Avi, això sí que és una pregunta difícil. Així tan de sobte… De fet, no sé ni qui sóc jo, o sigui que ja em dirà si puc saber qui són els altres. Pensar no és el meu fort, però el que sento és que vostè és un home com cal. Una mica excèntric, però molt de fiar. Per això l’he acompanyat fins aquí a Shikoku. No sóc gaire llest, però tinc bon ull per saber com és la gent.

—Senyor Hoshino.

—Què vol?

—En Nakata no és totxo, només. També està buit de dins. Ara me n’adono que sóc com una biblioteca sense llibres. Abans no era així. Abans tenia llibres a dins.

He estat molt temps sense recordar-me’n, però ara sí que me’n recordo. Abans era normal, com tothom, però no sé què va passar que em vaig quedar com un recipient buit.

—Però, senyor Nakata, si s’ho mira així tots ho estem, una mica buits. Mengem, caguem, fem una feina de merda cobrant una misèria i de tant en tant podem fer un clauet. No hi ha res més. Però, per molt que diguem, a vegades també ens passen coses interessants, com ara mateix. El meu avi sempre deia que la vida és divertida perquè res no va com t’imagines. I tenia part de raó. Si els Chunichi Dragons guanyessin tots els partits, qui es miraria el beisbol?

—El seu avi li queia molt bé, oi?

—Oh, i tant. Si no fos per ell, no sé què hauria estat de mi. Gràcies a ell em vaig adonar que havia de fer alguna cosa de profit. No sé com dir-ho, però em feia sentir connectat. Per això vaig deixar aquella colla de brètols i vaig entrar a l’exèrcit. Sense ni adonar-me’n, vaig deixar de fer animalades.

—Però, senyor Hoshino, en Nakata no té ningú. No té res. No està connectat. No sap llegir. I només té mitja ombra.

—Tothom té punts febles.

—Senyor Hoshino.

—Digui.

—Em sembla que si hagués estat el Nakata normal hauria viscut una vida molt diferent, com la dels meus germans. Potser hauria anat a la universitat, hauria treballat en una empresa, m’hauria casat, hauria tingut fills, m’hauria comprat un cotxe gros i els dies de festa hauria anat a jugar a golf. Però com que no he estat el Nakata normal, visc com el Nakata que sóc ara. Ja sé que és massa tard per tornar a començar, però m’agradaria tornar a ser el Nakata normal, encara que fos per poc temps. Si vol que li digui la veritat, mai he volgut fer res especial. M’he limitat a fer el que em deien tan bé com sabia. Estava acostumat així, però ara és diferent.

Ara tinc ganes de tornar a ser el Nakata d’abans. Vull ser un Nakata amb idees i amb sentit.

En Hoshino va deixar anar un sospir.

—Si això és el que vol, endavant. Torni a ser normal. Ara, jo no sé com ho ha de fer.

—Jo tampoc.

—Espero que se’n surti. No sé si servirà de res, però pregaré perquè torni a ser qui era.

—Abans de tornar a ser normal, encara he de solucionar unes quantes coses.

—Com ara què?

—Com ara el senyor Johnnie Walker.

—En Johnnie Walker? —va fer en Hoshino—. Ara que ho diu, sí que me n’havia dit alguna cosa. Vol dir el Johnnie Walker del whisky, oi?

—Vaig anar de seguida a la policia per explicar-los el que havia passat. Ho havia de dir al senyor governador, però no em van fer cas. Per això ho he de solucionar pel meu compte. I quan ho hagi solucionat intentaré ser el Nakata normal.

—No sé si l’entenc, però suposo que aquesta pedra és necessària per al que ha de fer.

—Exacte. He de recuperar la mitja ombra que em falta.

Els trons començaven a ser ensordidors. Els llampecs travessaven el cel dibuixant-hi formes diferents, i al cap d’un moment se sentien els espetecs dels trons. L’aire vibrava, i els vidres de les finestres tremolaven nerviosament. Uns núvols negres encapotaven el cel, i l’habitació estava tan a les fosques que amb prou feines es podien veure les cares. Tot i així, no van encendre el llum. Van continuar asseguts com abans, amb la pedra entre tots dos. Plovia amb una intensitat sufocant. Cada llampec il·luminava l’habitació només un instant. Es van estar una estona sense dir res.

—Però, mer què ha de ser vostè qui s’ha d’ocupar d’aquesta pedra? —va preguntar en Hoshino quan els trons van començar a afluixar—. Per què no pot ser un altre?

—Perquè jo vaig anar i tornar.

—Va anar i tornar?

—Sí. Una vegada me’n vaig anar d’aquí i després vaig tornar, quan al Japó hi havia una gran guerra. Pel que sigui, la tapa es va obrir i vaig marxar. I llavors, pel que sigui, vaig tornar. Per això no he pogut ser el Nakata normal i només he tingut mitja ombra. A canvi, fins fa poc he pogut parlar amb els gats. I també puc fer caure coses del cel.

—Com aquelles sangoneres.

—Exacte.

—Segur que no ho sap fer ningú més.

—No. No hi ha ningú més que ho sàpiga fer.

—I diu que això és perquè aquella vegada va anar i tornar… Això és el que fa que no sigui normal, oi?

—Exacte. Quan vaig tornar ja no era el Nakata normal. No sabia llegir. I no he tocat mai cap dona.

—Renoi.

—Senyor Hoshino. —Digui.

—En Nakata té por. Ja li he dit que estic buit. Sap què vull dir?

—Em sembla que no —va respondre en Hoshino, fent que no amb el cap.

—Estar buit és com una casa on no hi viu ningú. Com una casa on no hi viu ningú i que no està tancada amb clau. Hi pot entrar qui vulgui i quan vulgui. I això és el que em fa por. Per exemple, puc fer caure coses del cel, però la majoria de vegades no tinc ni idea del que faré caure. Què passaria si fes caure deu mil ganivets, o una bomba, o un gas tòxic? Amb una disculpa no n’hi hauria prou.

—Té raó. Amb una disculpa no n’hi hauria prou —va convenir en Hoshino—. Les sangoneres són una bona molèstia, però això altre que diu encara és pitjor.

—El senyor Johnnie Walker va entrar dins meu. Em va obligar a fer coses que jo no volia fer. Es va aprofitar de mi i jo no vaig tenir prou força per resistir-m’hi. I tot perquè dins meu no hi ha res.

—Per això vol tornar a ser el Nakata normal. Per tenir coses a dins.

—Justa la fusta. No sóc gaire espavilat, però sé fer mobles. En vaig fer molts anys. M’agradava fer cadires i taules i calaixeres. Fer coses que tenen forma és una cosa bona. I mentre vaig fer mobles no se’m va acudir mai tornar a ser el Nakata normal. De fet, no hi havia ningú que volgués entrar dins meu. Jo no tenia mai por de res, però des que vaig trobar el senyor Johnnie Walker que visc atemorit.

—Així, què li va fer en Johnnie Walker quan va ser dins seu?

El cel es va esquinçar amb un soroll terrible. El llampec havia caigut a prop. A en Hoshino li xiulaven les orelles. En Nakata va girar una mica el cap i, mentre esperava sentir el tro, va continuar acaronant la pedra amb les mans, ben a poc a poc.

—Em va fer vessar sang inútil.

—Sang?

—Sí, però em vaig embrutar les mans.

En Hoshino va pensar en les paraules que acabava de sentir, però no les va entendre.

—Sigui com sigui —va dir—, quan obri aquesta pedra tot tornarà al seu lloc, oi? Com l’aigua, que sempre cau de dalt a baix.

En Nakata es va quedar pensarós, o potser només va fer cara de quedar-s’hi.

—Potser no serà tan fàcil. La meva missió és trobar la pedra i obrir-la, però no sé que passarà després.

—Però, com és que aquesta pedra és a Shikoku?

—La pedra pot ser en qualsevol lloc. No cal que sigui a Shikoku. I tampoc cal que sigui una pedra.

—No ho entenc. Si pot ser en qualsevol lloc, per què no és a Nakano? S’hauria estalviat molts maldecaps.

En Nakata es va passar la mà pels cabells, tallats gairebé arran.

—És una pregunta difícil. He estat escoltant la pedra, però encara no l’entenc gaire. El que em sembla, però, és que tant vostè com jo havíem de creuar el pont i venir a Shikoku. A Nakano no ens n’hauríem sortit.

—Li puc fer una altra pregunta?

—Vostè dirà.

—Si obre aquesta pedra, passarà alguna cosa extraordinària? Com ara que aparegui un geni com el del conte d’Aladí, o que surti un príncep convertit en granota i ens faci una morrejada, o que se’ns mengin uns marcians…

—Tant pot ser que passi alguna cosa com que no passi res. Com que no l’he oberta mai, no sé com anirà. Primer l’he d’obrir i després ja ho veurem.

—Però pot ser perillós, oi?

—Sí, és clar.

—Ai, senyor —va fer en Hoshino. Llavors es va treure un Marlboro de la butxaca i el va encendre—. El meu avi sempre em deia: «El que et perd és que sempre te’n vas amb qui no coneixes sense pensar-t’ho dues vegades». Segur que sempre he estat així. De fet, ja ho diuen, que el que s’aprèn de petit no es perd mai. Però, què hi farem? Ara ja som a Shikoku i tenim la pedra. Ja no em puc fer enrere.

Encara que sigui perillós, l’hem d’obrir i veure què passa. Almenys tindré alguna cosa per explicar als néts.

—Senyor Hoshino, li he de demanar un favor.

—Endavant.

—Que pot aixecar la pedra?

—És clar.

—Vigili, que pesa més que ahir.

—No pateixi. No sóc l’Arnold Schwarzenegger, però tinc uns bons bíceps: a l’exèrcit vaig ser subcampió de braça. I, a més, vostè em va arreglar l’esquena.

En Hoshino es va posar dret, va agafar la pedra amb totes dues mans i va intentar aixecar-la. La pedra no es va moure ni un mil·límetre.

—És veritat. Pesa més que ahir —va dir en Hoshino, esbufegant—. Sembla que estigui clavada a terra.

—Costa molt perquè és la pedra d’entrada, i és molt important. Si es pogués moure com si res, malament. —També té raó.

Llavors van veure una recula de llampecs blancs travessant el cel i van sentir un seguit de trons que van fer estremir la terra fins al moll. En Hoshino va pensar que era com si algú hagués aixecat la tapa de l’infern. Finalment es va sentir un sol tro, molt a prop, que va anar seguit d’un silenci dens i opressiu. L’aire era humit i estantís, i hi surava alguna cosa sospitosa, com si una multitud d’orelles de mides diferents els estiguessin espiant. En Hoshino i en Nakata es van quedar glaçats, envoltats per la foscor d’aquell migdia. Al cap d’un moment hi va haver un cop de vent que va fer picar unes gotes grosses contra el vidre. Es van sentir més trons, però ja no eren tan forts com abans. El centre de la tempesta ja havia passat.

En Hoshino va aixecar el cap i va mirar al seu voltant. L’habitació li va semblar freda i distant, i les quatre parets més inexpressives que abans. Al cendrer, el Marlboro no havia perdut la forma, però s’havia convertit en cendra. En Hoshino va empassar saliva i es va treure el silenci de les orelles.

—Ei, senyor Nakata.

—Què hi ha, senyor Hoshino?

—Em sembla que tinc un malson.

—Sí. Jo també el tinc.

—Ja —va dir en Hoshino, decebut i gratant-se el lòbul de l’orella—. Uni, dori, teri, cateri, passa la veri, veri viron, compta’ls bé que tots hi són. Almenys això em distreu.

Llavors es va tornar a aixecar per intentar moure la pedra. Va agafar aire, el va mantenir, va concentrar la força a les mans i, fent un gruny, va aconseguir aixecar-la uns quants centímetres.

—S’ha mogut una mica —va dir en Nakata.

—Ara ja sabem que no està clavada. Però l’he de moure més, oi?

—Sí. L’ha de tombar.

—Com qui tomba una crep.

—Exacte —va dir en Nakata, fent que sí amb el cap—. A en Nakata li agraden molt les creps.

—Me n’alegro. Diu que a l’infern se’n mengen moltes. Vinga, tornem-hi. Em sembla que ja li tinc el peu al coll.

En Hoshino va tancar els ulls i es va concentrar al màxim, aplegant tota la força en un sol punt. Ara va de bo, va pensar. O ara o mai.

Va posar les mans en un lloc que li fos favorable, va agafar la pedra amb força i va compassar la respiració. Llavors va inspirar profundament i, fent un crit que va treure del fons de l’estómac, va aixecar la pedra fins a un angle de quaranta cinc graus. Era tot el que podia, però va aconseguir mantenir-la en aquella posició. Va prendre alè i va notar que tenia el cos ben adolorit: els ossos, els músculs i els nervis cridaven de mal. Però no es podia pas aturar llavors. Va tornar a inspirar profundament i va fer un altre crit que ja no va sentir. No tenia ni idea de què deia.

Va tancar els ulls i va treure forces d’on no en tenia. L’oxigen no li arribava al cervell i es va quedar en blanc. Els nervis li van petar un darrere l’altre, com quan es fonen els ploms. No hi veia. No hi sentia. No pensava. No tenia prou aire. Tot i així, va poder aixecar una mica més la pedra, que en un punt determinat se li va escapar i va acabar de girar tota sola. Va caure amb un soroll somort que va fer tremolar l’habitació. De fet, va ser com si tremolés tot l’edifici.

En Hoshino va caure d’esquena i es va quedar esbufegant sobre el tatami. Tenia el cap ple de remolins de fang tou. Va pensar que mai més tornaria a aixecar una cosa tan pesant. (En aquell moment no podia saber-ho, però més endavant va quedar clar que aquest pensament era massa optimista).

—Senyor Hoshino.

—Què hi ha?

—Gràcies a vostè hem obert la pedra d’entrada.

—Ei, avi… Senyor Nakata, vull dir.

—Què mana?

Estirat de panxa enlaire i amb els ulls tancats, en Hoshino va tornar a inspirar profundament i va treure l’aire.

—Si no l’obro, ja puc plegar.





33


Acabo els preparatius per obrir abans que arribi l’Oshima. Passo l’aspiradora, frego els vidres, netejo el lavabo i trec la pols de les taules i les cadires. Frego la barana de l’escala amb un abrillantador. Espolso el vitrall del replà. Escombro el jardí i engego l’aire condicionat de la sala de lectura i el des-humificador de la part de les prestatgeries. Preparo el cafè i faig punta als llapis. Una biblioteca buida de bon matí té alguna cosa que em commou. Totes les idees i totes les paraules hi reposen serenament. Vull fer tot el que pugui per mantenir aquest lloc impecablement net i tranquil. De tant en tant m’aturo a mirar els llibres arrenglerats silenciosament a les prestatgeries i toco uns quants lloms. Com cada dia, a dos quarts d’onze sento el Mazda Roadstar que arriba al pàrquing. L’Oshima apareix fent una mica de cara de son. Xerrem una estona esperant que sigui l’hora d’obrir.

—Avui m’agradaria sortir una estona —li dic quan ja hem obert.

—On vols anar?

—Al gimnàs, a fer una mica d’exercici. Ja fa dies que no faig res.

Evidentment, aquest no és l’únic motiu. No vull trobar-me amb la senyora Saeki, que ve cap al migdia. Vull tenir temps per pensar abans de veure-la.

L’Oshima em mira, i al cap d’un moment fa que sí amb el cap.

—Però vés amb compte. No et vull espantar, però pensa que qualsevol precaució és poca. —No pateixis, que ja vigilaré.

Amb la motxilla a l’esquena, vaig amb tren fins a l’estació de Takamatsu, on agafo l’autobús per arribar al gimnàs. Em canvio al vestidor i, amb Prince sonant al minidisc, començo a fer els exercicis. Com que fa dies que no feia res, el cos se me’n ressent una mica. És la reacció normal dels músculs, que es queixen del treball suplementari que han de fer. Escoltant «Little Red Corvette», intento dominar aquesta reacció. Inspiro, aguanto l’aire i expiro. Inspiro, aguanto l’aire i expiro. Vaig respirant regularment. A poc a poc vaig empenyent els músculs fins al límit. Començo a suar, i la samarreta em queda xopa i pesant. He d’anar a beure uns quants cops a la font.

Mentre vaig passant d’una màquina a l’altra, amb l’ordre de sempre, penso en la senyora Saeki, en com vam fer l’amor. Intento allunyar aquests pensaments, però no és fàcil. Em concentro en els músculs i em submergeixo en la rutina. Les mateixes màquines, el mateix pes, les mateixes repeticions. Prince canta «Sexy Motherfucker». La punta del penis em fa una mica de mal. Quan orino noto una lleu molèstia a la uretra. Tinc el gland vermell. Encara és jove, tendre i sensible. Les fantasies sexuals, la veu esmunyedissa de Prince, les citacions dels llibres… Tinc el cap tan ple que sembla que m’hagi d’esclatar.

Em dutxo, em canvio i torno a l’estació amb autobús. Com que tinc gana, entro en un restaurant de prop de l’estació i demano un menú senzill. Mentre menjo m’adono que és el mateix restaurant on vaig dinar el primer dia que era a Takamatsu. Em pregunto quants dies fa que sóc aquí. Ja fa una setmana que sóc a la biblioteca, de manera que en deu fer tres que vaig arribar a Shikoku. Podria treure el diari de la motxilla i assegurar-me’n, però no ho faig.

Després de dinar em prenc un te i em distrec mirant la gent que va i ve atrafegada per l’estació. Tots van a algun lloc. Si volgués, podria ser com ells.

Podria agafar un tren qualsevol i anar-me’n a un altre lloc. Podria deixar tot el que tinc aquí i començar de nou en una altra ciutat, com qui comença una pàgina nova en una llibreta. Podria anar a Hiroshima, o a Fukuoka. No hi ha res que em lligui.

Sóc del tot lliure. A la motxilla hi duc tot el que necessito per anar tirant. Roba, el necesser, el sac de dormir. I gairebé no he tocat els diners que vaig agafar de l’estudi del pare. Però sé que no puc anar enlloc.

—Ja saps que no pots anar enlloc —diu el noi que es diu Corb.

Vas fer l’amor amb la senyora Saeki i et vas córrer dins d’ella. Molts cops. I ella ho va rebre cada vegada. El penis encara et cou, encara recorda el tacte de la seva vagina, que és un dels llocs que et pertany. Penses en la biblioteca. En els llibres arrenglerats silenciosament a les prestatgeries. Penses en l’Oshima. En l’habitació, en «Kafka a la platja», en la noia de quinze anys que ve a veure el quadre cada nit.

Fas que no amb el cap. No pots marxar d’aquí. No ets lliure. Però, realment vols ser-ho?

A l’estació em creuo amb uns quants policies que ni tan sols em miren. És com si el món fos ple de nois morenos que porten una motxilla a l’esquena. Jo sóc un més i em confonc en el paisatge. No cal que pateixi. Només cal que faci com si no passés res i ningú es fixarà en mi.

Pujo al tren, de només dos vagons, i torno a la biblioteca.

—Hola —em diu l’Oshima, que en veure’m la motxilla fa cara de desaprovació—. Vaja, sempre has d’anar traginant aquesta motxilla? Sembles aquell personatge de Charlie Brown que no se separa d’una tovallola blava.

Em faig un te i me’l bec a recepció. Com sempre, l’Oshima es fa rodolar un llapis llarg i esmolat al palmell. (Em pregunto on deuen fer cap els seus llapis quan són massa curts).

—Aquesta motxilla és com un símbol de llibertat, oi? —em diu.

—Potser sí.

—De fet, un objecte que simbolitza la llibertat pot fer més feliç que la llibertat mateixa.

—A vegades —dic.

—A vegades —repeteix ell—. Si fessin un concurs de les respostes més curtes del món, el guanyaries sense despentinar-te.

—Potser sí —dic.

—Potser sí —fa ell, cansat—. Kafka, pensa que potser la majoria de gent no vol ser lliure. Només s’ho pensen. Tenen la il·lusió que volen ser-ho, però si realment els donessin la llibertat no sabrien què fer-ne. Recorda-ho: en general, la gent s’estima més no ser lliure.

—I tu?

—Sí. Jo també m’estimo més no ser-ho. Fins a un cert punt, és clar —diu ell—. Rousseau va dir que la civilització va néixer en el moment en què l’home va començar a alçar barreres. És una observació molt profunda. I de fet és així: tota civilització és el producte d’unes barreres que limiten la llibertat. L’única excepció són els aborígens australians, que van poder mantenir una civilització sense tanques fins al segle XVIII. Eren radicalment lliures. Podien anar on volien i fer el que més els plagués. La seva vida era un trànsit continu. La metàfora del viatge s’esqueia perfectament al seu estil de vida. Però quan van aparèixer els britànics i van fer tanques per tenir-hi el bestiar, els aborígens van quedar desconcertats. I com que no entenien aquell principi, els van confinar al desert, considerant-los una presència antisocial i perillosa. Per tant, val més que vigilis, Kafka. Al capdavall, al món qui sobreviu és qui alça unes barreres més altes i més fortes. I si no ho tens en compte, també et confinaran.

Torno a l’habitació i deixo la motxilla. Vaig a la cuina, faig cafè i, com sempre, el porto al despatx de la senyora Saeki.

Agafant la safata metàl·lica amb les dues mans, pujo els graons d’un en un, amb molt de compte. Les velles planxes de terra cruixen sota els meus peus. Al replà, trepitjo els tolls de colors vius amb què el vitrall tenyeix el terra.

La senyora Saeki està asseguda a l’escriptori, escrivint. Deixo la tassa de cafè.

Ella aixeca la vista i, com sempre, em diu que segui a la cadira. Porta una brusa de color cafè amb llet i amb una samarreta a sota. També porta unes arracades de perla petites, i els cabells recollits.

S’està una estona sense dir res, amb els ulls fixats en el que acaba d’escriure.

Fa la mateixa expressió de sempre. Tapa l’estilogràfica, la deixa sobre els papers i es mira la mà per comprovar que no la tingui tacada. Per la finestra entren els raigs de sol de diumenge a la tarda. Se sent algú parlant al jardí.

—L’Oshima m’ha dit que has anat al gimnàs —diu aixecant el cap.

—Sí —li responc.

—I què hi fas, al gimnàs?

—Màquines i peses.

—I res més?

Faig que no amb el cap.

—Són uns exercicis molt solitaris, no?

Faig que sí amb el cap.

—Et deus voler posar fort.

—Si no estàs fort, no pots sobreviure. Sobretot jo.

—Perquè estàs sol.

—No tinc ningú que m’ajudi. Almenys fins ara. Me n’he hagut de sortir sol, i per això he d’estar fort. Com un corb perdut. Per això vaig triar el nom de Kafka. En txec vol dir corb.

—Ah —fa ella, sorpresa—. Així, ets un corb.

—Exacte —dic.

Exacte, diu el noi que es diu Corb.

—Però aquest estil de vida deu tenir un límit —diu ella—. És impossible fer-te una paret al voltant amb aquesta força. Sempre hi haurà alguna cosa més forta que la tiri a terra. Almenys en teoria.

—Per mi la força és com una moral.

Ella somriu.

—Veig que aprens molt de pressa.

—La força que busco no és una força per guanyar o perdre —li dic—. El que vull no és una paret que repel·leixi els embats que vinguin de fora, sinó una força que em permeti amortir aquests embats externs i resistir-hi. Una força que m’ajudi a suportar serenament la injustícia, la mala sort, la tristor, els errors i la incomprensió.

—Aquesta força és la més difícil de tenir.

—Ja ho sé.

El seu somriure es fa una mica més profund.

—Sembla que ho sàpigues tot. Jo faig que no amb el cap.

—No és veritat. Només tinc quinze anys, i hi ha un munt de coses que no sé.

Fins i tot coses que hauria de saber. Per exemple, no sé res de vostè.

Ella agafa la tassa i fa un glop.

—No hi ha res de mi que hagis de saber. Dins meu no hi ha res que necessitis saber.

—Recorda la meva teoria?

—És clar —em respon—. Però és teva, no pas meva, i per tant no hi tinc cap responsabilitat. Oi que no?

—No, és clar. Qui ha de demostrar si una teoria és correcta o no és qui la proposa —dic jo—. Per això li he de fer una pregunta.

—Tu diràs.

—Vostè va escriure un llibre sobre gent a qui li havia tocat un llamp, oi?

—Sí.

—Que el té a mà? Fa que no amb el cap.

—Se’n va fer una tirada molt curta i ja fa anys que està esgotat. A més, suposo que els exemplars que quedaven els devien destruir. I jo no en tinc cap. Ja et vaig dir que és un tema que no va interessar a ningú.

—I per què a vostè sí?

—Doncs no ho sé… Suposo que devia trobar-hi alguna cosa simbòlica. O potser només volia alguna cosa per mantenir-me ocupada i em vaig fixar aquest objectiu per anar tirant. No recordo què em va empènyer a fer el primer pas. Un bon dia se’m va acudir i vaig començar la recerca. En aquella època em dedicava a escriure, i com que no tenia problemes de temps ni de diners podia fer més o menys el que volia. Ara, la feina en si va ser molt interessant. Vaig conèixer molta gent i vaig aprendre moltes coses. Si no hagués emprès aquest projecte, m’hauria allunyat de la realitat i m’hauria quedat tancada en mi mateixa.

—Quan era jove, el meu pare feia de caddie en un camp de golf i li va tocar un llamp. Es va salvar pels pèls. L’home a qui acompanyava es va morir.

—Hi ha molta gent que es mor d’un llamp en un camp de golf. Com que és un espai gran i no hi ha gaires llocs per arrecerar-se, passa sovint. El teu pare també es deia Tamura?

—Sí. I tenia la mateixa edat que vostè.

Ella fa que no amb el cap.

—No recordo ningú que es digués Tamura. No vaig entrevistar ningú que es digués així. Jo no dic res.

—Això també formava part de la teva teoria, oi? Et devies pensar que el teu pare i jo ens vam conèixer mentre jo feia el llibre, i que llavors vas néixer tu.

—Exacte.

—Doncs no cal que en parlem més. Això no va passar, i per tant la teva teoria no funciona.

—No m’ho crec.

—No t’ho creus?

—No.

—Per què?

—Per exemple, perquè quan ha sentit el nom de Tamura de seguida ha dit que no havia entrevistat ningú que es digués així. Sense pensar. Fa més de vint anys, i devia entrevistar molta gent. És impossible que recordi tan clarament que no hi havia ningú que es digués Tamura.

Ella fa que no amb el cap. Beu un altre glop de cafè i somriu lleument.

—Kafka, jo… —comença, però s’atura per buscar les paraules.

Jo espero que les trobi.

—Noto que les coses que m’envolten han començat a canviar —diu finalment.

—Quines coses?

—No t’ho sé explicar, però ho noto. La pressió de l’aire, la vibració dels sorolls, el reflex de la llum, el moviment dels cossos, el pas del temps… tot va canviant a poc a poc. És com si tots aquests canvis fossin gotes que s’ajunten per formar un sol corrent. —Agafa la Montblanc negra i després de mirar-se-la una estona aixeca la vista—. Em sembla que el que va passar ahir a la teva habitació forma part d’aquest corrent. No sé si el que vam fer està bé o no, però en aquell moment em vaig obligar a no valorar-ho. Vaig pensar que si el corrent existeix, havia de deixar que em dugués a on volia.

—Puc dir-li el que penso de vostè?

—És clar.

—Em sembla que el que intenta és recuperar el temps perdut.

Ella es queda un moment pensant en aquestes paraules.

—Potser sí —diu—. Però, com ho saps, tu?

—Perquè em sembla que jo faig el mateix.

—Recuperar el temps perdut?

—Sí —li dic—. Quan era petit em van robar moltes coses importants, i ara les vull recuperar.

—Per sobreviure. Faig que sí amb el cap.

—Ho he de fer. La gent necessita un lloc on poder tornar. I potser encara hi som a temps. Tant vostè com jo.

Ella tanca els ulls i ajunta les mans sobre l’escriptori. Llavors els torna obrir, com si ja en tingués prou.

—Qui ets? —em demana—. Per què saps tantes coses?

Li dius que ja hauria de saber qui ets. Sóc en «Kafka a la platja». Sóc el seu fill i el seu amant. Sóc el noi que es diu Corb. I cap dels dos no podem ser lliures. Som dins un gran remolí. De tant en tant sortim fora del temps. En algun lloc ens va tocar un llamp silenciós i invisible.

I a la nit torneu a fer l’amor. Sents el soroll que fa el buit de dins seu en omplir-se.

És un soroll gairebé imperceptible, com el que fa la sorra de la platja desfent-se a la llum de la lluna. Aguantes la respiració i pares l’orella. Vas entrant i sortint de la teva teoria. Inspires, aguantes l’aire i expires. Inspires, aguantes l’aire i expires.

Prince no para de cantar dins el teu cap, com un mol·lusc. Surt la lluna i puja la marea. L’aigua del mar entra al riu. Les branques del sanguinyol es mouen nerviosament. L’abraces ben fort, i ella enfonsa la cara al teu pit. Sents el seu alè a la pell. Ella et ressegueix els músculs, un per un. I llavors et llepa el penis envermellit, com si te’l curés. Et tornes a córrer, ara a la seva boca. Ella s’ho empassa, com si fos un líquid preciós. Li fas un petó a la vagina i li llepes tot el cos.

Et converteixes en algú altre, en alguna altra cosa. Ets en un altre lloc.

—Dins meu no hi ha res que necessitis saber —diu ella.

Esteu junts fins dilluns a trenc d’alba, escoltant com passa el temps.





34


Els massius núvols foscos van travessar la ciutat feixugament i, descarregant una ràfega de llamps que semblava buscar uns principis morals perduts per tots els racons, es van diluir en un eco distant i rabiüt que arribava del cel de llevant. La pluja va parar en sec i va seguir un silenci estrany. En Hoshino es va aixecar i va obrir la finestra per airejar l’habitació. Els núvols foscos ja no es veien i el cel tornava a estar cobert d’aquella mena de membrana de núvols pàl·lids. Els edificis estaven xops, i les esquerdes de les parets es veien fosques, com les venes d’una persona gran. Els fils elèctrics regalimaven i formaven nous tolls a terra. Els ocells sortien del lloc on s’havien aixoplugat i piulaven a la recerca dels insectes que havien sortit amb la pluja.

En Hoshino va girar el coll uns quants cops, per assegurar-se que tenia tots els ossos a lloc, i va estirar l’esquena tan fort com va poder. Llavors es va asseure al costat de la finestra i, després de donar un altre cop d’ull a fora, es va treure un Marlboro de la butxaca i el va encendre.

—Escolti, senyor Nakata. Amb el que ens ha costat girar la pedra i obrir l’entrada, i no ha passat res. No han sortit granotes, ni genis, ni res de res. En part, ja m’està bé… Però els trons i l’ambient eren tan perfectes que m’he quedat amb ganes de més.

No hi va haver resposta. En girar-se va veure en Nakata agenollat a terra i inclinat endavant, amb els braços estirats i els ulls tancats. Semblava un insecte desvalgut.

—Què passa? Que no es troba bé? —li va preguntar en Hoshino.

—Em sap greu, però estic una mica cansat. No em trobo gaire bé. Hauria de dormir una estona.

Efectivament, estava blanc com el paper. Tenia els ulls enfonsats i les mans tremoloses. Era com si en les últimes hores s’hagués fet vell a marxes forçades.

—Entesos. Ara li estenc el futon i podrà dormir tant com vulgui —va dir en Hoshino—. Segur que es troba bé? Li fa mal la panxa? Té ganes de vomitar? Li xiulen les orelles? Vol anar de ventre? Vol que avisi un metge? Que té assegurança?

—Sí, el senyor governador em va donar una targeta, i la porto a la bossa.

—Molt bé. Però escolti, senyor Nakata —va dir en Hoshino mentre treia el futon de l’armari i l’estenia a terra—. Ja sé que no és el moment d’entrar en detalls, però la targeta no l’hi va pas donar el governador. És una targeta de la Seguretat Social, o sigui que l’hi va donar l’Estat. Diria. El governador no s’ocupa pas de tot. Deixi’l estar tranquil, entesos?

—Sí. Entesos. El governador no em va donar la targeta. Intentaré deixar-lo tranquil. Però, senyor Hoshino, sigui com sigui, en Nakata no necessita cap metge.

Si dormo una mica em trobaré millor.

—Ei, senyor Nakata, ara no em digui que dormirà tren-ta-sis hores seguides com l’altra vegada.

—Em sap greu, però no ho sé. Quan me’n vaig a dormir no em faig cap horari.

—En això té raó —va dir en Hoshino—. Vinga, faci. Dormi tant com vulgui. De fet, ha tingut un matí complicat, parlant amb la pedra i aguantant la tronada. I a sobre s’ha obert l’entrada. No es fa cada dia, això. Ha hagut de pensar molt, i deu estar cansat. No pateixi per res i dormi tranquil, que jo m’ocupo de la resta.

—Moltes gràcies. Em sap greu molestar-lo tant. No tinc paraules per agrair-li el que fa. Si no fos per vostè, estaria ben perdut. Fins i tot ha deixat la feina per ajudar-me.

—Ah, sí —va fer en Hoshino, compungit. Havien passat tantes coses que s’havia oblidat completament de la feina—. Ara que ho diu, és veritat. Aviat hauria de tornar-hi. L’amo deu estar ben emprenyat. Li vaig trucar per dir-li que m’agafava un parell o tres de dies, però no li he dit res més. Quan torni em caurà una bona esbroncada. —Va encendre un altre Marlboro i va treure el fum per la boca a poc a poc. Llavors va mirar un corb que hi havia posat al capdamunt d’un pal elèctric i li va fer una carota—. Però és igual. Que digui el que vulgui. Com si vol treure aigua bullint per les orelles. Aquests anys he treballat com un ase. «Ei, Hoshino, que no tinc ningú per anar a Hiroshima aquesta nit. Que t’hi pots arribar?». «Oh, i tant que sí». No m’he queixat mai. I per això m’he malmès l’esquena d’aquesta manera.

Si no me l’arriba a posar a lloc, ja hauríem vist què hauria passat. Encara no tinc trenta anys i és una feina d’escarràs. No tinc per què deixar-m’hi la salut. No és cap pecat, agafar uns quants dies de festa de tant en tant… Sap què, senyor Nakata?

En dir això, en Hoshino es va adonar que en Nakata ja dormia profundament.

Estava de panxa enlaire, amb els ulls i els llavis ben tancats i respirant tranquil·lament pel nas. Tenia la pedra al costat del llit, de cap per amunt.

—Renoi, s’adorm en un no-res —va dir en Hoshino, sorprès.

Per matar el temps es va estirar al tatami i va engegar el televisor, però els programes de tarda eren tan insuportablement dolents que va decidir anar a fer un volt. Començava a anar curt de calçotets i se n’havia de comprar. No suportava rentar la roba, i s’estimava més comprar-se roba interior barata que no pas haver de rentar la bruta. Es va aturar a la recepció de l’hostal a pagar una altra nit i va dir que no despertessin el seu company.

—Ara, que encara que volguessin potser no se’n sortirien —va dir.

Va caminar una estona pels carrers, que feien la típica olor de després de la pluja. Anava amb la indumentària habitual: la gorra dels Chunichi Dragons, les Ray-Ban tenyides de verd i la camisa hawaiana. Va passar per l’estació per comprar el diari, on va mirar el resultat dels Chunichi Dragons (havien perdut al camp de la Hiroshima) i després va consultar la cartellera. Feien la nova d’en Jackie Chan, i va decidir anar-hi. L’hora li anava bé. Va preguntar al lloc de policia on era el cine, i com que no era gaire lluny s’hi va arribar a peu. Va comprar l’entrada, va entrar i va mirar la pel·lícula menjant cacauets.

En sortir del cine ja fosquejava. No és que tingués gaire gana, però com que no tenia res millor a fer va anar a sopar. Va entrar al primer restaurant que li va semblar i va demanar una ració de sushi i una cervesa. Com que estava més cansat del que es pensava, només se’n va beure mitja ampolla.

És clar, va pensar, aixecar aquella pedra m’ha deixat ben baldat. Em sento com el germà gran d’«Els tres porquets». Si vingués el llop i bufés una mica, m’enviaria a Okayama.

En sortir del restaurant va entrar en una sala de pachinko, on en un moment es va deixar dos mil iens. No era el seu dia. Va sortir del pachinko i va voltar una estona més pel centre. De cop es va adonar que encara no havia comprat la roba interior, que de fet era la raó per la qual havia sortit de l’hostal. Llavors va entrar en una botiga d’oportunitats i va comprar calçotets, samarretes imperi i mitjons.

Ara ja podia llençar la roba bruta. Va pensar que també s’havia de comprar una camisa hawaiana, i després de mirar-ho en diverses botigues va arribar a la conclusió que a Takamatsu era impossible trobar-ne una que li agradés. Anava amb camises hawaianes tant a l’estiu com a l’hivern, però no es posava pas la primera que trobava.

Es va aturar en una fleca i hi va comprar uns quants pa-nets i un suc de taronja per si en Nakata es despertava a mitja nit. Després va passar pel banc i va treure cinquanta mil iens, que es va posar a la cartera. També va comprovar que al compte encara li quedaven força diners. Els últims anys havia treballat tant que no havia tingut ni temps de gastar-se’ls.

Ja era ben fosc. De sobte li van venir ganes de prendre’s un cafè. Va mirar al seu voltant i va veure el rètol d’una cafeteria que quedava una mica apartada del carrer principal. Era una cafeteria com les d’abans, de les que ja no se’n troben. Hi va entrar, es va asseure en una cadira tova i molt còmoda, i va demanar un cafè.

Per uns altaveus sòlids, de fusta de noguer i de fabricació britànica, sonava música de cambra. Ell era l’únic client. Es va arrepapar a la cadira i, per primer cop en molt temps, es va relaxar. Tot el que hi havia a la cafeteria era senzill, natural i agradable. El cafè, servit en una bona tassa, era espès i deliciós. Va tancar els ulls i, respirant pausadament, va parar l’orella a aquella històrica combinació de corda i piano. Gairebé mai havia escoltat música clàssica, però aquella va aconseguir calmar-lo i el va posar en un estat reflexiu.

Assegut en aquella cadira, amb els ulls tancats i escoltant la música, en Hoshino va pensar moltes coses, la majoria relacionades amb ell. Però com més pensava, menys real li semblava la seva existència. Li feia l’efecte que no era més que un apèndix insignificant.

Per exemple, sempre he estat dels Chunichi Dragons, es va dir, però, què són els Dragons per mi? Si guanyessin als Yomiuri Giants, jo seria millor? Segur que no, va pensar. Així, com és que fins ara he anat sempre amb ells, com si fossin fills meus?

En Nakata diu que està buit, i potser té raó. Però, i jo? Ell es va quedar buit perquè de petit va tenir un accident, però jo ni això. Si ell està buit, jo encara més.

Almenys ell té alguna cosa que m’ha empès a seguir-lo fins aquí, alguna cosa especial que no sabria dir què és.

En Hoshino va demanar una altra tassa de cafè.

—Així, li ha agradat el nostre cafè? —li va preguntar el propietari de la cafeteria, que tenia els cabells blancs. (Evidentment, en Hoshino no sabia que es trobava davant un antic funcionari del Ministeri d’Educació que en jubilar-se havia tornat a Takamatsu i hi havia obert una cafeteria on posava música clàssica i servia bon cafè).

—Sí, és boníssim. Fa molt bona olor.

—El torro jo mateix. I trio els grans un per un.

—Així no m’estranya que sigui tan bo.

—Que li molesta la música?

—La música? —va fer en Hoshino—. I ara. És molt bona. Qui toca?

—El trio Rubinstein, Heifetz, Feuermann. Els deien el Trio del Milió de Dòlars.

Són uns grans artistes. És una gravació del 1941, però no ha perdut gens d’esclat.

—És veritat. El que és bo no es fa mai vell.

—Hi ha qui prefereix un trio «Arxiduc» més estructurat, més clàssic i més directe, com ara la versió que en fa el Trio Oistrach.

—A mi ja m’agrada aquesta —va dir en Hoshino—. És com més agradable.

—És molt amable —va dir el propietari de la cafeteria, donant-li les gràcies en nom del Trio del Milió de Dòlars.

Quan el propietari va tornar darrere el taulell, en Hoshino es va prendre el segon cafè i va continuar reflexionant.

Almenys ara ajudo una mica en Nakata, va pensar. Li llegeixo el que ell no pot llegir, i li vaig trobar la pedra. No està malament, això de sentir-se útil. De fet, no me n’havia sentit mai. He deixat plantats els de la feina, he vingut fins a Shikoku i no he parat de fer bajanades, però no me’n penedeixo gens.

És com si fos on he de ser. Quan sóc amb en Nakata no m’escalfo la closca pensant qui sóc i totes aquestes ximpleries. Potser no es pot comparar, però els deixebles de Buda o de Jesucrist devien sentir el mateix. Mentre sigui al costat de Buda no cal que em preocupi de mi. Més que la doctrina o la veritat, els devia agradar aquesta sensació.

Quan era petit l’avi m’explicava contes dels deixebles de Buda. N’hi havia un que es deia Myoga, i era tan totxo que no es podia aprendre ni un sol sutra. Era la riota dels altres deixebles. I un dia Buda li va dir: «Escolta, Myoga, no cal que t’aprenguis cap sutra. En lloc d’això, vull que seguis a la porta i netegis les sabates a tothom». Com que era molt obedient, en Myoga no va engegar Buda a prendre pel sac. Es va passar deu o vint anys netejant sabates, fins que un dia va tenir una il·luminació i es va convertir en un dels deixebles més destacats de Buda. En Hoshino recordava bé aquesta història perquè pensava que passar-se deu o vint anys netejant les sabates dels altres era una merda. En pensar-hi de nou, però, la història li va evocar altres coses. Va pensar que la vida era una merda es mirés com es mirés. L’únic és que de petit encara no ho sabia.

Aquests pensaments el van tenir ocupat fins que es va acabar el trio «Arxiduc».

Aquella música l’ajudava a pensar.

—Ei —va dir per cridar el propietari—. Com ha dit que es deia aquesta música?

—És el trio «Arxiduc», de Beethoven.

—El trio «Arxibuc»?

—No, Arxiduc. Beethoven el va dedicar a l’arxiduc Rodolf d’Àustria. No és el títol oficial, però es coneix com el trio «Arxiduc». L’arxiduc Rodolf era fill de l’emperador Leopold II, i tenia molt talent per a la música. Als setze anys es va convertir en deixeble de Beethoven, a qui admirava i amb qui va estudiar teoria musical i piano.

No va triomfar ni com a compositor ni com a pianista, però va saber quedar-se en un segon pla i ajudar Beethoven en les qüestions més materials. Si no hagués estat per ell, Beethoven potser les hauria passat més magres.

—Al món hi ha d’haver gent així, oi? —va dir en Hoshino.

—I tant.

—Si tots fóssim genis no ens aclariríem. Sempre hi ha d’haver algú que s’ocupi de les qüestions materials.

—Ja ho pot ben dir. Si tots fóssim genis, malament rai.

—M’ha agradat, aquesta música.

—És meravellosa. Jo no em canso mai d’escoltar-la. És el trio per a piano més elegant de tots els de Beethoven. El va compondre als quaranta anys, i després ja no en va compondre cap més. Devia pensar que amb aquesta peça havia arribat al màxim.

—Em sembla que ja l’entenc. Arribar al màxim és important en tot.

—Torni quan vulgui.

—Fins una altra.

Tal com s’imaginava, en tornar a l’habitació en Nakata encara dormia. Com que era la segona vegada que ho feia, no li va estranyar gens. Que dormís tant com volgués. Va deixar la bossa amb els panets i el suc de taronja al costat de la pedra, que continuava al mateix lloc i en la mateixa posició, i es va banyar. Un cop net, es va posar la roba interior nova, va llençar la vella a la paperera i es va ficar al futon, on es va adormir de seguida.

L’endemà es va despertar abans de les nou. En Nakata continuava dormint com un soc, exactament en la mateixa postura que a la nit. Respirava de manera pausada i regular. Dormia com un soc. En Hoshino va esmorzar sol i va demanar a la cambrera que no despertés el seu company.

—No cal que amagui els futons —va dir.

—Vol dir que és normal que dormi tant? —li va preguntar la cambrera.

—No pateixi, que no es morirà. Ha de dormir per recuperar les forces. El conec bé.

Va comprar el diari a l’estació i va seure en un banc per mirar la cartellera. En un cine de prop de l’estació feien una retrospectiva de François Truffaut. En Hoshino no tenia ni idea de qui era Truffaut (ni tan sols sabia si era un home o una dona), però com que feien sessió doble i havia de passar l’estona d’alguna manera, va decidir arribar-s’hi. Passaven «Els quatre-cents» cops i «Dispareu al pianista». Els espectadors es podien comptar amb els dits d’una mà. No es pot dir que en Hoshino fos un gran cinèfil. De tant en tant anava al cine, però només per veure-hi pel·lícules d’acció i de kung-fu. Per això va trobar que aquelles obres primerenques de Truffaut eren un pèl difícils i massa lentes. Tot i així, li va agradar l’ambient personal, el to de les imatges i les suggerents descripcions psicològiques. Almenys no es va avorrir. En acabar va pensar que no li faria res veure altres pel·lícules d’aquell director.

En sortir del cine va voltar una estona pels carrers més comercials i va entrar a la mateixa cafeteria del dia abans. El propietari se’n recordava. En Hoshino es va asseure a la mateixa cadira i va demanar un cafè. No hi havia ningú més. Pels altaveus sonava una peça per a violoncel.

—És el concert per a violoncel número u de Haydn. El solista és Pierre Fournier —li va dir el propietari en portar-li el cafè.

—És un so molt natural, oi? —va dir en Hoshino.

—És veritat —va convenir el propietari—. Pierre Fournier és un dels meus músics favorits. És com el bon vi. Té cos i aroma, escalfa la sang i anima el cor. Sempre li dic Mestre Fournier. No el conec personalment, però per mi sempre ha estat com un guia.

Mentre escoltava el violoncel fluid i elegant de Fournier, en Hoshino va recordar la seva infantesa. Quan cada dia anava a pescar al riu de prop de casa. En aquella època no m’havia de plantejar res, va pensar. Només havia de viure i prou. Pel sol fet de ser viu, ja era alguna cosa. Les coses eren així de naturals, fins que un dia van deixar de ser-ho. La vida m’ha anat convertint en no-res. És estrany. La gent neix per viure, no? Si és així, com és que a mesura que he viscut he anat perdent el que m’omplia i m’he quedat buit? A aquest pas, potser com més visqui, més buit i més inútil em sentiré. Aquí falla alguna cosa. No vaig a l’hora. Encara puc canviar de rumb?

—Escolti —va dir en Hoshino al propietari de la cafeteria, que era darrere el taulell.

—Digui.

—Si té temps i no és molèstia, Que voldria seure a parlar una estona amb mi?

M’agradaria saber més coses d’aquest Haydn.

Al propietari, que era un home més aviat tímid, li encantava parlar de música clàssica, de manera que no va tenir cap inconvenient a seure a la taula d’en Hoshino i a parlar-li ferventment de la vida i l’obra de Haydn. Li va explicar que, al llarg de la seva llarga vida, Haydn havia treballat al servei de molts mecenes i havia compost una gran quantitat d’obres per encàrrec. Era un home pràctic, amable, humil i generós, però alhora era un personatge complex que havia de conviure amb una vida interior fosca i turmentada.

—En certa manera —va continuar el propietari de la cafeteria—, era un misteri.

Només ell sabia la intensitat de les emocions que sentia, però com que va néixer en una època tan rígida i tan classista va haver de reprimir el seu ego i viure amb un posat alegre. Si no, l’haurien esclafat. Molta gent considera que no arriba a la talla de Mozart o de Bach, tant pel que fa a la música com pel que fa a la manera com va viure. I és cert que al llarg de la seva vida va ser innovador però no pas avantguardista, però si escoltes la seva música amb atenció hi pots trobar una preocupació latent pel jo modern. És com un eco llunyà i contradictori que batega sordament en tota la seva música. Escolti aquest acord mateix. Ho ha sentit? No és gaire evident, però hi ha un esperit introvertit i persistent, ple d’una curiositat dúctil i juvenil.

—Sembla una pel·lícula de François Truffaut.

—Exacte —va dir el propietari, donant un copet a l’espatlla d’en Hoshino—. Té tota la raó. És exactament el que hi ha al fons de les pel·lícules de Truffaut. Un esperit introvertit i persistent, ple d’una curiositat dúctil i juvenil.

Quan es va acabar la música de Haydn, en Hoshino va demanar que li tornés a posar la versió del trio «Arxiduc» interpretada per Rubinstein, Heifetz i Feuermann, i mentre l’escoltava va tornar a pensar en les seves coses.

Penso seguir en Nakata fins que pugui, va decidir en Hoshino. Els de la feina ja s’ho faran.





35


Quan sona el telèfon, a les set del matí, encara dormo profundament. Somio. Estic ajupit al fons d’una cova, amb la lot a la mà i buscant alguna cosa en la foscor.

Sento que algú crida el meu nom des de l’entrada de la cova. Li responc amb un crit, però pel que sembla no em sent, ja que no continua cridant-me una vegada i una altra. M’aixeco a contracor i em dirigeixo a l’entrada. Just ara que estava a punt de trobar-ho, penso. Alhora, però, també m’alegro de no haver-ho trobat. I llavors em desperto. Miro al meu voltant, recollint els bocins escampats de la meva consciència. M’adono que sona el telèfon. El de recepció. La llum intensa del matí travessa la cortina. La senyora Saeki ja no hi és.

M’aixeco amb samarreta i calçotets i m’arribo a recepció. Tardo molt, però el telèfon no es cansa de sonar.

—Que dormies? —em pregunta l’Oshima.

—Sí —li responc.

—Em sap greu treure’t del llit tan aviat en un dia de festa, però tenim un problema.

—Un problema?

—Ja t’ho explicaré millor després, però hauries de marxar. Prepara les coses, que et passo a buscar de seguida. Quan arribi, surt al pàrquing i puja al cotxe sense dir res. Entesos?

—Entesos —dic.

Torno a l’habitació i preparo les coses. No he de córrer gaire. Amb cinc minuts en tinc prou per preparar-ho tot. Només he de recollir la roba que tenia estesa al lavabo, i posar el necesser, els llibres i el diari a la motxilla. Em vesteixo i faig el llit. Estiro els llençols, esponjo el coixí i arreglo l’edredó. Esborro totes les petjades. Llavors m’assec a la cadira i penso en la senyora Saeki, que ha estat aquí fins no fa gaires hores.

Abans que el Mazda Roadstar arribi al pàrquing, tinc temps de menjar-me un bol de llet amb cereals. Rento el bol i la cullera i els deso. Em rento la cara i les dents, i em miro la cara al mirall. Just llavors sento arribar el cotxe de l’Oshima.

Tot i fer bo, va amb la capota posada. Em poso la motxilla a l’esquena, vaig fins al cotxe i m’assec al seient de l’acompanyant. Com l’altre cop, l’Oshima lliga la motxilla al portaequipatges de darrere. Va més aviat informal, amb unes ulleres de sol tipus Armani, molt gruixudes; un polo blanc amb una camisa de fil ratllada al damunt; uns texans blancs i unes Converse blau marí. M’allarga una gorra blau marí, amb el logotip de North Face.

—Em vas dir que havies perdut la gorra, oi? Posa’t aquesta. Et servirà per amagar-te.

—Gràcies —li dic.

Me la poso. Ell em mira i assenteix amb el cap.

—Tens ulleres de sol, oi?

Faig que sí amb el cap. Em trec les Revo de la butxaca i me les poso.

—Et queden bé —em diu l’Oshima—. I si et poses la gorra al revés?

Li faig cas i em poso la gorra amb la visera cap enrere. Ell torna a assentir.

—Molt bé. Sembles un rapper de casa bona.

Posa primera, prem l’accelerador i deixa anar l’embragatge.

—On anem? —li pregunto.

—Al mateix lloc que l’altra vegada.

—A les muntanyes de Kochi? Ell fa que sí amb el cap.

—Sí. Hem de tornar a fer una bona tirada —diu.

Engega l’equip de música i sona una alegre peça orquestral de Mozart. L’he sentida algun cop. Potser és la serenata «Posthorn».

—No n’estàs fart, de muntanyes? —em pregunta.

—No, ja m’agraden. S’hi està tranquil i puc llegir molt.

—Me n’alegro —diu ell.

—I el problema que deies?

Llença una mirada intensa al retrovisor, em mira un moment i torna a fixar la vista al davant.

—En primer lloc, la policia es va tornar a posar en contacte amb mi. Em van trucar ahir a la nit. Ara sembla que et busquin més seriosament. Em van fer una impressió diferent de la primera vegada.

—Però tinc una coartada, oi?

—És clar. Tens una bona coartada. El dia de l’assassinat vas ser tot el dia a Shikoku. D’això no en dubten. Però queda la possibilitat que facis conxorxa amb algú.

—Conxorxa?

—Pot ser que tinguis un còmplice. Un còmplice? Faig que no amb el cap.

—D’on ho han tret, això?

—Ja saps que no parlen gaire. Quan pregunten volen saber tots els detalls, però quan expliquen no s’allarguen gens. M’he passat la nit connectat a Internet buscant informació. Saps que ja hi ha alguna pàgina dedicada a aquest cas? Ets famós. Diuen que ets el príncep errant que té la clau del misteri.

M’arronso d’espatlles. El príncep errant?

—Com sempre, amb la informació d’Internet és difícil distingir el que és fiable del que no ho és, però en general es pot resumir així: la policia busca un home d’uns seixanta anys que la nit del crim es va presentar a un lloc de policia de Nakano i va confessar que acabava de cometre un assassinat. Però com que va dir altres coses sense solta ni volta, el policia que hi havia de guàrdia, que era una mica passerell, el va prendre per un vell tocat de l’ala i el va deixar marxar sense fer-li cas. Evidentment, quan es va descobrir l’assassinat el policia es va recordar del vell i es va adonar que l’havia vessat. Ni tan sols li havia agafat el nom i l’adreça. Va pensar que si els seus superiors ho sabien se n’armaria una de grossa, i va decidir no dir res a ningú, però va passar alguna cosa (no sé què) i es va acabar sabent tot. No cal dir que l’han fet fora del cos. Pobre noi, no se’n deurà aixecar mai més.

L’Oshima redueix, avança un Toyota Tarcel i torna ràpidament al carril.

—La policia ha pogut identificar aquest home. No se sap d’on surt, però es veu que és una mica retardat. No res greu, però no acaba de girar rodó. Viu sol, amb una prestació social i l’ajuda d’uns parents, però ha desaparegut del pis. Segons les investigacions de la policia, ha anat fent autoestop fins arribar a Shikoku. Un conductor d’autocar diu que a Kobe va pujar un home que podria ser ell. Se’n recorda perquè tenia una manera de parlar especial i deia coses una mica estranyes. Diu que anava amb un noi d’uns vint-i-cinc anys i que van baixar a l’estació de Tokushima. Ja han localitzat l’hostal on es van estar. Segons la propietària, després de Tokushima van agafar el tren per venir a Takamatsu. Els seus moviments i els teus coincideixen perfectament. Tant tu com ell heu anat de Nakano a Takamatsu. És massa casualitat. Lògicament, la policia pensa que hi ha alguna relació, com ara que ho vau preparar tot entre els dos. Ara s’hi ha posat l’Agència Nacional de Policia i us estan buscant per tota la ciutat. Potser ja no podrem amagar que vius a la biblioteca. Per això et porto a la muntanya.

—Un vell retardat que viu a Nakano?

—Que et sona de res?

Faig que no amb el cap.

—No.

—Per l’adreça, em sembla que no viu gaire lluny de casa teva. Potser a un quart a peu.

—A Nakano hi viu molta gent. Ni tan sols conec els veïns.

—Però això no és tot —diu l’Oshima, mirant-me un moment—. Aquest home podria ser qui va fer ploure sardines i sorells a Nogata. Si més no, el dia abans va dir a la policia que caurien molts peixos del cel.

—Ostres —faig jo.

—Ja ho pots ben dir —diu l’Oshima—. I la mateixa nit van caure un munt de sangoneres a l’àrea de servei de Fujigawa, a l’autopista Tomei. Te’n recordes?

—Sí, és clar.

—La policia se n’ha adonat i ara investiguen si hi ha cap relació entre aquests incidents i aquest vellet misteriós. Els seus moviments coincideixen amb el lloc on van passar aquestes coses.

La peça de Mozart s’acaba i en comença una altra.

Amb les mans al volant, l’Oshima fa que no amb el cap un parell de cops.

—Tot és molt estrany —diu—. Al principi ja era prou curiós, però com més va, més s’hi toma. No sé pas què passarà. Ara, una cosa és segura: tot va convergint cap aquí. Sembla que el teu camí i el del vellet s’hagin de creuar en algun lloc.

Tanco els ulls i escolto el brogit del motor.

—Oshima, potser val més que me’n vagi a una altra ciutat —dic—. Passi el que passi, no us vull molestar més a tu ni a la senyora Saeki.

—I on vols anar?

—No ho sé. Em pots portar a l’estació i ja m’ho pensaré. Tant és.

Ell deixa anar un sospir.

—No crec que sigui una bona idea. Segur que l’estació és plena de policia buscant un noi de quinze anys, alt i ben plantat, que arrossega una motxilla i una colla d’obsessions.

—I si em portes a una estació de més lluny, on no vigilin?

—T’acabaran trobant igualment. No dic res.

—No és que hagin tret una ordre de detenció contra tu. No estàs a la llista dels delinqüents més buscats, sents?

Faig que sí amb el cap.

—De moment ets lliure, i jo et puc portar on vulgui sense cometre cap delicte.

De fet, ni tan sols sé com et dius de veritat. O sigui que per mi no pateixis. Encara que no ho sembli, sóc molt prudent. No em pescaran tan fàcilment.

—Oshima.

—Digues.

—Jo no he fet conxorxa amb ningú. Si hagués volgut matar el meu pare, ho hauria fet tot sol.

—Ja ho sé.

S’atura en un semàfor i mira pel retrovisor. Es posa un caramel de llimona a la boca i me n’ofereix. N’agafo un i també me’l poso a la boca.

—I després?

—Després? —repeteix ell.

—Quan has començat a explicar-me per què em portes a la muntanya, has dit «en primer lloc». Si hi ha una primera raó, també n’hi ha d’haver una segona.

L’Oshima mira el semàfor, però encara no es posa verd.

—La segona raó no és gaire important. Comparada amb la primera, vull dir.

—Però m’agradaria saber-la.

—És per la senyora Saeki. —El semàfor es posa verd i ell accelera—. Oi que dormiu junts?

No sé què contestar.

—No pateixis. Aquestes coses les endevino. Només és això. És una dona molt maca i molt atractiva. De fet… és especial. En molts sentits. És molt més gran que tu, però el problema no és aquest. Entenc que t’atregui. Si tens ganes de fer l’amor amb ella, endavant. I si ella té ganes de fer-ho amb tu, també. És ben fàcil. Jo no hi tinc res a dir. Si a vosaltres us sembla bé, a mi també. —Fa rodar el caramel dins la boca—. Però em sembla que val més que us separeu una mica. I no ho dic pel que va passar a Nakano.

—Per què ho dius, doncs?

—Perquè ella està en una situació molt delicada.

—En una situació delicada?

—La senyora Saeki… —comença l’Oshima, però ha de buscar les paraules—. Per dir-ho amb poques paraules, s’està morint. Fa temps que ho noto.

M’aixeco les ulleres de sol i me’l miro. Ell té la vista fixada al davant i el veig de perfil. Acabem d’entrar a l’autopista que va fins a Kochi. Sorprenentment, aquest cop respecta el límit de velocitat. Ens avança un Toyota Supra.

—Quan dius que s’està morint… —dic jo—, vols dir que té una malaltia incurable, com ara càncer o leucèmia?

Ell fa que no amb el cap.

—Tant pot ser que sí com que no. No sé res de la seva salut. Pot ser que tingui una malaltia d’aquestes, però em sembla que el problema és més aviat psicològic, alguna cosa relacionada amb les ganes de viure.

—Vols dir que ha perdut les ganes de viure?

—Exacte. No vol viure més.

—Vols dir que se suïcidarà?

—No ho crec —diu l’Oshima—. Però es va acostant a la mort tranquil·lament. O la mort s’acosta a ella.

—Com un tren que s’acosta a l’estació?

—Potser sí —diu ell, i fa una pausa, amb els llavis tibant—. I llavors apareixes tu. Fresc com una rosa i misteriós com el Kafka de veritat. Us atraieu i, per dir-ho amb una expressió clàssica, teniu una relació.

—I?

Separa un moment les mans del volant.

—I ja està.

Faig que no amb el cap, a poc a poc.

—Segur que penses que jo sóc el tren. Ell s’està una bona estona en silenci.

—Exacte —diu finalment—. Això és el que penso.

—Que jo porto la mort a la senyora Saeki, oi?

—Però no te’n culpo —em diu—. De fet, penso que val més així.

—Per què?

No em contesta. El seu silenci em diu que ho he de pensar jo. O que és tan clar que no cal ni pensar-ho. M’enfonso al seient i tanco els ulls. Em relaxo.

—Oshima.

—Què vols?

—Ja no sé què he de fer. Estic confús. No sé què està bé i què està malament. No sé si he de tirar endavant o enrere. Ell no diu res. No em respon.

—Què he de fer? —insisteixo.

—No has de fer res —em diu simplement.

—Res?

Ell assenteix.

—Per això et porto a la muntanya.

—Però, Què hi he de fer a la muntanya?

—Escoltar el vent —diu ell—. És el que faig jo.

Em quedo pensant en aquestes paraules.

Ell estira el braç i posa la mà sobre la meva.

—La culpa de tot això no és pas teva. Ni meva. Ni de les profecies, ni dels maleficis. Ni dels gens, ni de l’absurd. No és culpa de l’estructuralisme ni de la tercera revolució industrial. Si tots ens hem de morir i desaparèixer, és perquè el món es basa en la mort i en la destrucció. La nostra existència no és més que una ombra d’aquest principi. El vent que bufa pot ser una ratxa violenta o una brisa agradable, però sigui com sigui s’acaba extingint. El vent no té substància, només és aire en moviment. Si pares l’orella entendràs la metàfora.

Li estrenyo la mà, suau i calenta. És una mà llisa, asexuada i delicada.

—Així —dic—, trobes que val més que em separi de la senyora Saeki.

—Sí, Kafka. Val més que la deixem sola. És prou llesta i prou forta. Ha viscut molts anys suportant una gran soledat i uns records molt dolorosos, i és capaç de prendre les decisions que calguin serenament.

—O sigui que jo sóc una criatura que només fa nosa.

—No, home —diu ell amb un to suau—. No és això. Has fet el que havies de fer.

El que tant per tu com per ella tenia sentit. Ara l’has de deixar fer. Et pot semblar molt fred, però ara no pots fer res per ella. El que has de fer és amagar-te a la muntanya i mirar per tu. És el que et toca.

—He de mirar per mi?

—Només cal que paris l’orella, Kafka —em diu—. Has d’estar atent com una cloïssa.





36


Tal com s’havia imaginat, en tornar a l’hostal en Hoshino es va trobar en Nakata adormit. La bossa amb els panets i el suc de taronja que li havia deixat a la vora del llit estava intacta. En Nakata no s’havia mogut gens. Potser ni tan sols havia obert els ulls. En Hoshino va comptar les hores: s’havia posat a dormir cap a les dues del dia abans, de manera que ja feia trenta hores seguides que dormia. Per cert, Quin dia és?, es va preguntar en Hoshino. Últimament perdia la noció del temps. Va treure l’agenda de la bossa i ho va mirar. El dia que havien arribat a Tokushima des de Kobe era dissabte, i en Nakata havia dormit fins dilluns. Dilluns havien marxat de Tokushima i havien arribat a Takamatsu. Dijous havia estat tot allò de girar la pedra i aquella mateixa tarda s’havia posat a dormir. Llavors havia passat una altra nit… de manera que era divendres. Ara que ho pensava, era com si en Nakata hagués anat a Shikoku només a dormir.

Com la nit abans, en Hoshino es va banyar i, després de mirar una estona la televisió, es va ficar dins el futon. En Nakata continuava dormint tranquil·lament.

No cal patir, va pensar en Hoshino. Que dormi tant com vulgui. Quan ell es va adormir eren dos quarts d’onze.

A les cinc de la matinada li va sonar el mòbil, que tenia dins la bossa. En Hoshino es va despertar de seguida i el va agafar. En Nakata encara dormia.

—Digui?

—Hoshino —va dir una veu d’home.

—Coronel Sanders.

—Jo mateix. Com va?

—Anar fent —va respondre en Hoshino—. Per cert, com és que sap el meu número? No l’hi vaig donar, i a més el tenia apagat perquè no em truquessin de la feina. Com s’ho ha fet?

—Ja t’ho vaig dir, Hoshino. No sóc ni Déu, ni Buda, ni una persona. Sóc un concepte. Per mi trucar-te és bufar i fer ampolles, tant si tens el telèfon engegat com si no. No sé per què et sorprens. Hauria pogut venir directament i despertar-te, però he pensat que t’hauria deixat d’una peça.

—Ja ho pot ben dir.

—Per això et truco. No diràs que no sigui considerat.

—L’hi agraeixo —va dir en Hoshino—. Per cert, avi, i ara què en fem, d’aquesta pedra? En Nakata i jo ja la vam girar i em sembla que vam obrir alguna cosa.

Tronava de mala manera, i la pedra pesava una tona. Ah, sí… No li he parlat mai d’en Nakata, oi? És el meu company de viatge…

—Ja sé qui és —el va tallar el coronel Sanders—. No cal que m’ho expliquis.

—Ah —va fer en Hoshino—. Sigui com sigui, en Nakata es va posar a hivernar, i la pedra encara és aquí. Vol dir que no l’hauríem de tornar al temple? Em fa por que no ens caigui un malefici.

—Mira que ets tossut. Quants cops t’he de dir que estiguis tranquil? —va dir el coronel Sanders, impacient—. L’has de tenir una mica més. Ara està oberta, però tot el que s’obre s’ha de tancar. No la pots tornar fins que es tanqui, entesos?

OK?

—OK —va respondre en Hoshino—. El que s’obre s’ha de tancar. Les coses s’han de tornar tal com estaven. Entesos. Ja ho farem així. Per cert, avi, he decidit no patir per res. Encara que no ho entengui, faré el que em digui. Ahir vaig tenir una mena de revelació, i vaig arribar a la conclusió que no se’n treu res, de prendre’s seriosament les coses que no són serioses.

—És una conclusió brillant. Hi ha un refrany que diu que pensar molt però malament és pitjor que no pensar.

—Està bé, aquest refrany.

—És molt suggerent, oi?

—N’hi ha un altre que diu que l’òpera de l’ovella opera la vella.

—Què vol dir, si es pot saber?

—És un embarbussament. Me l’acabo d’inventar.

—I quina necessitat tenies de dir-lo?

—Cap. L’he dit perquè sí.

—Hoshino, sis plau, prou de ximpleries. Només em fas ballar el cap, i aquestes converses absurdes no m’agraden.

—Perdó —va dir en Hoshino—. Per cert, avi, oi que m’havia de dir alguna cosa? Si no, no m’hauria trucat tan d’hora.

—Ah, sí, ja me n’oblidava —va dir el coronel Sanders—. Escolta’m bé: heu de marxar de l’hostal immediatament. Sense esmorzar. Desperta en Nakata, agafa la pedra i marxeu. Quan sigueu al carrer, agafeu un taxi i aneu a aquesta adreça que et diré. Tens llapis i alguna cosa per escriure?

—Sí —va dir en Hoshino, que va treure l’agenda i un bolígraf de la bossa—. Ja tinc la pala i l’escombra.

—No hem quedat que prou ximpleries? —va cridar el coronel Sanders a l’altre cap de fil—. Si no ens afanyem ens agafaran amb els pixats al ventre.

—D’acord, d’acord. Ja tinc l’agenda i el bolígraf.

El coronel Sanders va dir l’adreça i en Hoshino la va escriure.

—Pis 308, Takamatsu Park Heights, 16-15, districte 3 —va repetir en Hoshino—. Correcte?

—Sí —va dir el coronel Sanders—. La clau serà sota un paraigüer negre que hi ha a la porta. Us hi podeu estar tant com vulgueu. Hi ha tot el necessari per no haver de sortir durant uns quants dies.

—És un pis seu?

—Sí, és un pis meu. De fet, el tinc llogat. O sigui que feu com si fóssiu a casa. Us l’he preparat expressament.

—Ei, avi —va dir en Hoshino.

—Què hi ha?

—Vam quedar que no és ni Déu, ni Buda, ni una persona, OÍ?

—Exacte.

—Que no tenia forma i que no és d’aquest món, oi?

—Això mateix.

—Així, com s’ho ha fet per llogar un pis? Si no és una persona, no pot tenir carnet d’identitat, ni certificat d’empadronament, ni nòmina, ni segell oficial, oi?

Com pot ser, doncs, que hagi llogat un pis sense tota aquesta paperassa? Potser ha fet alguna trampa, no? Com ara convertir una fulla en un segell… No tinc ganes de ficar-me en més embolics.

—Mira que ets caparrut! —va exclamar el coronel Sanders, fent petar la llengua—. Vols dir que no tens el cap ple de serradures? Et penses que sóc un mag o què? Sóc un concepte, em sents? Els mags i els conceptes no tenen res a veure! A veure si encara et pensaràs que he anat a una immobiliària a fer tots els tràmits i a pidolar perquè m’abaixessin el lloguer… No siguis babau! Les coses més pràctiques me les fa la secretària. Què t’has cregut?

—Vaja, així té secretària i tot.

—És clar. Qui et penses que sóc? Tot té un límit. Sóc un home prou ocupat per tenir una secretària.

—D’acord, d’acord… —va fer en Hoshino—. No cal que s’esveri tant, que ho deia de broma. Però, com és que hem de marxar tan de pressa? ;No podem ni esmorzar? Jo tinc gana, i en Nakata dorm com un soc. Tardarà una bona estona a despertar-se…

—Escolta, Hoshino. Això no és cap broma. La policia us busca desesperadament.

Avui de bon matí començaran a preguntar pels hotels i pels hostals de la ciutat.

Tenen una descripció molt detallada de tots dos, i quan s’hi posin us trobaran de seguida. No ens enganyem: us veieu d’una hora lluny. O sigui que ja cal que us afanyeu.

—La policia? —va exclamar en Hoshino—. No m’atabali! No he fet res mal fet!

Quan era jove vaig robar alguna moto, però només per passar-m’ho bé. No les revenia ni res.

Hi anava uns quants dies i després les tornava. I des de llavors ja no he fet cap malifeta. Com a màxim, robar la pedra d’aquell temple, però això m’ho va dir vostè…

—Mira que ets beneit quan vols! —el va tornar a tallar el coronel Sanders—. Oblida’t de la pedra. La policia no en sap res, i si ho sabessin tant els faria. No voltarien per la ciutat a punta de dia per un coi de pedra. És una cosa més greu.

—Una cosa més greu?

—La policia busca en Nakata.

—Ara sí que no entenc res, avi. En Nakata és l’última persona del món que faria res mal fet. Què és això tan greu que diu? Què hi té a veure ell?

—Ara no t’ho puc explicar. El que has de fer és treure’l d’aquí on sou. Tot depèn de tu. M’entens?

—No —va dir en Hoshino, movent el cap a banda i banda—. No entenc res. Si faig el que em diu seré còmplice d’ell, no?

—No, home no. Només t’interrogaran. Però no hi ha temps, Hoshino. Ara no pensis en això i fes el que et dic.

—Ei, ei, un moment! Els policies no els puc ni veure. Són pitjors que els yakuza i que els militars. Són uns tifes que només s’aprofiten dels més dèbils. Ja els he vist prou vegades, i no tinc cap ganes de trobar-me’ls altre cop. Sempre se surten amb la seva, i després aquestes coses porten cua. M’entén? No sé per què m’ha d’embolicar en tot això. Jo…

El coronel Sanders va penjar.

—Vaja —va fer en Hoshino, que va deixar anar un bon sospir. Llavors va desar el mòbil a la bossa i va despertar en Nakata.

—Ei, senyor Nakata! Ei, avi! Foc! Una inundació! Un terratrèmol! La revolució! El Godzilla s’ha escapat! Desperti’s!

En Nakata va tardar una bona estona a obrir els ulls.

—Ja he acabat els bastiments —va dir en despertar-se. Era clar, però, que estava en un altre món i en un altre temps—. Del que ha sobrat n’he fet ascles. No, els gats no s’han banyat, però jo sí.

En Hoshino el va agafar per les espatlles i el va sacsejar, li va pessigar el nas i li va estirar les orelles, fins que finalment va tornar en si.

—Oh, però si és el senyor Hoshino —va dir.

—Jo mateix —va dir en Hoshino—. Em sap greu despertar-lo.

—No pateixi. Ja em volia despertar aviat. De fet, ja he acabat els bastiments.

—Me n’alegro. Però ha passat una cosa no gaire bona i hem de marxar com més aviat millor.

—És alguna cosa del senyor Johnnie Walker?

—Ni idea. L’únic que sé és que hem de tocar el dos de seguida. Ens busca la policia.

—Ah sí?

—Això m’han dit. Per cert, què li va passar amb aquest Johnnie Walker?

—Que no l’hi he explicat?

—No, no m’ho ha explicat.

—Doncs hauria jurat que sí.

—No m’ha explicat mai la part més important.

—Doncs el que va passar va ser que el vaig matar.

—De debò?

—Sí, de debò.

—Vaja —va fer en Hoshino.

En Hoshino va fer la bossa i va embolicar la pedra amb el mocador. Tornava a pesar com el primer dia. No era lleugera, però almenys es podia portar. En Nakata va posar les seves coses a la bossa de lona. En Hoshino va anar a recepció i va dir que els havia sortit un imprevist i havien de marxar. Com que ja havia pagat per endavant, no van tardar gaire a fer els tràmits. En Nakata tentinejava, però podia anar avançant.

—Quant he dormit?

—Doncs… unes quaranta hores —va dir en Hoshino.

—Em noto descansat.

—Ja ho crec. Si no es nota descansat després de tantes hores, ja em dirà de què serveix dormir. Per cert, que té gana?

—Sí, molta.

—Que es pot aguantar una mica? Hem de marxar tan de pressa com puguem. Ja menjarem després.

—Entesos. Ja m’aguantaré.

En Hoshino el va acompanyar fins a l’avinguda principal i va aturar un taxi. Un cop a dins, va ensenyar l’adreça que li havia dictat el coronel Sanders al taxista, que va fer que sí amb el cap i va arrencar. Van tardar vint-i-cinc minuts a arribar-hi. El taxi va sortir de la ciutat, va agafar la carretera nacional i al cap d’una estona va entrar en un barri dels afores. Era un lloc molt més tranquil i elegant que la zona de l’estació on hi havia l’hostal.

Es van aturar davant un bloc de cinc plantes que no tenia cap característica destacable. Tot i que el rètol deia TAKAMATSU PARK HEIGHTS, era enmig d’una plana i no semblava que a prop hi hagués d’haver cap parc. Van agafar l’ascensor fins al segon pis, i en Hoshino va trobar la clau sota el paraigüer. Era un pis amb dues habitacions, una cuina, un lavabo i un menjador. Tot era nou i estava molt net. Els mobles semblaven per estrenar. Al menjador hi havia un gran televisor, una minicadena i un sofà, i en cada habitació un llit a punt per dormir-hi. La cuina estava equipada amb els estris necessaris i amb una vaixella completa. A les parets hi havia uns quadres de colors molt vius. Era ben bé com un pis de mostra.

—No està gens malament —va dir en Hoshino—. No és gaire original, però almenys està net i endreçat.

—És molt bonic —va dir en Nakata.

La nevera, de color cru, era plena de menjar. Parlant sol, en Nakata va examinar tot el que hi havia, i finalment va treure els ous, la mantega i un pebrot verd. Va rentar el pebrot, el va tallar ben petit i el va fregir. Tot seguit va trencar els ous en un bol i els va batre amb uns bastonets. Llavors va triar una paella que li anés bé per la mida i va fer un parell de truites amb molta traça. Després va fer unes quantes torrades i ho va portar tot a taula, juntament amb una mica de te.

—Sí que cuina bé —va dir en Hoshino—. Això té molt bona pinta.

—Com que he viscut sol tants anys, m’hi he hagut d’acostumar.

—Jo també he viscut sol, però no sabria per on començar.

—Jo tinc molt temps lliure i no tinc res millor per fer.

Es van menjar la truita i les torrades, però com que es van quedar amb gana en Nakata va fer bacó amb espinacs i dues torrades més per a cadascú. Amb això en van tenir prou.

En acabat van seure al sofà i es van beure una altra tassa de te.

—Així —va dir en Hoshino—, va matar un home.

—Sí, el vaig matar —va dir en Nakata, que tot seguit va explicar amb pèls i senyals com havia matat en Johnnie Walker.

—Renoi, quina història —va dir en Hoshino quan el seu company va acabar—. La policia no se la creurà, per molt que els digui la veritat. Jo ara me la crec, però si me l’hagués explicat fa una setmana l’hauria engegat a pastar fang.

—No entenc res.

—Sigui com sigui, va haver-hi un assassinat, i no es pot fer la vista grossa. La policia s’ho pren seriosament, i ha vingut a buscar-lo fins a Shikoku.

—Em sap greu embolicar-lo en això.

—No té ganes d’entregar-se?

—No —va dir en Nakata, estranyament convençut—. Abans sí, però ara ja no. Jo ja vaig fer el que tocava. Si ara m’entrego, no podré fer el que he de fer, i hauré vingut a Shikoku per no res.

—Ha de tancar la porta d’entrada.

—Exacte, senyor Hoshino. El que s’obre s’ha de tancar. I llavors podré ser el Nakata normal. Abans, però, encara he de fer unes quantes coses.

—El coronel Sanders ens ajuda —va dir en Hoshino—. Em va dir on era la pedra i ara ens ha ofert aquest pis perquè ens hi amaguem. Per què ho deu fer? Potser té alguna relació amb en Johnnie Walker —va suposar, però com més hi pensava menys ho entenia, i va decidir que no valia la pena trobar sentit a allò que potser no en tenia—. Pensar molt però malament és pitjor que no pensar —va dir finalment, creuant els braços.

—Senyor Hoshino.

—Què hi ha?

—Sento olor de mar.

En Hoshino es va aixecar, va sortir al balcó i va olorar l’aire, però no va sentir cap olor. Al fons va veure una pineda, amb uns quants núvols d’estiu surant al damunt.

—No sento res, jo —va dir.

En Nakata va sortir al balcó i va ensumar com un esquirol.

—Sento olor de mar. El mar és allà —va dir, assenyalant la pineda.

—Renoi, avi, quin nas —va dir en Hoshino—. Jo sempre el tinc embussat.

—Senyor Hoshino, què li sembla si ens hi arribem xino-xano?

En Hoshino s’ho va pensar un moment. Una passejadeta fins al mar no els faria cap mal.

—Vinga, som-hi —va dir.

—Abans he d’anar de ventre. Puc?

—És clar. No hi ha pressa.

Mentre en Nakata era al vàter, en Hoshino va voltar pel pis inspeccionant-ho tot. Tal com li havia dit el coronel Sanders, hi havia tot el necessari per viure-hi. Al lavabo hi havia escuma d’afaitar, raspalls de dents per estrenar, bastonets per a les orelles, tiretes, tallaungles i tot d’altres coses bàsiques. Fins i tot una planxa i una post.

—Segur que ho ha fet la secretària, però ha pensat en tot —va dir per a ell mateix.

A l’armari de l’habitació hi va trobar roba nova i unes quantes mudes. Només hi havia camises de ratlles i polos de la marca Tommy Hilfïger.

—El coronel Sanders no és tan viu com es pensa —va fer en Hoshino, parlant sol—. No s’ha adonat que només porto camises hawaianes. Ja que ho ha preparat tot tan bé, almenys me n’hi hauria pogut posar una.

Tot i així, va veure que la camisa que portava començava a fer olor de suat i va decidir posar-se un polo. Li anava a la mida.

Van anar caminant fins a la costa. Van travessar la pineda, van saltar l’escullera i van baixar a la platja. El mar Interior estava tranquil. Es van asseure a la sorra i es van estar una bona estona en silenci, mirant com les onades s’aixecaven com un llençol agitat i trencaven fent un lleu soroll. Una mica endins es veien unes quantes illes petites. Com que ni l’un ni l’altre estaven acostumats a veure el mar, no es cansaven de mirar-lo.

—Senyor Hoshino —va dir finalment en Nakata.

—Què hi ha?

—El mar està molt bé, oi?

—Sí. Mirar-lo tranquil·litza.

—I com deu ser això?

—Potser perquè és molt gran i no hi ha res —va dir en Hoshino, assenyalant l’aigua—. Si allà hi hagués un Seven Eleven, allà un Seiyu, allà un pachinko i allà un Yoshikawa, no estaríem tan tranquils. El que està bé és que no veus res de res.

—Potser sí que és això —va dir en Nakata, que es va quedar pensant—. Senyor Hoshino.

—Què vol?

—Tinc una pregunta que no té res a veure amb això.

—Vostè dirà.

—Què hi ha al fons del mar?

—Al fons del mar hi ha un altre món, ple de peixos, de petxines i d’algues. Que ha anat mai a un aquari?

—No, no hi he anat mai. A Matsumoto, que és on he viscut més anys, no n’hi havia.

—Ja ho crec —va dir en Hoshino—. En un lloc tan muntanyós, com a màxim hi pot haver un museu de bolets. Sigui com sigui, al fons del mar hi ha moltes coses: Els animals que hi viuen agafen l’oxigen de l’aigua i per això no cal que visquin fora. No són com nosaltres. N’hi ha de bonics, de deliciosos, de lletjos i de perillosos. És difícil d’explicar a algú que no ho ha vist mai, però és com un altre món. Al fons de tot no hi arriba la llum, i hi viuen els animals més lletjos que et puguis imaginar. Quan tot això s’acabi, anirem a un aquari. Jo fa temps que no hi vaig, i és molt divertit. Segur que per aquí a Takamatsu n’hi ha algun.

—Molt bé. A en Nakata li agradaria molt anar-hi.

—Per cert, senyor Nakata.

—Què mana, senyor Hoshino?

—Abans-d’ahir al migdia vam girar la pedra i vam obrir la porta d’entrada, oi?

—Sí, vostè i jo vam obrir la porta d’entrada, i després en Nakata es va adormir.

—El que m’agradaria saber és si en obrir la porta va passar alguna cosa.

En Nakata va fer que sí amb el cap, molt decidit.

—Diria que sí.

—Però encara no sap què.

En Nakata va fer que no amb el cap.

—Exacte. Encara no ho sé.

—Potser està passant ara mateix, en algun lloc…

—Em sembla que sí. Tal com diu, està passant ara mateix, i en Nakata espera que acabi de passar.

—I quan acabi de passar, tot tornarà al seu lloc, oi?

En Nakata va tornar a fer que no amb el cap.

—No, senyor Hoshino. Això encara no ho sé. Jo faig el que he de fer, però no sé què passarà després. Com que sóc una mica totxo, no entenc les coses difícils.

—Sigui com sigui, encara falta una mica perquè el que està passant acabi de passar i tinguem una conclusió, oi?

—Sí.

—I mentrestant hem de fer tot el possible perquè la policia no ens pesqui.

Perquè encara queden coses per fer.

—Exacte, senyor Hoshino. A mi no em fa res anar a veure la policia i fer el que em digui el senyor governador, però ara mateix no em va bé.

—Sap què, avi? —va dir en Hoshino—. Quan sentin la seva història, no se la creuran i s’inventaran una declaració. Hi posaran el que els semblarà, com ara que va entrar a robar i que en veure que hi havia algú va agafar el ganivet i el va matar. Alguna cosa que es cregui tothom. La veritat i la justícia no els importen gens ni mica. L’únic que els interessa és agafar gent per fer pujar les taxes d’arrest.

I després el posaran a la presó o en algun manicomi de màxima seguretat i potser no en sortirà mai més. I com que no és prou ric per llogar un bon advocat, n’hi posaran un de pacotilla per cobrir l’expedient. És com si ho veiés.

—Jo no les entenc, aquestes coses tan difícils.

—Només li explico què fa la policia —va dir en Hoshino—. Els conec bé, i per això no els vull ni veure. No ens entenem.

—Em sap greu causar-li tantes molèsties. En Hoshino va sospirar profundament.

—Hi ha un refrany que diu: «Si prens el verí, pren el plat».

—I què vol dir?

—Que, ja que t’empasses el verí, també et pots empassar el plat amb què te’l serveixen.

—Però si t’empasses un plat et pots morir. Deu fer mal a les dents i a la gola.

—Té raó —va dir en Hoshino, torçant el coll—. Per què t’has d’empassar un plat?

—Jo sóc una mica totxo i no ho entenc, però un plat és massa dur.

—És veritat. Cada cop ho veig menys clar. De tota manera, el que vull dir és que, ja que he vingut fins aquí, l’ajudaré a escapar-se. No crec que hagi fet res mal fet i no penso deixar-lo a l’estacada. M’hi va l’honor.

—Moltes gràcies. No sé com agrair-l’hi —va dir en Nakata—. Tot i així, li hauré de demanar un altre favor.

—Vostè dirà.

—Em sembla que necessitarem un cotxe.

—Li va bé si és de lloguer?

—No sé com són els de lloguer, però amb qualsevol ja farem. Tant se val que sigui gros com petit.

—Doni-ho per fet. Els cotxes són la meva especialitat. Després n’aniré a llogar un. Per cert, Què hem d’anar a algun lloc?

—Em sembla que sí.

—Sap què, senyor Nakata?

—Què, senyor Hoshino?

—Que amb vostè no m’avorreixo gens. No paren de passar coses estranyes, però com a mínim amb vostè no hi ha lloc per a l’avorriment.

—Moltes gràcies. Sentir això em tranquil·litza. Però, sap què, senyor Hoshino?

—Què?

—Si vol que li digui la veritat, jo no sé què és l’avorriment.

—No s’ha avorrit mai? —No. Mai de la vida.

—Vaja. No sé per què, però ja m’ho semblava.





37


Ens aturem en un poble força gran, on dinem i comprem menjar i aigua. Després enfilem el camí de terra fins arribar a la cabana, que està igual que la vaig deixar fa una setmana. Obro la finestra per airejar-la i endreço el menjar que hem comprat.

—He de dormir una mica —diu l’Oshima, que es posa les mans a la cara i fa un badall—. Aquesta nit no he aclucat l’ull.

Deu tenir molta son, perquè així que es fica dins el futon i es gira cap a la paret es queda adormit. Jo faig cafè i el poso al termos. Agafo dos bidons i vaig a buscar aigua al rierol. El bosc no ha canviat gens: l’olor d’herba, el cant dels ocells, el murmuri del rierol, el vent que bufa entre les branques, l’ombra de les fulles que tremolen. Els núvols que travessen el cel es veuen molt a prop. Ho retrobo amb un cert sentiment de nostàlgia, com si tot plegat formés part de mi.

Mentre l’Oshima dorm, surto al porxo, m’assec a la cadira i em poso a llegir amb una tassa de te al costat. Trio un llibre sobre la campanya de Napoleó a Rússia l’any 1821. Per culpa d’aquesta absurda guerra a gran escala, van morir uns quatre-cents mil soldats francesos, perduts en la immensitat d’aquell país.

Evidentment, les batalles van ser cruentes, i com que no hi havia prou metges ni prou medicaments, la majoria de soldats ferits morien al front, agonitzant. Era una mort horrible. Tot i així, les causes principals de les baixes van ser la fam i el fred, que eren una manera de morir igualment esgarrifosa. Assegut al porxo, sentint el cant dels ocells i bevent te, m’intento imaginar els camps de batalla nevats.

Quan he llegit gairebé un terç del llibre vaig a veure què fa l’Oshima. Per molt cansat que estigui, dorm sense fer cap soroll, com si no hi fos. Tot i així, respira tranquil·lament sota el cobrellit. En acostar-m’hi veig que les espatlles li pugen i baixen lleument. Em quedo un moment mirant-lo, i de sobte recordo que és una noia. No hi penso mai. Gairebé sempre el veig com un noi, que de fet és el que vol.

Quan dorm, però, és com si tornés a ser una noia.

Surto al porxo i continuo llegint. Torno a una carretera dels afores de Smolensk flanquejada de cadàvers congelats.

L’Oshima dorm un parell d’hores. Quan es desperta surt al porxo i mira el cotxe, que ha quedat ben blanc de la pols del camí. Llavors estira l’esquena i seu al meu costat.

—Som a l’estació de les pluges però no plou gaire —diu fregant-se els ulls—. És un problema. Si no plou ara, a l’estiu a Takamatsu no tindrem prou aigua.

—Per cert, la senyora Saeki sap que sóc aquí? —li pregunto.

Ell fa que no amb el cap.

—No li he dit res. De fet, no sap ni que tinc aquesta cabana. Penso que com menys coses sàpiga millor. Si no les sap, no les haurà d’amagar i no es veurà embolicada amb aquesta història.

Faig que sí amb el cap. De fet, és la resposta que esperava.

—Ja s’ha vist embolicada en prou coses —afegeix l’Oshima.

—Jo li vaig dir que el meu pare s’havia mort —li dic—. Que l’havien assassinat.

Però no li vaig dir que la policia em buscava.

—Encara que no l’hi hàgim dit, potser ja sap què passa. És molt llesta. Si demà li dic que t’ha sortit un imprevist i que seràs fora uns quants dies, no em preguntarà res. Si no li explico més detalls, ho acceptarà i prou.

Faig que sí amb el cap.

—Però tu la deus voler veure, no? —em pregunta.

No dic res. No sé com expressar-ho, però la resposta és prou clara.

—Em sap greu, però ja t’he dit que val més que estigueu un temps separats.

—Però potser no la torno a veure més.

—Potser no —diu l’Oshima, després de rumiar-hi un moment—. Ja sé que és evident, però les coses no passen fins que han passat. I sovint no són el que semblen.

—Què deu pensar ella?

L’Oshima em mira arrufant les celles.

—De què?

—Si sap que potser no ens tornem a veure, vols dir que sent el mateix per mi que el que jo sento per ella?

L’Oshima somriu.

—Per què m’ho preguntes?

—Perquè no en tinc ni idea. Perquè no havia estimat mai ningú així. I perquè ningú no m’havia estimat així.

—Suposo que estàs confós. Assenteixo amb el cap. —Sí.

—No saps si ella també té els sentiments forts i purs que tu tens per ella —diu l’Oshima. Moc el cap a banda i banda.

—Em fa mal pensar-hi.

Ell es queda una estona en silenci, mirant el bosc amb les mans darrere el clatell. Els ocells van de branca en branca.

—Ja sé com et sents —diu finalment—, però és una cosa que només pots pensar i decidir tu mateix. No ho pot pensar ningú per tu. De fet, estimar és això, Kafka.

Estàs sol tant quan tens aquestes sensacions meravelloses com quan et perds en la foscor. Ho has de resistir amb el teu cap i amb el teu cor.

L’Oshima se’n va a dos quarts de tres.

—Si t’organitzes, tens menjar per una setmana. Jo ja tornaré. Si pel que sigui no puc venir, trucaré al meu germà perquè et porti menjar. Ell viu a una hora d’aquí i ja sap que hi seràs, o sigui que no et preocupis. Entesos?

—Entesos —li dic.

—I, com et vaig dir, si t’endinses al bosc vés molt amb compte. Si et perds, no podràs tornar.

—Ja vigilaré.

—Just abans que esclatés la Segona Guerra Mundial, un batalló de l’exèrcit imperial va fer maniobres per aquesta zona, preparant-se per lluitar contra l’exèrcit soviètic als boscos de Sibèria. No t’ho he explicat mai?

—No —li dic.

—A vegades m’oblido de les coses més importants —diu ell, picant-se al pols amb el dit.

—Però aquest bosc no és com els de Sibèria.

—Tens raó. Aquí els arbres són de fulla caduca i a Sibèria de fulla perenne, però l’exèrcit no es fixa en aquests detalls. L’objectiu era fer caminar els soldats per un bosc ben frondós i carregats amb tot l’equipament.

Aboca una mica de cafè del termos en una tassa, s’hi posa una mica de sucre i se’l beu assaborint-lo.

—L’exèrcit va demanar al meu avi que els deixés la muntanya, i ell no hi va tenir cap inconvenient. De fet, no s’hi feia res, aquí. Els soldats van arribar pel camí per on hem vingut amb cotxe i es van estar uns quants dies al bosc, però quan les maniobres es van acabar i van passar llista es van adonar que faltaven dos soldats.

Havien desaparegut. Tots dos eren soldats de lleva que s’acabaven d’incorporar a l’exèrcit. Evidentment, els van buscar per tot el bosc, però no els van trobar. —Fa un altre glop de cafè—. No se sap si es van perdre o si van desertar. El que és cert és que aquest bosc és molt profund i no hi ha res per menjar.

Faig que sí amb el cap.

—Hi ha un món paral·lel a aquest en què vivim —continua ell—, i si vas amb compte pots entrar fins a un cert punt i tornar-ne sa i estalvi. Ara bé, si vas més enllà d’aquest punt, perds el camí i ja no en pots tornar. És com un laberint. Per cert, saps qui els va inventar, els laberints? Faig que no amb el cap.

—Els mesopotàmics. Tenien el costum de treure els budells d’un animal (o a vegades potser d’una persona) i predir el futur segons la forma que tenien. Els fascinava que tinguessin una forma tan complicada. Per tant, la base d’un laberint són uns budells. Això fa que el principi dels laberints sigui una cosa que és dintre nostre i que es correspon amb els laberints que hi ha a fora.

—És una metàfora —dic jo.

—Exacte. Una metàfora recíproca. El que hi ha fora teu és una projecció del que hi ha dins teu, i el que hi ha dins teu és una projecció del que hi ha a fora. Per tant, si entres al laberint de fora és com si entressis al de dins. I això gairebé sempre és perillós.

—Com Hansel i Gretel.

—Això mateix, com Hansel i Gretel. El bosc ha parat una trampa, i encara que vagis amb compte els ocells vindran a menjar-se els rosegons que vagis deixant.

—Ja vigilaré —li dic.

L’Oshima abaixa la capota del cotxe i s’asseu al volant. Es posa les ulleres de sol i posa la mà al canvi de marxes. L’eco del motor ressona al bosc. Es tira el serrell enrere, em fa adéu amb la mà i se’n va. La pols s’aixeca al seu pas, però al cap de poc s’esvaeix.

Entro a la cabana, m’estiro al llit on fins fa poc dormia l’Oshima i tanco els ulls.

Ara que hi penso, jo tampoc he dormit gaire. Noto la presència de l’Oshima al coixí i al futon. De fet, més que la seva presència és la presència del seu son. M’hi enfonso. Quan fa mitja hora que dormo, sento un soroll fort a fora, com una branca que es trenca i cau a terra. Em desperto i surto al porxo per mirar al voltant de la cabana, però no veig res estrany. Potser és un soroll misteriós que fa el bosc de tant en tant. O potser l’he sentit dins el somni. Sóc incapaç de distingir-ho.

M’assec al porxo i llegeixo fins que el sol enfila cap a ponent.

Em faig un sopar senzill i me’l menjo en silenci. Després de rentar i endreçar els plats, m’assec al sofà i penso en la senyora Saeki.

—Tal com ha dit l’Oshima, és molt llesta. I té un estil propi —diu el noi que es diu Corb.

S’asseu al meu costat, com quan érem a l’estudi del pare.

—Sou molt diferents —em diu.

Sou molt diferents. Ella ha hagut de superar moltes circumstàncies, i no pas normals, precisament. Sap moltes coses que tu no saps i ha tingut moltes experiències que tu ni t’imagines. Com més es viu, més s’aprèn a distingir el que és important del que no ho és. Ella ha hagut de prendre moltes decisions importants i n’ha vist els resultats. Però tu no. Oi que no? Només ets un noiet que ha viscut en un món petit i que no ha tingut gaires experiències. T’has esforçat per fer-te fort, i en part t’hi has fet. Això és segur. Però ara que et trobes en aquest nou món i en aquesta nova situació, no saps què fer. Tot ho fas per primera vegada.

No saps què fer. Una de les coses que no saps és si les dones tenen desig. En teoria sí, és clar. Això ja ho saps. Del que no tens ni idea és de com se sent i com es manifesta aquest desig. El teu és molt senzill, però el de les dones, i especialment el de la senyora Saeki, és un misteri. Mentre fèieu l’amor, ella sentia el mateix plaer físic que tu o una cosa totalment diferent?

Com més hi penses, més ràbia et fa tenir només quinze anys. Si en tinguessis vint, o només que fossin divuit, entendries millor què volen dir les seves paraules i els seus actes, i per tant podries respondre-hi millor. Ara ets dins una cosa tan meravellosa que potser no la viuràs mai més, però tot i així no l’acabes d’entendre.

I això fa que et desesperis.

Penses què deu fer en aquests moments. És dilluns i la biblioteca està tancada.

Què deu fer els dies de festa? Te la imagines sola al pis, fent la bugada, cuinant, netejant, anant a comprar. Com més te la imagines, més et costa ser aquí.

T’agradaria convertir-te en un corb i marxar d’aquesta cabana, travessar les muntanyes, posar-te a la seva finestra i mirar-la per sempre més.

Potser ha anat a la biblioteca. Truca a la teva porta, però no obté cap resposta.

Com que no has tancat amb clau, entra i veu que no hi ets. Les teves coses tampoc. El llit està fet. Es pregunta on has anat. Potser t’espera una estona, asseguda a la cadira, amb les mans a la barbeta i mirant «Kafka a la platja». Deu pensar en el passat atrapat al quadre. Però per molt que s’esperi, tu no tornes. Al final se’n cansa i se’n va. Surt al pàrquing, puja al Golf i engega. No vols que marxi així. El que vols és ser-hi, abraçar-la ben fort i desxifrar els moviments del seu cos.

Però no hi ets. Ets en un lloc aïllat de tot.

Et fiques al llit, apagues el llum i desitges que la senyora Saeki aparegui a la cabana. No cal que sigui la de veritat. Aquella noia de quinze anys ja et va bé. Tens ganes de veure-la, tant si és un esperit vivent com si és un fantasma. Vols estar al seu costat. Tens el cap a punt d’esclatar, i el cos a punt de desfer-se en mil bocins.

Però per molt que ho desitgis, per molt que l’esperis, no apareix. Només sents el vent que bufa a fora i el cant apagat d’algun ocell nocturn. Aguantes la respiració i et quedes mirant la foscor. Escoltes el vent, intentant llegir-hi alguna cosa, trobar-hi alguna pista. Però al teu voltant només hi ha diverses capes de foscor.

Finalment et rendeixes, tanques els ulls i t’adorms.





38


En Hoshino va buscar les agències de lloguer de cotxes en unes pàgines grogues que hi havia al pis, en va triar una i hi va trucar.

—Necessito un cotxe per un parell o tres de dies. No cal que sigui gaire gros.

Una cosa que no cridi l’atenció.

—Si el que vol és un cotxe que no cridi l’atenció, tenim el que busca —va dir la noia que el va atendre—. Només toquem Mazdas.

—Perfecte.

—Li va bé un Família? És un cotxe molt fiable i li asseguro que ningú se’l mirarà dues vegades.

—Ja estarà bé, doncs. Un Família.

L’oficina era a prop de l’estació, i en Hoshino va dir que aniria a recollir el cotxe al cap d’una hora.

S’hi va arribar amb taxi, va ensenyar la targeta de crèdit i el carnet de conduir i va llogar el cotxe per dos dies. Efectivament, el Família blanc que hi havia aparcat davant l’oficina no destacava per res. De fet, era un èxit en el camp de l’anonimat: si el miraves un moment i et giraves, no recordaves ni la forma que tenia.

En tornar al pis, ja amb el Família, es va aturar en una llibreria per comprar un mapa de carrers de Takamatsu i un de carreteres de Shikoku. Al costat de la llibreria hi havia una botiga de música, i hi va entrar per veure si tenien el trio «Arxiduc» de Beethoven. Com que era una botiga a peu de carretera, la secció de música clàssica era força reduïda i només en va trobar una versió barata. Llàstima que no sigui la versió del Trio del Milió de Dòlars, va pensar en Hoshino, que malgrat tot va pagar els mil iens i es va quedar el CD.

Quan va arribar al pis va sentir una olor deliciosa. En Nakata a la cuina, fent verdura, daikon i tofu bullits.

—Com que tenia temps, he fet una mica de menjar —va dir en Nakata.

—Que bé —va dir en Hoshino—. Fa tants dies que menjo fora que ja em ve de gust alguna cosa feta a casa. Per cert, avi, ja he llogat el cotxe. És a fora. Que l’hem de fer servir, ja?

—No, no caldrà fins demà. Avui encara he de parlar amb la pedra.

—Em sembla molt bé. Parlar és important. Tant se val amb qui o amb què, val més parlar les coses que no pas no dir res. Jo mateix, quan vaig amb el camió parlo amb el motor. Sembla estrany, però si estàs al cas sents moltes coses.

—Sí, jo també ho penso. Jo no sé parlar amb els motors, però trobo que parlar les coses és molt important.

—Així, amb la pedra ja s’entenen?

—Sí. Diria que a poc a poc ens anem entenent.

—Doncs està molt bé. Per cert, senyor Nakata, da pedra no està enfadada perquè l’hàgim portat aquí?

—No. Em sembla que tant li fa el lloc on sigui.

—Millor —va dir en Hoshino, alleujat—. Només faltaria que se’ns posés en contra.

En Hoshino es va passar la tarda escoltant el CD del trio «Arxiduc». No era una interpretació tan virtuosa ni tan espontània com la del Trio del Milió de Dòlars, sinó més aviat modesta i mesurada, però no estava malament. Estirat al sofà i parant l’orella al so del piano i la corda, la melodia profunda i les exquisides circumvolucions de la fuga li van arribar al cor.

Si ho hagués escoltat una setmana abans, va pensar en Hoshino, no hauria entès res. Ni tan sols m’hauria interessat. Però la sort l’havia dut a aquella petita cafeteria, on, assegut còmodament i assaborint aquell cafè tan bo, havia escoltat aquella música com si fos la cosa més natural del món. Per ell era un esdeveniment carregat de sentit.

Va escoltar el CD una vegada i una altra, com si volgués posar a prova aquella capacitat que acabava d’adquirir. Al CD hi havia una altra peça per a piano que es deia «El fantasma» i que tampoc estava malament. A en Hoshino, però, li agradava més el trio «Arxiduc», que trobava més profund. Mentrestant en Nakata es va estar assegut en un racó, parlant amb la pedra. De tant en tant assentia amb el cap o se’l rascava. Tant l’un com l’altre estaven immersos en les seves cabòries.

—No li fa nosa la música per parlar amb la pedra? —va preguntar en Hoshino.

—No, no em fa gens de nosa. Per mi la música és com el vent.

—Ah —va fer en Hoshino—, com el vent.

A les sis en Nakata es va posar a preparar el sopar: salmó a la planxa, amanida i uns quants platets de verdura bullida que havia fet al migdia. En Hoshino va mirar les notícies per veure si deien res del cas de Nakano en què estava implicat en Nakata, però no el van ni esmentar. Només van parlar del segrest d’una nena, del conflicte entre Israel i Palestina, d’un accident de trànsit massiu en una autopista de l’oest del Japó, d’una banda de lladres de cotxes formada per estrangers, de les declaracions discriminatòries d’algun ministre i de les aturades parcials en un grup de comunicació. No hi havia ni una sola notícia positiva.

Es van asseure a taula i van sopar.

—Uau! Boníssim! —va exclamar en Hoshino—. És tot un xef.

—Moltes gràcies. És la primera vegada que algú menja una cosa feta per mi.

—Vol dir que no té cap amic ni cap parent a qui pugui convidar a dinar o a sopar?

—Exacte. De fet conec molts gats, però el que mengen ells és molt diferent del que menjo jo.

—Sí, és clar —va fer en Hoshino—. Sigui com sigui, això és boníssim. Sobretot aquestes verdures.

—M’alegro que li agradi. Com que no sé llegir, a vegades m’equivoco i faig algun disbarat. Per això sempre faig servir els mateixos ingredients i els cuino de la mateixa manera. Si pogués llegir, potser faria més coses.

—A mi això m’encanta.

—Senyor Hoshino —va dir en Nakata, posant-se recte i seriós.

—Què vol?

—Això de no saber llegir és molt fumut.

—Ja ho crec —va dir en Hoshino—. Ara, segons diu en aquest CD, Beethoven era sord. Era un compositor molt bo i de jove va arribar a ser el millor pianista d’Europa. Però un dia es va posar malalt i va començar a perdre l’oïda. Al final es va quedar ben sord. Per un compositor també ha de ser molt fumut, no sentir-hi.

M’entén?

—Em sembla que sí.

—Un compositor que no hi sent és com un cuiner sense gust. O com una granota sense potes. O com un camioner sense carnet. Qualsevol es quedaria aixafat, no troba? Però Beethoven va resistir. Suposo que al principi es devia deprimir, però no es va deixar vèncer per la mala sort. Què toca això? Doncs això.

Va continuar component i va fer unes obres més profundes i més bones que mai. És d’admirar. El trio «Arxiduc», que és aquest que escoltava, el va compondre quan ja gairebé no hi sentia. El que vull dir és que no saber llegir deu ser fumut, però que el món no s’acaba per això. Encara que no sàpiga llegir, hi ha coses que només les sap fer vostè. Val més que s’ho miri d’aquesta manera. Oi que pot parlar amb aquesta pedra?

—Sí, una mica. I abans parlava amb els gats.

—Això potser només ho pot fer vostè. Per molts llibres que llegeixin, segur que la gent normal no sap parlar amb els gats ni amb les pedres.

—Però, senyor Hoshino, últimament somio molt, i dins els somnis sé llegir i no sóc tan totxo. Estic molt content i vaig a la biblioteca i llegeixo molts llibres. Penso que és fabulós poder llegir tant. Llegeixo un llibre darrere l’altre, però de sobte el llum s’apaga i em quedo a les fosques. No veig res. No puc llegir més. I aquí és quan em desperto. Encara que només sigui un somni, això de poder llegir és fabulós.

—Ah —va fer en Hoshino—. I jo que sé llegir, no agafo mai cap llibre. El món està mal repartit.

—Senyor Hoshino.

—Què hi ha?

—Quin dia és avui?

—Avui és dissabte.

—Així, demà és diumenge?

—Normalment sí.

—Demà al matí podrem anar a fer un volt amb el cotxe?

—Sí, és clar. Però, on vol anar?

—No ho sé. Quan sigui al cotxe ja hi pensaré.

—No sé si s’ho creurà —va dir en Hoshino—, però ja m’esperava aquesta resposta.

L’endemà en Hoshino es va despertar poc després de les set. En Nakata ja estava llevat, i era a la cuina preparant l’esmorzar. En Hoshino va anar al lavabo, es va rentar la cara amb aigua freda i es va afaitar amb la màquina elèctrica. L’esmorzar va consistir en arròs, albergínies, sopa de miso, sorell sec i verdures en conserva.

En Hoshino va repetir d’arròs.

Mentre en Nakata desparava taula, en Hoshino va mirar les notícies. Aquell cop van dir alguna cosa del cas de Nakano.

«Ja han passat deu dies i encara no hi ha cap pista concloent», va dir la presentadora de l’NHK, amb una cantarella monòtona. Es va veure la imatge d’una casa amb una porta molt maca. Al davant hi havia un policia plantat i una cinta per impedir que hi entrés ningú. «La policia continua buscant el fill de la víctima, que va desaparèixer just abans de l’incident, però encara no l’ha trobat. També es continua buscant l’home d’uns seixanta anys i veí del barri que poc després de l’incident es va presentar en un lloc de policia per informar del que havia passat. No és clar si hi ha cap relació entre aquest home i el fill de la víctima. Com que l’interior de la casa estava intacte, la policia creu que es tracta d’un cas de venjança personal i està investigant l’entorn més proper del senyor Tamura. Al Museu Nacional d’Art de Tòquio, on s’exposa l’obra del senyor Tamura…».

—Ei, avi —va dir en Hoshino per cridar en Nakata, que era a la cuina.

—Què hi ha?

—Que coneix el fill d’aquell home que van matar a Nakano? És un noi de quinze anys.

—No el conec. Ja li vaig dir que els únics que conec són el senyor Johnnie Walker i el seu gos.

—Ah —va fer en Hoshino—. Doncs es veu que la policia també busca aquest noi, a part de vostè. Pel que sembla és fill únic i no té mare. Va marxar de casa poc abans de l’assassinat i no saben on para.

—Ah no?

—Tot plegat és un misteri —va dir en Hoshino—. Però segur que la policia sap més del que diu. Sempre es guarden coses. Segons el coronel Sanders, ja saben que vostè és a Takamatsu i que va amb un paio tan ben plantat com jo, però encara no ho han dit als mitjans de comunicació. Tenen por que si ho diuen ens n’anirem a una altra ciutat, i per això fan veure que no saben on som. Són uns malparits.

A dos quarts de nou van sortir al carrer i van pujar al Família. En Nakata es va asseure al seient de l’acompanyant amb un termos de te calent, la gorra gastada, el paraigua i la bossa de lona. En Hoshino va estar a punt de sortir amb la gorra dels Chunichi Dragons, però en veure’s al mirall del rebedor va pensar que la policia devia tenir informació sobre la indumentària del noi que buscaven. Segur que en tota la prefectura de Kagawa no hi havia ningú amb una gorra dels Dragons, i si a això hi afegies les ulleres de sol tenyides de verd i la camisa hawaiana, el veurien d’una hora lluny. Per sort, va pensar, el coronel Sanders ja ho té tot previst, i per això m’ha omplert l’armari de polos de color blau marí.

—Què? On anem? —va preguntar en Hoshino.

—És igual. Vagi voltant per la ciutat.

—És igual?

—Sí. Anem on vostè vulgui. Jo aniré mirant per la finestra.

—Mmm —va fer en Hoshino—. Fa anys que condueixo, i poc o molt sóc bon conductor, però sempre que he tingut un volant als dits he sabut on anava. Cap aquí, cap aquí. Cap allà, cap allà. Com un autòmat. És el primer cop que algú em diu que vagi on vulgui, i ara no sé cap on tirar.

—Em sap greu.

—No cal que es disculpi. Farem el que podrem —va dir en Hoshino, que va posar el CD del trio «Arxiduc» a la ràdio del cotxe—. Jo aniré voltant per on em sembli i vostè vagi mirant per la finestra. Entesos?

—Entesos.

—Si troba el que busca, jo pararé el cotxe i la història agafarà una nova direcció.

És així?

—Potser sí —va respondre en Nakata.

—A veure si és veritat —va dir en Hoshino, desplegant el mapa de Takamatsu a la falda.

Van anar voltant per la ciutat. En Hoshino anava marcant amb retolador els carrers que recorrien, i quan completaven una illa de cases passaven a la següent. De tant en tant feien una pausa, durant la qual en Nakata bevia una mica de te i en Hoshino fumava un Marlboro. El trio «Arxiduc» anava sonant una vegada rere l’altra. A migdia van entrar en un restaurant i van menjar curri.

—Es pot saber què busca, senyor Nakata? —va preguntar en Hoshino després de dinar.

—No ho sé. De fet…

—… no ho sabrà fins que ho vegi. I mentre no ho vegi no ho pot saber.

—Justa la fusta.

En Hoshino va fer que no amb el cap.

—Ja ho sabia. Només me’n volia assegurar.

—Senyor Hoshino.

—Què vol?

—Pot ser que tardem bastant a trobar-ho.

—No passa res. Farem el que podrem. El vaixell ja ha salpat, i no ens podem fer enrere.

—Vol dir que hem d’anar amb vaixell? —va preguntar en Nakata.

—No, home no. Almenys de moment —va contestar en Hoshino.

A les tres es van aturar en una cafeteria. En Hoshino va demanar un cafè, mentre que en Nakata, després de rumiar-s’ho molt, es va decantar per un granissat de llet. En Hoshino estava tan atuït que no tenia ganes de parlar. Fins i tot s’havia cansat d’escoltar el trio «Arxiduc». Anar fent cercles per la mateixa ciutat no estava fet per a ell. Era avorrit, no podia córrer i li costava mantenir l’atenció. De tant en tant es creuaven amb un cotxe patrulla, i ell havia d’evitar mirar-lo. També evitava passar per davant dels llocs de policia. Per molt que el Mazda Família no destaqués, si el veien passar una vegada i una altra potser n’acabarien sospitant. Per últim, també havia d’anar molt amb compte de no tenir cap topada.

Mentre ell conduïa per la ciutat mirant el mapa, en Nakata observava el paisatge, ben quiet i amb les mans a la finestra, com una criatura o com un gos obedient. Era evident que buscava alguna cosa. Es van passar la tarda immersos cadascú en la seva tasca, gairebé sense dir res.

—Què busqueees?! —es va posar a cantar en Hoshino, desesperat. Era una cançó de Yosui Inoue, però com que no es recordava de com seguia, s’ho va inventar—. Encara no ho has trohaaaatí I Aviat es farà foooosc. I En Hoshino té ganaaaa. I De tant voltar els ulls em fan pampallugueeees.

A les sis van tornar al pis.

—Senyor Hoshino, demà hi haurem de tornar —va dir en Nakata.

—Avui hem voltat per gairebé tot Takamatsu. Demà ja acabarem —va dir en Hoshino—. Per cert, tinc una pregunta. —Vostè dirà.

—Si no trobem el que busquem a Takamatsu, què farem?

En Nakata es va fregar la closca.

—Doncs si no ho trobem a Takamatsu, potser haurem d’eixamplar la zona.

—Ja —va fer en Hoshino—. I si encara no ho trobem, Què?

—Doncs si encara no ho trobem, em sembla que haurem d’eixamplar més la zona —va respondre en Nakata.

—O sigui que haurem d’anar eixamplant la zona fins que ho trobem. Ja ho diu, el refrany: si el gos camina, toparà amb un pal.

—Em sembla que anirà així —va dir en Nakata—. Però hi ha una cosa que no entenc: com és que si el gos va caminant ha de topar amb un pal? Em sembla que si es troba un pal al davant, el gos l’esquivarà.

En Hoshino va moure el cap a banda i banda.

—Té raó. No hi havia pensat mai…

—És molt estrany.

—Val més que ho deixem córrer —va dir en Hoshino—. Com més hi penso, menys clar ho veig. El que vull saber és fins on hem d’eixamplar la zona on busquem. Si no vigilem, potser ens n’anem a Ehime o a Kochi. Potser s’acaba l’estiu i se’ns hi fa la tardor.

—Podria ser. Però, senyor Hoshino, jo he de trobar el que busco, tant si se m’hi fa la tardor com l’hivern. Ja sé que no em pot ajudar per sempre. Quan vostè no pugui venir, ja hi aniré jo a peu.

—No corri tant, home… —va fer en Hoshino—. A veure si la pedra s’anima i li dóna alguna altra informació. Que li digui més o menys on és. Més o menys ja estaria bé.

—Em sap greu, però la pedra no diu res.

—Vaja, per la pinta que fa ja m’ho semblava —va dir en Hoshino—. I no crec que sàpiga nedar gaire. Val més que no ens hi encaparrem. Anem a dormir i demà serà un altre dia.

L’endemà van fer el mateix. En Hoshino va anar ratllant la part oest de la ciutat, fins que el mapa va quedar tot marcat de groc. L’única diferència respecte al dia anterior va ser el nombre de badalls d’en Hoshino, que va augmentar ostensiblement. En Nakata va continuar mirant el paisatge amb la cara enganxada al vidre. A penes van parlar. En Hoshino va conduir intentant evitar la policia, mentre que en Nakata va continuar la seva recerca, però sense trobar el que buscava.

—Avui és dilluns, oi? —va preguntar en Nakata.

—Sí. Si ahir era diumenge, avui és dilluns —va respondre en Hoshino. Llavors, cansat de tant voltar, es va posar a cantar una cançó inventada.

Si avui és dilluuuuns,

demà deurà ser dimaaaarts.

Les formigues són molt treballadoreeees,

i els pardals sempre van mudaaaats.

La xemeneia és molt altaaaa,

i el sol que es pon és vermeeeell.



—Senyor Hoshino —va dir en Nakata al cap d’una estona.

—Què vol?

—Et pots passar hores mirant treballar les formigues i sense cansar-te’n, oi?

—Suposo que sí —va dir en Hoshino.

Al migdia van entrar en un restaurant i van demanar el menú del dia, que era un bol d’arròs amb anguiles. A les tres van fer una pausa en una cafeteria, on en Hoshino va demanar un cafè i en Nakata un te d’algues. A les sis el mapa ja era un laberint de marques grogues que indicaven que les rodes perfectament anònimes del Mazda Família havien solcat tots els carrers de Takamatsu.

—Què busqueeees? —va tornar a cantar en Hoshino, aquest cop gairebé sense forces—. Encara no ho has trobaaaat? I Hem voltat per tota la ciutaaaat. I Tinc el cul escaldaaaat. I Val més que comencem a retiraaaar.

En acabat, va dir:

—A aquest pas, m’acabaré fent cantautor.

—Per què ho diu? —va preguntar en Nakata.

—Per res. Era una broma.

Cansats de tot el dia, van agafar la carretera nacional i es van dirigir al pis. En Hoshino, però, anava pensant en les seves coses i es va equivocar a l’hora de tombar a l’esquerra. Va intentar tornar a la nacional, però els carrers on es trobaven eren de sentit únic i feien unes giragonses estranyes, de manera que aviat es va perdre. Quan se’n van adonar ja eren en un lloc que no havien vist mai, una barriada antiga i elegant on les cases estaven envoltades d’unes tanques molt altes. Els carrers eren estranyament tranquils, i no s’hi veia ni una ànima.

—No crec que siguem gaire lluny del pis, però no tinc ni idea d’on som —va dir en Hoshino.

Es va aturar en un costat, va aturar el motor, va posar el fre de mà i va desplegar el mapa. Va mirar el nom del barri i del carrer que hi havia en un fanal i els va buscar al mapa, però no els va trobar. Potser tenia la vista massa cansada.

—Senyor Hoshino —va dir en Nakata.

—Què hi ha?

—Em sap greu interrompre’l, però, què hi diu en aquell rètol d’allà?

En Hoshino va aixecar els ulls del mapa i va mirar cap on assenyalava en Nakata. Va veure una paret llarga i alta, amb una portalada antiga. Al costat de la portalada hi havia un gran rètol de fusta. Les fulles de la porta, de color negre, estaven ben tancades.

—Biblioteca Memorial Komura… —va llegir en Hoshino—. Què hi fa una biblioteca en un barri tan tranquil? Més que una biblioteca sembla una mansió.

—Biblioteca Memorial Komura?

—Exacte. Deu ser en record d’algú que es deia Komura. Ara, no em pregunti qui era.

—Senyor Hoshino.

—Què hi ha? —va respondre en Hoshino mirant el mapa.

—És aquí.

—El què?

—El lloc que buscava en Nakata.

En Hoshino va aixecar el cap i va mirar el seu company. Tot seguit va arrufar les celles, va mirar la porta d’entrada a la biblioteca i va tornar a llegir el rètol, ben a poc a poc. Llavors va treure un Marlboro del paquet, se’l va posar a la boca i el va encendre amb l’encenedor de plàstic. Va aspirar lentament i tot seguit va treure el fum per la finestra.

—De debò?

—Sí. Segur.

—A vegades això de l’atzar fa por, eh? —va dir en Hoshino.

—Ja ho pot ben dir —va refermar en Nakata.





39


El segon dia a la muntanya passa com sempre, a poc a poc i sense sobresalts.

L’única diferència entre el primer i el segon ha estat el temps. Si el temps no canviés, no tindria la sensació de passar d’un dia a l’altre. Distingir ahir d’avui, i avui de demà, seria impossible. Les hores, talment com un vaixell desancorat, solquen el mar sense rumb.

Faig els càlculs i m’adono que avui és dimarts, el dia que la senyora Saeki —sempre que hi hagi algú que ho demani— fa la visita a la biblioteca. Com el dia que vaig arribar-hi… Puja les escales cap al primer pis, i el soroll dels seus talons ressona per tot l’edifici. Les mitges lluents, la brusa blanca, les petites arracades de perla, la ploma Montblanc sobre l’escriptori, el seu somriure serè però amb una ombra de resignació… Tots aquests detalls em semblen molt llunyans, gairebé irreals.

Assegut al sofà de la cabana i sentint l’olor de l’entapissat descolorit, busco entre els records i torno a pensar en com vam fer l’amor, en com es despullava a poc a poc i entrava al meu llit. Tinc una erecció, però el penis ja no em fa mal i ja no tinc el gland vermell.

Quan em canso d’aquestes fantasies eròtiques, vaig a fora i començo a fer els exercicis de sempre. Em recolzo a la barana del porxo i faig una sèrie d’abdominals.

Després faig uns esquats ràpids i uns bons estiraments. Acabo ben suat. Vaig al rierol, hi xopo la tovallola i em rento. L’aigua freda m’ajuda a desfer l’embolic d’emocions que m’assalten. M’assec al porxo i escolto Radiohead amb el minidisc.

Des que vaig marxar de casa que escolto sempre la mateixa música, una vegada i una altra: Kid A de Radiohcad, els Greatest Hits de Prince i, de tant en tant, My Favourite Things de John Coltrane.

A les dues del migdia —just a l’hora en què comença la visita a la biblioteca— em torno a endinsar en el bosc. Agafo el mateix caminet que l’altra vegada i al cap d’una estona arribo al mateix redol. M’assec a l’herba, em recolzo en una soca i aixeco la vista cap al cercle de cel blau limitat per les branques. Es veuen els retalls blancs d’uns núvols d’estiu. De moment estic en territori segur. Des d’aquí puc tornar a la cabana sense problemes. És un laberint per a principiants; si fos un videojoc, hauria superat fàcilment la primera pantalla. Si vull anar més enllà, però, hauré d’entrar en un laberint més complicat. El camí s’estreny i es perd en el mar de falgueres.

Tot i així, decideixo avançar una mica més.

Vull veure si aquest bosc és gaire més profund. Sé que és perillós, però vull veure amb els meus ulls quina mena de perill m’espera, notar-ho amb la meva pell. Ho he de fer. Alguna cosa m’hi empeny.

Vaig avançant amb molt de compte per una mena de camí. Els arbres són cada cop més alts, i l’aire cada cop més dens. Les branques, espesses, tapen el cel per complet. Els signes de l’estiu que fins fa un moment eren presents han desaparegut, com si aquí les estacions no existissin. Quan fa una estona que camino, ja no sé si el que segueixo és un camí o no: tant podria ser-ho com no ser-ho. Enmig d’aquesta verdor sufocant els límits s’esvaeixen. El que és real es confon amb el que no ho és. Damunt el meu cap, un corb fa un grall molt estrident.

Potser és un avís. M’aturo en sec i miro al meu voltant. És perillós avançar sense anar prou preparat. Val més que me’n torni.

Però no és fàcil. És com l’exèrcit de Napoleó batent-se en retirada: costa més fer marxa enrere que continuar avançant.

El camí de tornada és confús, i la vegetació és tan densa que forma una paret fosca al meu davant. Sento la meva respiració a les orelles, com un cop de vent que ve del límit del món. Una papallona negra, de la mida del meu palmell, vola davant els meus ulls. Sembla la taca de sang que tenia a la samarreta. Apareix d’entre les soques, travessa l’aire lentament i es torna a endinsar en l’espessor dels arbres.

Quan la papallona desapareix, l’aire es torna més fred i l’entorn més feixuc. Tinc por d’haver perdut el camí. El corb gralla de nou, enviant-me el mateix missatge.

Em torno a aturar per mirar al meu voltant, però no el veig enlloc. De tant en tant hi ha un cop de vent real que fa cruixir les fulles fosques que trepitjo. Al meu darrere es mouen algunes ombres, però quan em giro ja no hi són.

D’alguna manera, però, aconsegueixo tornar al redol, al territori segur. M’assec a l’herba i inspiro profundament. Miro el tros de cel per convence’m que he tornat al món real. Hi trobo els rastres de l’estiu. Els raigs de sol m’embolcallen i m’escalfen. Amb tot, la por que he sentit perdura, com una clapa de neu a l’obaga d’un jardí. De tant en tant el cor em fa un batec irregular. Encara tinc la pell de gallina.

A la nit m’estiro en la foscor, respirant en silenci i amb els ulls ben oberts, esperant que aparegui algú. Prego perquè aparegui, però no sé si els meus precs obtindran cap resultat. Em concentro i ho desitjo amb totes les meves forces, esperant que desitjar-ho tant serveixi d’alguna cosa.

Però els meus desitjós no es compleixen. Com ahir a la nit, la senyora Saeki no apareix: ni la de veritat, ni la de quinze anys, ni el seu fantasma. La foscor no deixa de ser el que és: foscor i prou. Just abans d’adormir-me tinc una erecció molt més forta del normal, però no em masturbo: de moment vull mantenir intacte el record de fer l’amor amb la senyora Saeki. M’adormo amb les mans ben enllaçades, esperant somiar en ella.

En qui somio, però, es en la Sakura.

O potser no és un somni. Tot és tan clar i tan consistent que no sé com anomenar-ho. El que és evident, però, és que es tracta d’alguna cosa més que un somni. Som al seu pis. Ella dorm al llit i jo al sac de dormir, com aquella nit que vaig quedar-m’hi. El temps s’ha rebobinat i torno a estar en aquell punt d’inflexió.

Em desperto a mitja nit amb molta set, surto del sac i vaig a beure aigua. En bec cinc o sis gots. Estic entresuat, i el bony dels calçotets anuncia una bona erecció. És com si el meu penis fos un ésser autònom, amb una consciència pròpia i amb un funcionament independent. En beure l’aigua sento com el penis l’absorbeix automàticament, amb una lleu xuclada.

Deixo el got a la pica i em recolzo a la paret. Vull mirar l’hora, però no trobo el rellotge. Deu ser l’hora més profunda de la nit, i la foscor s’ha empassat fins i tot el rellotge. Em planto al costat del llit de la Sakura. La tènue llum d’un fanal travessa la cortina i entra a l’habitació. Està ben adormida, d’esquena a mi. Els peus, petits i ben formats, li surten per sota l’edredó. Al meu darrere sento un soroll sec, com si algú hagués encès un interruptor. Les branques em tapen la visió. Aquí les estacions no existeixen. Per fi em decideixo i m’estiro al seu costat. El llit, estret, gemega amb el meu pes. El coll li fa una lleu olor de suor. Li envolto la cintura amb les mans. Ella deixa anar un soroll que no arriba a gemec i continua dormint. El corb fa un grall molt estrident. Alço el cap però no el veig. De fet, no veig ni el cel.

Li aixeco la samarreta i li toco els pits suaus. Li pessigo els mugrons com qui ajusta el dial d’una ràdio. EI meu penis, dur com una pedra, li toca a la part de darrere de la cuixa, però ella no diu res. Respira tranquil·lament. Deu estar somiant. El corb torna a grallar, enviant-me un altre missatge que no sé desxifrar.

Té el cos calent i un pèl suat, com el meu. Decideixo girar-la i posar-la de cara a mi. Deixa anar una mena de sospir, però no sembla que s’hagi de despertar. Poso l’orella a la seva panxa, plana i blanca com un paper, i intento sentir els ecos del somni d’aquest laberint.

L’erecció no baixa, i és tan forta que sembla que hagi de durar tota la vida. Li abaixo les calces, petites i de cotó, i les hi trec pels peus, sense pressa. Li poso el palmell a l’entrecuix i introdueixo un dit cap endins. Està tan calent i tan humit que convida a entrar-hi. Moc el dit a poc a poc. Encara no es desperta. Només deixa anar un altre sospir enmig del somni.

Alhora, en un buit que hi ha dintre meu, alguna cosa intenta sortir de la closca.

Quan me n’adono, ja tinc un parell d’ulls mirant cap endins, de manera que puc veure tot el que hi passa. No sé si aquesta cosa és bona o dolenta, però sigui com sigui no la puc aturar. Ara mateix és un ésser viscós i sense rostre, però d’aquí a poc sortirà de la closca, agafarà una forma i deixarà enrere el seu embolcall gelatinós. Llavors sabré què és. De moment, però, només és un senyal amorf.

Allarga les mans que encara no són mans i intenta trencar la part més tova de la closca. Jo observo tots els seus moviments.

Finalment em decideixo.

Ben mirat, però, no decideixo res. No puc triar el que faig. Em trec els calçotets i deixo el penis a fora. Abraço la Sakura, li obro les cames i la penetro. No em costa gens. Ella és molt tova i jo molt dur. El penis ja no em fa mal. Aquests dies el gland se m’ha endurit. Ella encara somia, i jo m’enfonso en el seu somni.

De sobte es desperta i veu què passa.

—Ei, Kafka, es pot saber què fas?

—Em sembla que sóc dintre teu —li responc.

—I per què ho has fet? —em diu amb una veu aspra—. No et vaig dir que no ho fessis?

—No ho he pogut evitar.

—Doncs para. Surt.

—No puc —li dic, fent que no amb el cap.

—Escolta, Kafka. Primer, tinc xicot. I segon, has entrat al meu somni sense demanar-me permís. No està bé.

—Ja ho sé.

—Encara hi som a temps. M’has entrat, però no t’has mogut ni t’has corregut, oi? Ets dins meu tranquil·lament, com si pensessis, oi?

Faig que sí amb el cap.

—Doncs surt i fem com si no hagués passat —diu, intentant-me convèncer—. Ens n’oblidem i ja està. Som germans. Encara que no tinguem la mateixa sang, és evident que som germans. Ja ho saps, oi? Som família. No ho podem fer, això.

—Ja és massa tard —dic jo.

—Per què?

—Perquè ho he decidit jo.

—Perquè ho has decidit tu —diu el noi que es diu Corb.

Ja no vols que les coses et facin ballar com volen. Ja no vols que et confonguin. Has matat el teu pare, has violat la teva mare i has penetrat la teva germana. Si tot plegat és una maledicció, penses acceptar-la. Vols complir el programa que t’han preparat. Tens ganes de descarregar-te d’aquest pes i viure pel teu compte, sense estar atrapat en els designis de ningú. Això és el que vols.

Ella es tapa la cara amb les mans i somiqueja. Et sap greu per ella, però ja no pots sortir. El teu penis és cada cop més gros i més dur, com si fes arrels dintre seu.

—Ja ho entenc —diu ella—. Ja no diré res. Però recorda una cosa: m’estàs violant. M’agrades, però això no és el que jo vull. Potser no ens tornarem a veure, per molt que després ho vulguem. Ja t’està bé?

No li respons. Atures l’interruptor del cervell. L’acostes cap a tu i comences a moure els malucs. Primer ho fas a poc a poc, amb molt de compte, però després amb més força. Intentes recordar la forma dels arbres que deixes enrere per després poder tornar, però els veus tots iguals i de seguida et trobes enmig d’un mar anònim. La Sakura tanca els ulls i es deixa emportar pels teus moviments. No diu res. No es resisteix. Fa una cara inexpressiva. Es gira perquè no la vegis, però t’adones que el plaer que sent és una extensió del que sents tu. Ara ho entens. La vegetació és tan densa que forma una paret fosca al teu davant i et tapa la visió. El corb ja no envia cap missatge. I et corres.

Em corro.

Em desperto. Estic sol al llit. És mitja nit, i la foscor és tan profunda que s’ha empassat tots els rellotges. M’aixeco, em trec els calçotets i vaig a netejar-los a la pica de la cuina. L’esperma és blanca, densa i espessa, com un fill il·legítim nascut de la foscor. Bec uns quants gots d’aigua, però per molt que begui no aconsegueixo aplacar la set. Aquesta solitud és insuportable. El bosc, la nit, la foscor… tot és tan profund que no podria estar més sol. Aquí no hi ha ni llum ni estacions. Torno al llit, m’hi assec i deixo anar un sospir. La foscor se m’empassa.

Allò que hi havia dintre teu s’ha revelat. Ara mateix és una ombra fosca, en repòs.

La closca ja no hi és: s’ha trencat i ha desaparegut. Tens les mans brutes d’una substància enganxosa. Sembla sang. Te les poses davant els ulls, però no hi ha prou llum per veure-hi. Ni a dins ni a fora.





40


AI costat del rètol que anunciava la Biblioteca Memorial Komura hi havia un panell on s’explicava que la biblioteca obria cada dia, de les onze del matí a les cinc de la tarda, tret de dilluns; que l’entrada era gratuïta, i que cada dimarts a les dues es feia una visita guiada a l’edifici. En Hoshino va llegir aquesta informació a en Nakata.

—Està tancat perquè és dilluns —va dir en Hoshino, que es va mirar el rellotge i va afegir—: I encara que no ho fos, ja són més de les cinc.

—Senyor Hoshino.

—;Què hi ha?

—Aquesta biblioteca no s’assembla gens a la que vam anar l’altre dia, oi?

—No. La de l’altre dia era tan gran perquè era pública. Aquesta és privada, i per això és més petita —va respondre en Hoshino.

—No ho entenc. Què vol dir que és privada?

—Vol dir que és d’algun potentat a qui li agraden els llibres i els ofereix al públic, com dient: «Teniu, llegiu els que vulgueu». Aquesta és maca, oi? Devia ser un senyor molt important, amb aquesta portalada.

—Què vol dir un potentat?

—Un home ric.

—I quina diferència hi ha entre un home ric i un potentat?

En Hoshino va tòrcer una mica el coll.

—Doncs no ho sé… Si ets potentat potser vol dir que tens més cultura que algú que només és ric.

—Cultura?

—Qualsevol que tingui diners pot ser ric. Fins i tot vostè o jo, només que tinguéssim diners, podríem ser-ho. Però per ser potentat es necessita més temps.

—Així, és més complicat.

—Oh, i tant. Però nosaltres no cal que ens hi amoïnem. No crec que arribem mai ni a ser rics.

—Senyor Hoshino.

—Què hi ha?

—Si diu que només tanquen els dilluns, venint demà a les onze trobarem obert? —va preguntar en Nakata.

—És clar. Demà és dimarts.

—Que m’hi deixaran entrar a mi?

—Aquí diu que està obert a tothom, o sigui que a vostè també.

—Encara que no sàpiga llegir?

—Cap problema —va respondre en Hoshino—. No hi ha ningú a l’entrada preguntant si saps llegir o no.

—Doncs m’agradaria entrar-hi.

—Perfecte. Venim demà a primera hora i hi entrem tots dos —va dir en Hoshino—. Ara, voldria que em confirmés una cosa: si aquest és el lloc que buscava, vol dir que a dins hi ha alguna cosa important, oi?

En Nakata es va treure la gorra i es va passar la mà pels cabells, tallats ben curts.

—Sí. Em sembla que sí.

—Així, no cal que busquem més?

—No, no cal que busquem més.

—Que bé —va fer en Hoshino, alleujat—. Em pensava que ens hi estaríem fins a la tardor.

Van tornar al pis del coronel Sanders, van dormir d’una tirada i l’endemà a les onze van anar a la Biblioteca Komura. Com que només era a vint minuts a peu, van decidir arribar-s’hi passejant. En Hoshino ja havia tornat el cotxe de bon matí.

La portalada era oberta de bat a bat. Semblava que faria un altre dia humit i calorós, i havien regat l’entrada. Passada la portalada hi havia un jardí molt ben cuidat.

—Ei, avi —va dir en Hoshino just abans d’entrar.

—Digui.

—Què hem de fer quan siguem a dins? M’estimo més que m’ho digui ara, i així no m’agafa desprevingut amb les seves sortides.

En Nakata es va quedar pensarós.

—Doncs encara no sé què hem de fer. Però, ja que és una biblioteca, de moment podem llegir. Jo agafaré un llibre de fotografies o de quadres, i vostè pot triar el que vulgui.

—Entesos. Com que és una biblioteca, de moment llegirem. És ben lògic.

—Després ja pensarem què més hem de fer.

—Molt bé —va dir en Hoshino—. El que hem de fer després ja ho pensarem després. Està ben pensat.

Van travessar el jardí i van arribar a l’entrada, que conservava un aire antic.

Just a l’entrar hi havia la recepció, amb un noi prim i ben plantat assegut darrere el taulell. Portava una camisa blanca de cotó, unes ulleres petites i un serrell de cabells fins que li tapaven el front. En Hoshino va pensar que semblava sortit d’una d’aquelles pel·lícules en blanc i negre de François Truffaut. En veure’ls, el jove els va dirigir un somriure.

—Bon dia —va dir en Hoshino alegrement.

—Bon dia —li va respondre el jove—. Benvinguts.

—Voldríem llegir algun llibre.

—És clar —va dir l’Oshima, assentint amb el cap—. Poden llegir el que vulguin.

La biblioteca està oberta a tothom. Poden accedir a les prestatgeries i agafar els llibres que més els interessin. Poden consultar el catàleg amb les fitxes o amb l’ordinador. Si tenen cap dubte, ja saben on sóc. Estaré encantat d’ajudar-los.

—Moltes gràcies.

—Que hi ha algun camp o algun document que els interessi especialment?

En Hoshino va fer que no amb el cap.

—De moment no. De fet, ens interessa més la biblioteca en si que no pas els llibres. Hem passat per aquí davant i ens ha cridat l’atenció. És un edifici molt maco.

L’Oshima va fer un lleu somriure i va agafar un llapis ben esmolat.

—Hi ha molta gent com vostès.

—Me n’alegro —va dir en Hoshino.

—Si tenen temps, a les dues hi ha una visita guiada a l’edifici. Es fa cada dimarts, sempre que hi hagi alguna persona interessada. La directora explica una mica la història de la biblioteca. I avui és dimarts.

—Què li sembla, senyor Nakata? Ens hi afegim?

Mentre en Hoshino i l’Oshima havien parlat al taulell, en Nakata s’havia mantingut en un segon pla, amb la gorra als dits i mirant distretament al seu voltant, però en sentir el seu nom va tornar en si.

—Què hi ha?

—Diu que a les dues hi ha una visita guiada de la biblioteca. Vol que la fem?

—Sí, senyor Hoshino, gràcies. A en Nakata li agradaria fer-la —va dir en Nakata.

L’Oshima es va mirar la conversa amb molt interès. En Hoshino i en Nakata…

Quina relació devien tenir? No semblaven parents. Tant per l’edat com per l’aspecte, eren una parella ben curiosa. Què podien tenir en comú? I el gran, en Nakata, parlava d’una manera una mica estranya. Hi havia alguna cosa que no acabava de quadrar, si bé no era res dolent.

—Que vénen de molt lluny? —els va preguntar l’Oshima.

—Sí, de Nagoya —va respondre en Hoshino de seguida, abans que en Nakata pogués obrir la boca. Si deia que era de Nakano, les coses es complicarien. A les notícies ja havien dit que buscaven un home com en Nakata per l’assassinat que s’hi havia comès. Per sort, però, i pel que en Hoshino sabia, encara no s’havia difós cap fotografia d’en Nakata.

—Hi ha una bona tirada —va dir l’Oshima.

—Sí —va dir en Nakata—. Vam haver de travessar un pont molt llarg i molt bonic.

—Sí que és llarg, oi? —va dir l’Oshima—. Jo no l’he travessat mai.

—En Nakata no n’havia vist mai cap de tan gran.

—Va caldre molt temps i molts diners per fer-lo —els va explicar l’Oshima—. Segons els diaris, la corporació que gestiona el pont i l’autopista perd cent mil milions de iens a l’any, i ho hem de compensar amb els nostres impostos.

—En Nakata no sap quant són cent mil milions.

—Si li he de dir la veritat, jo tampoc —va dir l’Oshima—. Arriba un punt que aquestes xifres ja no semblen reals. De tota manera, són molts diners.

—Gràcies per tot —va intervenir en Hoshino. Si els deixava fer, era impossible saber amb què sortiria en Nakata—. Si volem fer la visita, a les dues hem de ser aquí, OÍ?

—Exacte —va confirmar l’Oshima—. Si vénen a les dues, la directora els ensenyarà l’edifici.

—Farem temps llegint —va dir en Hoshino.

Fent-se rodar el llapis pel palmell, l’Oshima va mirar com entraven a la sala de lectura. Quan van ser a dins, va tornar a la feina.

Van donar un cop d’ull a les prestatgeries i van agafar uns quants llibres. En Hoshino es va decantar per Beethoven i la seva època, mentre que en Nakata va triar uns quants volums de fotografies i els va deixar damunt la taula. Tot seguit, i com si fos un gos, va anar examinant tot el que hi havia a la sala, tocant coses, ensumant-les, i quedant-se fixat en llocs concrets. Com que fins després de les dotze no hi va haver cap altre usuari, el comportament d’en Nakata no va estranyar a ningú.

—Ei, avi —li va dir en Hoshino en veu baixa.

—Què hi ha?

—Ja sé que és una mica sobtat, però val més que no digui que és de Nakano.

—Per què?

—És llarg d’explicar, però cregui’m. Si diu que és de Nakano, ens pot posar en un compromís.

—Entesos —va dir en Nakata amb un bon cop de cap—. No vull posar ningú en un compromís. No diré a ningú que sóc de Nakano.

—Molt bé —va dir en Hoshino—. Per cert, Ja ha trobat el que busca?

—No, senyor Hoshino. Encara no he trobat res.

—Segur que som al lloc que hem de ser?

En Nakata va fer que sí amb el cap.

—Sí. Ahir abans d’anar a dormir vaig parlar amb la pedra i em sembla que som al lloc que hem de ser.

—Me n’alegro.

En Hoshino va assentir i va tornar a la biografia de Beethoven. Segons va llegir, Beethoven era un home molt orgullós, que confiava molt en el seu talent i que no afalagava mai els nobles. Creia que l’art i l’expressió de les emocions eren la cosa més sublim del món, i que el poder polític i econòmic havien d’estar al seu servei. En canvi, a l’època de Haydn els músics eren servents, i quan Haydn vivia amb una família noble (com va fer gairebé sempre) havia de menjar amb els criats.

(De fet, Haydn, que era un home senzill i sociable, s’estimava més menjar amb els criats que no pas amb els nobles, que eren molt més tibats). Per la seva banda, a Beethoven aquest tractament despectiu l’irritava, i més d’un cop va rebatre coses contra la paret exigint menjar amb els nobles. Era impacient (gairebé malcarat), i quan s’enrabiava era molt difícil de calmar. Pel que fa a la política, tenia unes idees radicals i no feia res per dissimular-les. I com més sord estava, més se li accentuaven aquests trets del caràcter. Amb els anys, la seva música es va fer més expansiva i alhora més introspectiva. De fet, Beethoven va ser l’únic capaç d’equilibrar aquestes dues tendències oposades, si bé l’esforç tan extraordinari que això requeria va tenir uns efectes molts perjudicials sobre la seva vida. Tothom té límits físics i espirituals, i va arribar un punt en què Beethoven no ho va poder resistir.

Els genis ho tenen fumut, va pensar en Hoshino, deixant un moment el llibre i fent un sospir. Va recordar que a la sala de música de l’escola hi havia un bust de bronze de Beethoven, amb cara de pomes agres, però en aquell moment no sabia les penúries que havia hagut de passar. No era estrany que semblés tan amargat, va pensar en Hoshino. Ben mirat, valia més no ser un gran personatge.

Llavors va mirar en Nakata, que estava immers en un llibre de fotografies de mobles tradicionals i feia com si treballés amb el ribot i l’enformador.

Inconscientment, en veure els mobles havia rememorat aquells gestos. Ell sí que podria arribar a ser un gran personatge, va pensar en Hoshino. Era capaç de fer coses que la gent normal no feia. Era un cas únic.

Quan eren més de les dotze van arribar dues usuàries més (dues dones de mitjana edat), i en Hoshino i en Nakata ho van aprofitar per fer una pausa i sortir al jardí. En Hoshino va agafar els entrepans que havia fet, mentre que en Nakata va treure el termos de te que duia sempre al damunt. En Hoshino va anar a recepció a preguntar a l’Oshima si podien dinar al recinte de la biblioteca.

—És clar —li va contestar l’Oshima—. Poden menjar a la galeria que dóna al jardí. I si els ve de gust, després els puc convidar a un cafè. En tinc de fet.

—Moltes gràcies —li va dir en Hoshino—. Veig que és una biblioteca molt familiar.

L’Oshima va somriure i es va tirar els cabells enrere.

—Sí, no és com la majoria. Potser sí que és més familiar. Intentem que la gent se senti bé i pugui llegir tranquil·lament.

Quin noi més agradable, va pensar en Hoshino. Era intel·ligent, ben plantat i educat. I molt simpàtic. Segur que era gai. Però en Hoshino no tenia prejudicis contra ningú. Cadascú tenia els seus gustos. A alguns els agafava per parlar amb les pedres, i a uns altres per ficar-se al llit amb altres homes.

Després de dinar, en Hoshino es va aixecar, va estirar l’esquena i va anar a la recepció per prendre’s el cafè que l’Oshima li havia ofert. En Nakata, que no prenia cafè, es va quedar assegut a la galeria, bevent te i mirant els ocells que baixaven al jardí.

—Com va? Han trobat res que els interessi? —va preguntar l’Oshima a en Hoshino.

—Sí. He agafat una biografia de Beethoven —va respondre en Hoshino—. És molt interessant. Tot el que li va passar fa pensar molt.

L’Oshima va fer que sí amb el cap.

—Per dir-ho suaument, va tenir una vida complicada.

—Sí, ja ho pot ben dir —va convenir en Hoshino—. Ara, jo trobo que en general era culpa seva. Era massa egoista. Només pensava en la seva música i en les seves coses, i no li importava sacrificar el que fos. Devia ser insuportable. Segur que tenies ganes de dir-li: «Ei, Ludwig, ja t’ho faràs». No m’estranya que el seu nebot acabés malament del cap. Ara, la seva música és una meravella. T’arriba al cor. És estrany, oi?

—Té tota la raó —va dir l’Oshima.

—Però, per què havia de tenir una vida tan difícil? Si hagués estat més normal li hauria anat millor.

L’Oshima es va fer rodolar el llapis pel palmell.

—Potser sí, però a l’època de Beethoven es donava molta importància a l’expressió del jo. A l’època anterior, és a dir durant l’absolutisme, aquest comportament era mal vist i es considerava socialment desviat. Però al segle XIX, quan la burgesia va arribar al poder, la repressió es va acabar i el jo es va alliberar.

La llibertat i l’emancipació del jo eren sinònims. I l’art, sobretot la música, va encapçalar aquest canvi. Els qui van venir després de Beethoven, com ara Berlioz, Wagner, Liszt o Schumann, van tenir una existència excèntrica i plena d’esdeveniments. Aquesta excentricitat era considerada un ideal de vida. Era el que es coneix com l’època romàntica. Estic segur que a vegades fins i tot ells mateixos trobaven que era una vida una mica difícil —va explicar l’Oshima—. Així, di agrada la música de Beethoven?

—No n’he sentit prou per dir si m’agrada o no —va admetre en Hoshino—. De fet, n’he sentit molt poca. El que m’agrada és una peça que es diu el trio «Arxiduc».

—És molt maca.

—La versió del Trio del Milió de Dòlars està molt bé —va afegir en Hoshino.

—Jo m’estimo més el grup txec, el Trio Suck —va dir l’Oshima—. La seva versió és molt equilibrada. És com si sentissis l’olor del vent que bufa en un prat. Però també he sentit la versió del Trio del Milió de Dòlars. Rubinstein, Hei-fetz i Feuermann. És una interpretació molt elegant.

—Daixò… senyor Oshima —va dir en Hoshino, mirant la placa amb el nom que hi havia sobre el taulell—. Vostè sap moltes coses de música, oi?

L’Oshima va somriure.

—Jo no diria tant. Això sí, n’escolto molta.

—I troba que la música pot canviar la gent? Vull dir si pot ser que un dia sentis una música i que de cop i volta dins teu canviï alguna cosa, així com així.

L’Oshima va fer que sí amb el cap.

—És clar que sí —va dir—. Pot passar. És com quan tenim alguna experiència i dins nostre es produeix una reacció química. Llavors ens adonem que tot el que ens envolta s’ha eixamplat, que el món on vivim s’ha obert. A mi m’ha passat alguna vegada. És com l’amor.

En Hoshino, que no s’havia enamorat mai de debò, es va limitar a fer que sí amb el cap.

—I això és molt important, oi? —va dir finalment—. Per a la vida de cadascú, vull dir.

—Sí que ho és —va respondre l’Oshima—. Si això no passés, la vida no tindria cap gràcia. Ja ho va dir Berlioz: si et mors sense haver llegit Hamlet, és com si haguessis viscut al fons d’una mina de carbó.

—Al fons d’una mina de carbó…

—És un argument típic del segle XIX.

—Bé, gràcies pel cafè —va dir en Hoshino—. M’ha agradat parlar amb vostè.

L’Oshima li va respondre amb un somriure molt agradable.

En Hoshino i en Nakata es van estar a la sala de lectura fins a les dues. En Nakata va continuar mirant el llibre sobre mobles tradicionals fent com si fes de fuster. A banda de les dues dones, després de dinar havien arribat tres persones més. Tot i així, els únics interessats a fer la visita van ser en Hoshino i en Nakata.

—No passa res si només som dos? —va preguntar en Hoshino a l’Oshima—. Ens sap greu que hagin d’estar massa per nosaltres.

—No pateixi. A la directora li agrada fer la visita, encara que només sigui per a una persona.

A les dues en punt, una dona molt atractiva, de mitjana edat, va baixar per les escales. Caminava amb elegància, amb l’esquena ben recta. Portava un vestit blau fosc de línies molt rectes, i unes sabates negres de taló. Duia els cabells recollits al darrere, i a l’escot, molt obert, se li veia un collaret de plata molt fi. Era una dona amb un gust sobri i refinat.

—Bona tarda. Em dic Saeki i sóc la directora d’aquesta biblioteca —va dir a tall de presentació. Llavors va somriure lleument i va afegir—: De fet, aquí només hi treballem el senyor Oshima i jo.

—Jo em dic Hoshino —va dir en Hoshino.

—I jo Nakata. Sóc de Nakano —va intervenir en Nakata, amb la gorra als dits.

—Sí que han vingut de lluny —va dir la senyora Saeki.

A en Hoshino el cor li va fer un salt, però la senyora Saeki no es va immutar. En Nakata, evidentment, ni se’n va adonar.

—Sí. Vam travessar un pont molt llarg.

—És un edifici molt maco —va dir en Hoshino, per canviar de tema. Si es posaven a parlar del pont, no acabarien mai.

—Sí. Es va construir a principis de l’era Meiji com a biblioteca i casa de convidats de la família Komura —va dir la senyora Saeki—. Per aquí hi han passat molts intel·lectuals que hi han fet estades més o menys llargues. L’edifici ha estat qualificat com a bé d’interès cultural per la ciutat de Takamatsu.

—Intequè? —va preguntar en Nakata. La senyora Saeki va somriure.

—Intel·lectuals: artistes, escriptors, poetes… Abans, en cada regió hi havia algun potentat que donava suport als artistes. A diferència d’ara, ningú podia viure només de l’art. I els Komura van ser una d’aquestes famílies de potentats que durant mols anys van donar suport a la cultura. Aquesta biblioteca es va construir per passar aquest llegat a les generacions futures.

—Un potentat sí que sé què és —va dir en Nakata—. Per ser-ho es necessita molt temps.

La senyora Saeki va fer que sí amb el cap, sense deixar de somriure.

—Té tota la raó. Per ser un potentat es necessita molt temps. I el temps no es compra amb diners. Què els sembla si pugem al primer pis?

Van visitar totes les estances del primer pis. Com sempre feia, la senyora Saeki es va anar aturant per fer les explicacions sobre els homes de lletres que s’havien estat a la casa i per ensenyar els escrits i les obres que hi havien deixat. Sobre l’escriptori de la sala que feia servir de despatx hi havia l’estilogràfica. Durant la visita en Nakata va anar mirant tots i cadascun dels objectes que anava trobant, sense escoltar el que explicava la senyora Saeki. A en Hoshino li va tocar seguir-la i anar fent els comentaris o els sorolls adients en cada moment, mentre de cua d’ull vigilava que en Nakata no fes cap disbarat. L’únic que feia en Nakata, però, era mirar-se de fit a fit els objectes exposats. La senyora Saeki no semblava parar gens d’atenció al que feia en Nakata, i es limitava a fer-los de guia amb una rialla als llavis. En Hoshino es va quedar admirat que fos tan serena.

La visita es va acabar en vint minuts. Van donar les gràcies a la senyora Saeki, que no havia parat de somriure ni un sol moment. Tot i així, mentre la mirava en Hoshino s’havia començat a preguntar unes quantes coses. Aquesta dona ens mira somrient, va pensar, però de fet no veu el que té al davant. Ens mira a nosaltres, però el que veu és una altra cosa. Va fent les explicacions, però pensa una altra cosa. Ha estat educada i amable en tot moment, ens ha respost tot el que li hem preguntat de manera clara i entenedora, però és com si el seu cor no fos aquí. No és que ho faci sense ganes. En part està contenta de fer aquesta feina tan concreta, però no hi posa el cor.

En Hoshino i en Nakata van tornar a la sala de lectura i es van asseure al sofà, on van anar passant pàgines en silenci. En Hoshino va continuar pensant en la senyora Saeki. Aquella dona tan maca amagava alguna cosa que ell no sabia convertir en paraules. Finalment se’n va cansar i va tornar a la lectura.

A les tres, i sense cap mena d’avís previ, en Nakata es va aixecar estranyament decidit. Agafava la gorra amb molta força.

—Ei, avi, on va? —li va preguntar en Hoshino en veu baixa.

En Nakata no li va contestar. Amb els llavis serrats, es va dirigir cap a l’entrada, deixant les coses allà a terra. En Hoshino va tancar el llibre i es va aixecar. Allò no era normal.

—Ei, un moment! —va cridar, però en veure que en Nakata no li feia cas va sortir al seu darrere. Els altres usuaris van aixecar la vista per mirar-los.

Just abans de la recepció, en Nakata va girar a l’esquerra i, sense dubtar, va tirar escales amunt. Al peu de l’escala hi havia un rètol de PRIVAT, però en Nakata el va ignorar, o més ben dit, no el va llegir. Les soles de goma gastades de les seves vambes van anar fregant les planxes del terra fent un soroll estrident.

—Escolti —va dir l’Oshima abocant-se al taulell—. Ara no pot pujar.

En Nakata no el va sentir. En Hoshino va pujar les escales al seu darrere.

—Avi! Que no es pot passar! —va cridar.

L’Oshima va sortir de darrere el taulell i també va anar escales amunt.

En Nakata va avançar decidit pel passadís i va entrar al despatx. Com sempre, la porta era oberta. La senyora Saeki estava llegint a l’escriptori, d’esquena a la finestra. En sentir passes va aixecar la vista i va veure en Nakata, que es va acostar a l’escriptori i es va quedar mirant-la. Cap dels dos no va dir res. Al cap d’un moment van arribar en Hoshino i l’Oshima.

—Ei, avi! —va dir en Hoshino, posant-li la mà a l’espatlla—. Aquí no hi pot entrar. Està prohibit. Vinga, tornem a la sala.

—En Nakata li ha de dir una cosa —va dir en Nakata, mirant la senyora Saeki.

—I què m’ha de dir? —li va preguntar la senyora Saeki, amb una rialla serena.

—Una cosa de la pedra. De la pedra d’entrada.

La senyora Saeki es va quedar mirant en Nakata a la cara, en silenci i amb una mirada neutra. Llavors va parpellejar unes quantes vegades i va tancar el llibre que estava llegint. Va posar les mans sobre l’escriptori i va aixecar la vista per tornar a mirar en Nakata. Era com si no sabés com continuar, però al final va fer que sí amb el cap. Va mirar en Hoshino i després l’Oshima.

—Ens poden deixar sols una estona? —els va demanar—. He de parlar amb aquest senyor. Tanquin la porta.

L’Oshima va dubtar un instant, però va fer que sí amb el cap. Va agafar en Hoshino suaument pel colze, el va acompanyar al passadís i va tancar la porta.

—Segur que no passa res? —li va preguntar en Hoshino.

—La senyora Saeki ja sap què fa —li va respondre l’Oshima mentre baixaven les escales—. Si ella diu que sí, és que sí. No cal que patim per ella. Vol que fem un cafè?

—Patir pel senyor Nakata tampoc serveix de res. Sempre fa el que vol —va dir en Hoshino, fent que no amb el cap.





41


Aquest cop entro al bosc més preparat. Porto una brúixola, un ganivet, una cantimplora, menjar, uns guants, una destral petita i un pot d’esprai groc que he trobat al cobert. Ho poso tot en una motxilla de niló (que també era al cobert) i començo a caminar. M’he posat un líquid repel·lent d’insectes a les parts del cos que em queden al descobert. Porto una camisa de màniga llarga, una tovallola al voltant del coll i la gorra que em va donar l’Oshima. El cel està encapotat, fa xa-fogor i sembla que hagi de ploure d’un moment a l’altre, de manera que al final també poso una capelina a la motxilla. Els ocells travessen el cel baix i grisos, cridant-se els uns als altres.

Com sempre, arribo fàcilment al redol. Miro la brúixola per assegurar-me que vaig cap al nord i continuo endinsant-me al bosc. Aquest cop vaig deixant senyals d’esprai groc a les soques per marcar per on passo i poder tornar. A diferència dels rosegons que deixaven Hansel i Gretel, les marques de pintura no són del gust dels ocells.

Com que vaig més preparat, no tinc tanta por com les altres vegades.

Evidentment, estic nerviós, però el cor em batega amb un ritme normal. La curiositat és el que m’empeny a tirar endavant. Vull saber què hi ha més enllà. Si no hi ha res és igual, però ho he de saber. Avanço pas a pas, intentant recordar el paisatge que m’envolta.

De tant en tant sento algun soroll estrany: un cop sord, com d’alguna cosa caient a terra; un cruixit, com d’un pes deixat sobre uns taulons, i altres sons que no sé descriure. No tinc ni idea de si volen dir res. Fins i tot són difícils d’imaginar.

A vegades els sento molt lluny, i a vegades a tocar, com si la distància s’anés allargant i escurçant. Damunt el meu cap ressona l’aleteig dels ocells, més fort i més real del que hauria de ser. Cada cop que el sento m’aturo i paro l’orella, aguantant la respiració i esperant que passi alguna cosa. Però no passa res, i continuo caminant.

A banda d’aquests sorolls sobtats, tota la resta està en silenci. No fa vent i no se sent cap fregadissa de fulles. Només sento el soroll de les herbes que trepitjo i, molt de tant en tant, l’espetec d’alguna branca seca que es trenca sota els meus peus.

Empunyo la destral, que he esmolat al matí, però com que no porto guants em fa mal al palmell. Fins ara no l’he feta servir, però portant-la em sento més protegit. Ara bé, protegit de què? Aquí a Shikoku no hi ha llops ni óssos. Com a màxim, alguna serp verinosa. De fet, l’ésser viu més perillós de tot el bosc dec ser jo. Potser el que em fa por és la meva ombra.

Amb tot, a mesura que avanço em fa l’efecte que hi ha alguna cosa que em mira i que m’escolta. Alguna cosa que conté la respiració i es confon amb el paisatge per poder observar tots i cadascun dels meus moviments, per poder sentir els sorolls que faig i descobrir on vaig i per què. Jo m’esforço per no pensar-hi. Aquestes coses no són més que il·lusions, i com més hi penses més grans i més reals es fan, fins que arriba un punt que deixen de ser només il·lusions.

Intento xiular per tapar el silenci. El saxo soprano de «My Favourite Things», de John Coltrane, si bé els meus xiulets no poden imitar, ni de bon tros, els matisos rics i complexos de l’original. L’únic que faig és posar un so aproximat als fragments que recordo. Però és millor això que res. Miro el rellotge. Són dos quarts d’onze. L’Oshima deu estar fent els preparatius per obrir la biblioteca. Avui és… dimecres. Me l’imagino regant el jardí, traient la pols de les taules i fent cafè. Les tasques que faig jo normalment. Però ara sóc aquí, dins el bosc, i cada cop sóc més endins. Ningú sap que sóc aquí. Només ho sabem jo i ells.

Vaig avançant pel camí, tot i que dir-ne camí potser és exagerat. Potser només és una via natural que ha anat obrint l’aigua amb el temps. Al bosc, quan plou molt l’aigua fa còrrecs, s’endú terra i herbes i deixa les arrels dels arbres al descobert.

Si troba una roca, l’aigua es desvia i passa pel costat. Per això, quan para de ploure i el terra s’asseca, queden una mena de llits secs que semblen camins. Bona part d’aquest camí que segueixo està cobert de falgueres i d’altres herbes, i he d’anar molt amb compte per no perdre’l. De tant en tant és molt dret, i m’hi enfilo agafant-me a les arrels dels arbres.

Al cap d’una estona deixo de xiular el solo de saxo soprano de John Coltrane.

Ara sento el solo de piano de McCoy Tyner. Amb la mà esquerra marca un ritme repetitiu, mentre que amb la dreta va superposant acords foscos i densos. Com si fos una escena sortida d’un mite, va descrivint el passat fosc d’algú (d’algú sense cara i sense nom), presentant-ne tots els detalls com qui esbudella la foscor. Si més no, així és com m’arriba. La música, pacient i repetitiva, va esquinçant i reorganitzant la realitat de mica en mica. Fa una olor hipnòtica i perillosa, ben bé com el bosc.

Continuo avançant fent senyals d’esprai groc a les soques. De tant en tant em giro per comprovar que es vegin. Cap problema: les marques que assenyalen el camí de tornada són com una línia de boies a la superfície del mar. Per assegurar el tret, de tant en tant també faig una osca en alguna soca. Com que la destral que porto no és gaire grossa, he de triar les soques més primes i més toves. Els arbres reben els meus cops en silenci.

Uns mosquits grossos i negres van volant com si fossin patrulles de reconeixement, i intenten picar-me al voltant dels ulls. Quan els sento brunzir, els espanto o miro d’esclafar-los. Si n’atrapo algun, fa un cruixit llefiscós, inflat de la sang que ja m’ha xuclat. La picor no la sento fins després.

M’eixugo la sang de les mans amb la tovallola que porto embolicada al coll.

Si l’exèrcit que va fer les maniobres en aquest bosc va venir a l’estiu, es devien trobar amb el problema dels mosquits. Carregats amb tot l’equipament… Quant devia pesar el que portaven? Aquells fusells antics, que eren un bloc de ferro; les municions; la baioneta; el casc; unes quantes granades; menjar i aigua, és clar; les pales per cavar les trinxeres; els estris per cuinar… Devien traginar més de vint quilos. Quina diferència amb la motxilla que porto jo. Em fa l’efecte que me’ls puc trobar en qualsevol moment, però de fet ja fa més de seixanta anys que no hi són.

Recordo el que vaig llegir sobre la campanya de Rússia de l’exèrcit de Napoleó.

Els soldats francesos que recorrien el llarg camí que els havia de dur a Moscou l’estiu del 1812 també devien trobar-se amb molts mosquits. Ara bé, els mosquits no eren l’únic problema. Van haver de superar molts altres obstacles per sobreviure: la gana, la set, els camins enfangats, les malalties infeccioses, la calor intensa, els grups de soldats cosacs que els atacaven les febles línies de subministrament, la manca de medecines i, evidentment, les grans batalles amb l’exèrcit rus. Quan finalment van arribar a un Moscou desert, el nombre de soldats havia passat dels cinc-cents mil inicials als cent mil finals.

M’aturo i faig un glop d’aigua de la cantimplora. El rellotge marca les onze en punt. És l’hora que obre la biblioteca. M’imagino l’Oshima obrint la porta i seient a recepció. Com sempre, hi ha uns quants llapis llargs i ben esmolats sobre el taulell.

De tant en tant n’agafa un i se’l fa rodolar pel palmell. Es prem el pols amb la goma del llapis. És una imatge molt real, però té lloc molt lluny d’aquí.

No tinc regla, diu l’Oshima. Tinc el clítoris sensible, però els pits no. Faig sexe anal i no he fet servir mai la vagina.

El recordo dormint a la cabana, de cara a la paret. Em vénen al cap els rastres que ell/ella va deixar al llit i enmig dels quals em vaig adormir. Però paro de pensar en això.

M’estimo més pensar en la guerra. En la de Napoleó i en la que va haver de lluitar l’exèrcit japonès. Noto el tacte de la destral a la mà. La fulla, blanca i esmolada, m’enlluerna; he de tancar els ulls. Per què lluita la gent? Per què centenars de milers de persones, fins i tot milions, s’ajunten i intenten matar-se els uns als altres? És una lluita provocada per la ràbia o per la por? Potser la ràbia i la por no són sinó dues cares de la mateixa moneda?

Faig una altra osca en una soca. L’arbre deixa anar un crit silenciós i vessa una sang invisible. Continuo avançant. John Coltrane torna a agafar el saxo tenor. Les repeticions tornen a esquinçar i a reorganitzar la realitat.

Al cap d’un moment el meu cor entra al territori dels somnis, que tornen silenciosament. Abraço la Sakura. La tinc en braços i sóc dintre seu.

Ja no vull que les coses em facin ballar com volen. Ja no vull que em confonguin. He mort el pare, he violat la mare i he penetrat la meva germana. Si tot plegat és una maledicció, penso acceptar-la. Vull complir el programa que m’han preparat. Tinc ganes de descarregar-me d’aquest pes i viure pel meu compte, sense estar atrapat en els designis de ningú. Això és el que vull. I em corro dintre seu.

—Encara que fos un somni, no hauries hagut de fer-ho —em diu el noi que es diu Corb. És just al meu darrere, acompanyant-me dins el bosc—. Vaig intentar aturar-tei Em pensava que m’havies sentit i que ho havies entès. Però no em vas fer cas. Vas tirar endavant.

Continuo caminant, sense girar-me i sense contestar-li.

—Et pensaves que fent-ho superaries la maledicció que et persegueix. Oi que sí? Però, realment ho has aconseguit? —em pregunta el noi que es diu Corb.

Però, realment ho has aconseguit? Has mort el teu pare i has violat la teva mare i la teva germana. Has complert la profecia al peu de la lletra, amb l’esperança de posar fi a la maledicció que et va llençar el teu pare. Però de fet no s’ha acabat res.

No has superat res. Dus la maledicció gravada encara amb més força a l’esperit. Ja ho hauries de veure: els teus gens formen part d’aquesta maledicció. És l’alè que exhales, i el vent l’escampa per tots els racons del món. Tot i així, dins teu continua havent-hi una fosca confusió. Oi que sí? La por, la ràbia i la inseguretat que tenies no han desaparegut. Encara són dins teu i continuen mortificant-te.

—Escolta: no hi ha cap guerra que posi fi a una altra guerra —em diu el noi que es diu Corb—. La guerra creix dins la mateixa guerra. Beu la sang vessada per la violència i s’alimenta de la carn ferida provocada per la violència. La guerra és un ésser complet. Ja hauries de saber-ho.

—Sakura —dic. No l’hauria d’haver violat. Encara que només fos un somni—. Què puc fer? —pregunto, amb la vista clavada al terra que tinc al davant.

—El que has de fer és superar la por i la ràbia que hi ha dins teu —em respon el noi que es diu Corb—. Deixar que la llum t’entri al cor i desfaci les parts que hi tens glaçades. Ser fort consisteix en això. Si ho fas seràs el noi de quinze anys més fort del món. M’entens, oi? Encara hi ets a temps. Encara pots tornar a ser tu mateix.

Pensa. Pensa què has de fer. No ets beneit. Ja en saps, de pensar.

—És veritat que he mort el pare? —li pregunto.

No hi ha resposta. Em giro, però el noi que es diu Corb ja no hi és. El silenci s’empassa la meva pregunta.

En trobar-me sol enmig d’aquest bosc tan frondós, em sento terriblement buit.

És com si m’hagués convertit en un «home buit», tal com va dir l’Oshima. Dins meu hi ha un gran forat que es va eixamplant i es va menjant el poc jo que queda.

Sento com em devora. Ja no sé què sóc. No sé cap on tirar. No hi ha ni direcció, ni cel, ni terra. Penso en la senyora Saeki, en la Sakura, en l’Oshima. Però sóc a anys llum d’ells. És com si mirés per uns binocles al revés, i per molt que allargui la mà no els puc tocar. Estic sol, enmig d’un fosc laberint. Escolta el vent, em va dir l’Oshima. Paro l’orella, però no sento res. Fins i tot el noi que es diu Corb ha desaparegut.

Pensa. Pensa què has de fer.

Però ja no puc pensar res. Per molt que pensi, sempre acabo en algun racó d’aquest laberint. De què estic fet? Puc resistir el buit?

Tant de bo pogués eliminar-me aquí mateix, enmig d’aquesta paret d’arbres, en aquest camí que no és un camí. Si deixés de respirar, la meva consciència quedaria tranquil·lament enterrada en la foscor, perdria fins l’última gota de la meva sang fosca i violenta, i els meus gens es podririen entre les herbes. Potser així posaria fi a la meva lluita. Si no ho faig, estaré eternament matant el pare, violant la mare i la meva germana, destruint el món per sempre. Tanco els ulls i miro dins meu. Hi veig una foscor rugosa i irregular. Esquinço els núvols foscos i, amb la llum de la lluna, les fulles del sanguinyol brillen com mil ganivets esmolats.

Noto que sota la meva pell alguna cosa canvia de forma. Sento un dring dins el cap. Obro els ulls i inspiro profundament. Llenço el pot d’esprai, la destral i la brúixola, que cauen a terra fent un soroll que m’arriba de molt lluny. Em sento molt lleuger. Em trec la motxilla de l’esquena i també la llenço a terra. Tinc el tacte molt més sensible. L’aire que m’envolta és més transparent. La presència del bosc és més intensa. El solo laberíntic de John Coltrane encara em ressona a les orelles.

Repensant-m’ho, trec el ganivet de la motxilla i me’l poso a la butxaca. És el ganivet de caça que vaig agafar de l’escriptori del pare. Si calgués, em podria tallar les venes i fer vessar tota la meva sang. Així destruiria el mecanisme.

Em dirigeixo al centre del bosc. Sóc un home buit. Sóc un forat que devora la realitat. Per això mateix no he de tenir por. De res.

I em dirigeixo al centre del bosc.





42


Quan es van quedar sols al despatx, la senyora Saeki va demanar a en Nakata que segués en una cadira. En Nakata s’ho va pensar un moment i per fi es va asseure.

Es van estar una estona sense dir res, mirant-se l’un a l’altre. En Nakata es va posar la gorra a la falda i, com feia sovint, es va fregar els cabells, tallats ben curts.

La senyora Saeki va posar les mans sobre l’escriptori i va observar els gestos d’en Nakata.

—Si no m’equivoco, em sembla que l’esperava —va dir ella.

—Sí, a en Nakata també l’hi sembla —va dir en Nakata—. Però he tardat molt a venir. Espero que no l’hagi fet esperar massa. He vingut tan de pressa com he pogut.

La senyora Saeki va fer que no amb el cap.

—No pateixi —va dir—. Si hagués vingut més aviat o més tard, em sembla que m’hauria trobat ben perduda. Per mi és el moment just.

—El senyor Hoshino m’ha ajudat molt. Si no fos per ell, encara hauria tardat més. Com que no sé llegir…

—El senyor Hoshino és el seu amic, oi?

—Sí —va respondre en Nakata, assentint amb el cap—. Em sembla que sí. Però, si vol que li digui la veritat, no hi posaria la mà al foc. A banda dels gats, no he tingut cap amic en tota la vida.

—Jo també he estat molts anys sense tenir-ne —va dir la senyora Saeki—. A banda dels records, és clar.

—Senyora Saeki.

—Sí?

—Si li he de ser sincer, jo no en tinc cap, de record. De fet, sóc una mica totxo.

Que em podria explicar com són els records?

La senyora Saeki es va mirar les mans, que tenia sobre l’escriptori, i tot seguit va aixecar la vista per tornar a mirar en Nakata.

—Els records són una cosa que t’escalfa des de dins, però que alhora també t’esquinça les entranyes.

En Nakata va fer que no amb el cap.

—Això és molt complicat. No ho entenc. Jo només entenc el present.

—Doncs jo és tot al contrari —va dir la senyora Saeki.

Al despatx es va fer un gran silenci. En Nakata va ser el primer a trencar-lo, amb un lleu estossec.

—Senyora Saeki.

—Què vol?

—Vostè coneix la pedra d’entrada, oi?

—Sí —va dir ella, agafant la ploma Montblanc que hi havia sobre l’escriptori—. La vaig trobar fa molts anys. Potser hauria estat millor que no l’hagués trobada, però no ho vaig poder triar.

—Fa uns quants dies, en Nakata la va tornar a obrir. Aquella tarda que van caure tants llamps a la ciutat. El senyor Hoshino em va ajudar. Jo sol no me n’hauria sortit. Sap quin dia vull dir?

La senyora Saeki va fer que sí amb el cap.

—Sí.

—La vaig obrir perquè l’havia d’obrir.

—Ja ho sé. Ho va fer perquè les coses tornin a ser com eren.

En Nakata va fer que sí amb el cap.

—Exacte.

—Vostè té la capacitat de fer-ho.

—En Nakata no sap què vol dir, això de la capacitat. Ara, ha de saber que jo no ho vaig triar. De fet, vaig matar un home al barri de Nakano. Jo no volia matar ningú, però qui manava era el senyor Johnnie Walker. Em va fer posar al lloc d’un noi de quinze anys que no hi era i em va fer matar aquell home. No vaig poder dir que no.

La senyora Saeki va tancar els ulls, i al cap d’un moment els va tornar a obrir per mirar-lo a la cara.

—Tot això passa perquè aquell cop vaig obrir la pedra d’entrada? Els efectes encara duren?

En Nakata va fer que no amb el cap.

—Senyora Saeki.

—Sí?

—Això no ho sé. El meu paper és fer que les coses del present tornin a tenir la forma que haurien de tenir. Per això vaig marxar de Nakano, vaig travessar un pont molt llarg i vaig venir a Shikoku. Suposo que ja sap que no pot quedar-se aquí.

La senyora Saeki va somriure.

—Ja ho sé —va dir—. Fa anys que esperava aquest moment, senyor Nakata.

L’esperava abans i l’espero ara. Però, per molt que ho intentés, no el podia abastar.

L’he hagut d’esperar sense fer res. Ha estat difícil, però el patiment forma part de la meva responsabilitat.

—Senyora Saeki —va dir en Nakata—. Jo només tinc la meitat de l’ombra. Igual que vostè.

—Ja.

—La vaig perdre a la guerra. No entenc per què havia de passar una cosa així, ni per què m’havia de passar a mi. Sigui com sigui, d’això ja fa molt temps, i aviat haurem de fer un pensament.

—Ja ho sé.

—Jo he viscut molts anys, però, com li he dit, no tinc records. Per això no entenc això que ha dit del patiment. El que penso, però, és que encara que hagi patit, mai deu haver volgut perdre aquests records.

—Té raó —va dir la senyora Saeki—. Per molt que m’hagin fet patir, mai he volgut perdre’ls. Eren l’única cosa que tenia sentit i que demostrava que era viva.

En Nakata va assentir amb el cap, sense dir res.

—Vivint més del necessari —va continuar ella—, només he destruït molta gent i moltes coses. Fa poc he mantingut relacions sexuals amb aquest noi de quinze anys que diu. Vaig anar a aquella habitació, vaig tornar a ser una noia de quinze anys i vaig fer l’amor amb ell. No sé si està bé o no, però no ho vaig poder evitar. Potser he destruït una altra cosa. És l’únic que em reca.

—Jo no entenc res del sexe —va dir en Nakata—. No tinc ni records ni desig. Per tant, no sé si el desig està bé o no està bé. Però si ha passat, ha passat. Tant si està bé com si no, jo sempre he acceptat el que passava i per això sóc com sóc.

Aquesta és la meva postura.

—Senyor Nakata.

—Què mana?

—Li he de demanar una cosa.

La senyora Saeki va agafar la bossa que tenia als peus, en va treure una clau i va obrir un calaix de l’escriptori. Tot seguit va treure tres carpetes molt gruixudes del calaix i les va deixar sobre l’escriptori.

—Això és tot el que he escrit des que vaig tornar a aquesta ciutat —va dir—. És una crònica de tot el que he viscut. Vaig néixer molt a prop d’aquí i em vaig enamorar profundament d’un noi que vivia en aquesta casa. No l’hauria pogut estimar més, i ell a mi tampoc. Vivíem en un cercle perfecte. Evidentment, però, aquella situació no podia pas durar per sempre. Ens vam fer grans i els temps van canviar. Llavors el cercle es va desfer, i algunes coses de fora van envair el nostre paradís, i algunes coses que hi havia a dins en van marxar. Va ser un procés natural, però en aquell moment no m’ho semblava. I per això vaig obrir la pedra d’entrada: per impedir que el nostre cercle perfecte es desfés. No recordo com ho vaig fer, però vaig pensar que per no perdre’l, per evitar que les coses de fora destruïssin el nostre món, havia d’obrir la pedra passés el que passés. En aquell moment no era conscient del que comportaria. I no cal dir que he rebut el càstig que em tocava.

En aquest punt va callar, va agafar l’estilogràfica i va tancar els ulls.

—Per mi la vida es va acabar als vint anys —va continuar—. Des de llavors no ha estat més que un seguit de records interminables, com un passadís fosc, ple de revolts i que no porta enlloc. Tot i així, he hagut de viure acceptant que cada dia comencés i s’acabés amb la mateixa buidor. Durant aquests dies he comès molts errors… De fet, em fa l’efecte que no he parat de cometre’n. Un cop vaig viure tota sola, tancada en mi mateixa, com si fos al fons d’un pou. Maleïa i odiava tot el que hi havia a fora. De tant en tant sortia d’on era i feia veure que duia una vida normal. Ho acceptava tot tal com venia i anava pel món com si no m’afectés res.

Vaig anar amb molts homes i fins i tot em vaig casar… Però va ser inútil. Tot va passar molt de pressa i no en va quedar res. Només les ferides de tot el que vaig menysprear i destruir.

Va posar les mans sobre les tres carpetes que havia deixat sobre l’escriptori.

—Ho he escrit aquí detalladament per posar ordre a tot plegat, per comprovar qui sóc i quina mena de vida he viscut. Evidentment, no en puc donar les culpes a ningú, però ha estat un procés molt intens. I per fi l’he acabat. He escrit tot el que havia d’escriure. Ara ja no ho necessito, i no vull que ho llegeixi ningú. Si les veiés algú, aquestes pàgines encara podrien destruir alguna cosa. Per això vull cremar-les, que no en quedi ni rastre. I, si no li fa res, m’agradaria que ho fes vostè. És l’única persona a qui ho puc demanar, senyor Nakata. Ho accepta?

—Entesos —va dir en Nakata, fent que sí amb el cap—. Si això és el que vol, ho cremaré tot. No pateixi.

—Gràcies —va dir la senyora Saeki.

—Escriure aquestes coses ha estat important per vostè, oi? —li va preguntar en Nakata.

—Sí. Escriure ha estat molt important. Tot i que el resultat no té cap sentit.

—Com que no sé llegir ni escriure, jo no puc escriure res —va dir en Nakata—. Sóc com els gats.

—Senyor Nakata.

—Què mana?

—És com si el conegués de fa molt temps —va dir la senyora Saeki—. Vol dir que no és en aquell quadre? Al fons, amb els pantalons arromangats i remullant-se els peus a l’aigua.

En Nakata es va aixecar sense dir res, es va plantar davant l’escriptori i va posar les seves mans, rugoses i colrades del sol, sobre les mans de la senyora Saeki, que les tenia sobre les carpetes. Llavors, com si parés l’orella per sentir alguna cosa, va notar l’escalfor de les mans d’ella als palmells.

—Senyora Saeki.

—Sí?

—En Nakata ho entén una mica.

—Què entén?

—Què són els records. Els puc notar a través de les seves mans.

La senyora Saeki va somriure.

—Me n’alegro —va dir.

En Nakata es va quedar una estona molt llarga amb les mans sobre les de la senyora Saeki. Ella va tancar els ulls i es va submergir en els seus records. Ja no li feien mal, ja que algú n’havia xuclat el dolor per sempre. El cercle tornava a ser perfecte. Obre la porta d’aquella habitació llunyana i hi troba dos acords precisos, en forma de dos llangardaixos adormits a la paret. Els toca lleument, i amb els dits nota el seu son tranquil. Bufa una brisa suau, que de tant en tant fa moure la cortina, en un moviment carregat de sentit, com si fos una paràbola. Ella porta un vestit blau i llarg, un vestit que va portar fa molt temps. Quan camina, la vora del vestit fa un lleu fru-fru. A l’altra banda de la finestra hi ha la platja. Se sent el rumor de les onades, i també la veu d’algú. La brisa porta l’olor del mar. És l’estiu.

Sempre és l’estiu. Al cel hi suren uns quants núvols ben definits, petits i blancs.

En Nakata va baixar amb les tres carpetes sota el braç. L’Oshima era al taulell de recepció, parlant amb un usuari de la biblioteca. Quan va veure baixar en Nakata, li va somriure. En Nakata li va respondre amb una reverència, i l’Oshima va tornar a la conversa. En Hoshino era a la sala de lectura, llegint tot concentrat.

—Senyor Hoshino —va dir en Nakata.

En Hoshino va deixar el llibre sobre la taula i va aixecar el cap per mirar el seu company.

—Renoi, sí que ha tardat. Ja ha fet el que havia de fer?

—Sí. D’aquí ja estic. Si li sembla, ja podem marxar.

—Per mi cap problema. Com qui diu, ja estic d’aquest llibre. Beethoven s’ha mort i anava per l’enterrament. Un enterrament de primera. Es veu que vint-i-cinc mil vienesos el van acompanyar fins al cementiri, i que aquell dia van tancar les escoles.

—Senyor Hoshino.

—Què hi ha?

—Li he de demanar una última cosa.

—Vostè dirà.

—Hem de cremar això en algun lloc.

En Hoshino va mirar les carpetes que portava en Nakata.

—Déu n’hi do, quants fulls… No podem pas cremar-los en qualsevol lloc.

Haurem de buscar una riera o algun lloc ben ample.

—Senyor Hoshino.

—Què hi ha?

—Busquem una riera ben ampla.

—Suposo que no caldria que l’hi preguntés, però deu ser molt important, oi?

No podem pas llençar-ho, oi?

—No, senyor Hoshino. És molt important que ho cremem. N’hem de fer fum i que pugi cap al cel. I ho hem de veure, per assegurar-nos-en.

En Hoshino es va aixecar i es va estirar.

—Entesos. Buscarem una riera ben ampla. No sé on la trobarem, però segur que en tot Shikoku n’hi ha alguna.

A la biblioteca van tenir una tarda molt moguda. Hi van anar molts usuaris, alguns dels quals amb preguntes molt especialitzades. L’Oshima va tenir molta feina a anar responent les consultes i a buscar els documents que li demanaven. També va haver de fer algunes recerques amb l’ordinador. Normalment hauria demanat ajuda a la senyora Saeki, però justament aquell dia no semblava el més indicat per fer-ho. Va haver de deixar la recepció unes quantes vegades, i no va veure marxar en Nakata i en Hoshino. Quan va tenir un respir i va mirar a la sala, ja no hi eren.

Llavors va pujar al despatx de la senyora Saeki. La porta era tancada, cosa que no passava gairebé mai. Va trucar dues vegades i es va esperar, però no hi va haver resposta. Va tornar a trucar.

—Senyora Saeki —va cridar des del passadís—. Que està bé?

Cap resposta.

Va girar el pom. No estava tancat amb clau. Va entreobrir la porta, va treure el cap i va veure la senyora Saeki amb el cap sobre l’escriptori, de boca per avall.

Tenia els cabells caiguts endavant i li tapaven la cara. L’Oshima no sabia què fer.

Va pensar que potser estava cansada i s’havia quedat adormida, però de fet no l’havia vist mai fer una capcinada a la feina. Va entrar al despatx i es va acostar a l’escriptori. Es va inclinar endavant i la va cridar a cau d’orella, però no va reaccionar. Li va posar la mà a l’espatlla, i tot seguit li va agafar el canell. No tenia pols. Encara tenia la pell una mica calenta, però l’escalfor ja començava a esvair-se.

Li va tirar els cabells enrere i li va mirar la cara. Tenia els ulls entreoberts, com si estigués tenint un somni agradable, però no dormia. Era morta. Encara li quedava un lleu somriure als llavis. L’Oshima va pensar que no havia perdut la dignitat ni en el moment de morir. Va deixar que els cabells li tornessin a caure endavant i va agafar el telèfon de l’escriptori.

Ja sabia que aquell dia havia d’arribar tard o d’hora, però en trobar-se sol en aquell despatx silenciós, amb el cos sense vida de la senyora Saeki, no va saber què fer. Tenia el cor ben sec. Jo la necessitava, va pensar. Jo la necessitava per omplir el buit que tinc a dins, però no he estat capaç d’omplir el buit que hi tenia ella. El seu buit ha estat només seu fins al final.

Algú el cridava des del pis de baix. Havia deixat la porta oberta i sentia la gent que anava i venia per la planta baixa. El telèfon sonava. Però ell ho va ignorar tot.

Es va asseure a la cadira i es va quedar mirant la senyora Saeki. Ja em poden cridar tant com vulguin, va pensar. El telèfon ja pot sonar tant com vulgui. Al cap d’una estona va sentir la sirena de l’ambulància, que s’anava acostant. D’aquí a no res ja seran aquí i se l’enduran vés a saber on. Per sempre. Va aixecar el braç esquerre per mirar el rellotge. Eren les quatre i trenta-cinc. Dimarts a les quatre i trenta-cinc. Me n’he de recordar, va pensar. He de recordar aquest dia, aquesta tarda, per sempre.

—Kafka —va mormolar girant-se cap a la paret—. T’he d’explicar el que ha passat. En cas que no ho sàpigues, és clar.





43


Continuo endinsant-me al bosc, lleuger d’equipatge. Només penso a avançar. Ja no em cal marcar les soques ni recordar el camí de tornada. Fins i tot deixo de mirar al meu voltant. De fet no em cal, ja que el paisatge és sempre el mateix: la muralla d’arbres gegants, les falgueres ufanoses, l’heura caient de les branques, les arrels nuoses, els munts de fulles seques, les despulles cruixents dels insectes, les teranyines enganxoses… I les branques, que formen un món propi: branques amenaçadores, branques que lluiten per tenir espai, branques que s’amaguen, branques tortes, branques meditatives, branques moribundes… És un paisatge que es repeteix infinitament. Cada cop que es repeteix, però, es fa una mica més profund.

Segueixo el camí —o el que ho sembla— en silenci. Va pujant, però de moment no és gaire dret. No perdo l’alè. De tant en tant sembla que s’hagi de confondre en el mar de falgueres o entre els arbustos punxants, però si continuo avançant sempre acaba reapareixent. El bosc ja no em fa por. Té unes normes i unes pautes pròpies, i si deixes de tenir por les comences a entendre. Quan m’acostumo a aquesta cadència, la converteixo en una part de mi.

Vaig amb les mans buides. No porto ni el pot d’esprai groc ni la destral acabada d’esmolar. Tampoc duc la motxilla a l’esquena. Ni la cantimplora ni el menjar. Ni tan sols la brúixola. Ho he anat llençant tot. Fent això he volgut dir al bosc d’una manera clara i evident que ja no li tinc por, i que precisament per això no necessito cap mena de protecció. O potser m’ho he volgut dir a mi mateix. M’he desempallegat de la closca i em dirigeixo tot sol, tal com sóc, cap al centre del laberint.

M’abandono al buit que hi regna.

La música que fins fa poc em ressonava a les orelles també ha desaparegut.

L’únic que sento és un lleu soroll blanc, com un llençol completament llis sobre un llit ben ample. Toco el llençol amb el dit i en ressegueixo la blancor infinita. Noto que em suen les aixelles. El cel, que es veu de tant en tant entre les branques, està cobert amb uns núvols grisos, compactes i uniformes. Tot i així, no sembla pas que hagi de ploure. Els núvols no es mouen, tot està aturat. Els ocells que hi ha posats a les branques més altes es criden secament, intercanviant missatges carregats de significat. Els insectes brunzeixen profèticament entre les herbes.

Penso en la casa de Nogata, on ara ja no viurà ningú. Ja deu estar tancada.

Tant me fa. Les taques de sang ja es poden quedar com estan. Jo no n’he de fer res. No penso tornar-hi. Abans que s’hi cometés aquell assassinat, ja s’hi havien mort moltes coses. O, més ben dit, s’hi havien matat moltes coses.

El bosc intenta amenaçar-me, a vegades des de dalt i a vegades des de baix.

M’envia un alè glaçat al clatell. Em punxa amb unes agulles de mil ulls. Intenta fer-me fora de diverses maneres, fent-me notar que sóc un intrús. Però cada vegada sé millor com defensar-me’n. En un moment determinat començo a pensar que aquest bosc és bàsicament una part de mi. Estic viatjant per dintre meu, de la mateixa manera que la sang corre per les venes. El que veig és el meu interior, i el que em sembla una amenaça no és més que l’eco de la por que tinc al cor. Les teranyines tibants que veig no són sinó les teranyines que tinc a dins, i els ocells que canten al cel no són sinó els ocells que he criat dins el meu cap. Aquestes imatges sorgeixen i arrelen dins meu.

Avanço bosc endins, com empès per un batec gegant. El camí es dirigeix a un lloc especial del meu interior, a la font de llum que teixeix la foscor, al racó d’on surten els ecos silenciosos. He de veure què hi ha. Porto una carta secreta, important i ben tancada, per a mi mateix. Una pregunta.

Per què ella no em va estimar?

No em mereixo que la mare m’estimés?

Aquesta pregunta m’ha cremat el cor i m’ha rosegat l’ànima durant molt temps.

Si la mare no em va estimar deu ser perquè tinc un problema greu. Tinc alguna taca de naixement? Vaig néixer perquè tothom apartés la vista en veure’m?

La mare ni tan sols em va abraçar abans d’anar-se’n. No em va deixar ni una trista paraula. Em va girar la cara i se’n va anar amb la meva germana. Es va allunyar de mi com una columna de fum silenciós. I ara la seva cara ha desaparegut per sempre.

Els ocells tornen a piular al capdamunt dels arbres. Alço els ulls, però només veig una capa llisa de núvols grisos. No fa ni un bri de vent. Continuo caminant.

Camino per la platja de la consciència. Les onades de la consciència arriben a la sorra i se’n van, deixant-hi unes lletres que esborra una nova onada. Intento llegir què diuen les lletres en l’espai que va entre una onada i l’altra, però és impossible.

Abans que acabi de desxifrar la frase, l’onada següent se l’endú. L’únic que em queda al cap són fragments enigmàtics.

Torno a pensar en la casa de Nogata. Recordo clarament el dia que la mare en va marxar amb la meva germana. Jo estic sol, assegut a la galeria i mirant el jardí.

És un capvespre d’estiu, i les ombres dels arbres són allargades. Estic sol a casa.

No sé per què, però ja sóc conscient que em deixen sol. Ja m’adono que aquest fet projectarà una ombra decisiva sobre la meva vida. No m’ho ha dit ningú. Ho sé i prou. A casa no hi queda ningú. És com una talaia abandonada en un lloc fronterer.

El sol es pon i les ombres s’apoderen del món. En un món on existeix el temps res no pot tornar a ser com era. Els tentacles de l’ombra avancen de mica en mica, fins que la cara de la meva mare, que fins fa un moment era aquí, queda engolida en aquest territori fred i fosc. La cara que em va girar s’esborra automàticament de la meva memòria.

Mentre continuo caminant, penso en la senyora Saeki. M’imagino la seva cara, el seu somriure serè, l’escalfor de les seves mans. Intento imaginar-me-la com si fos la meva mare i em deixés quan jo tenia quatre anys. Sense adonar-me’n, faig que no amb el cap. No és lògic. Per què hauria hagut de fer-ho? Per què hauria hagut de fer-me mal i destrossar-me la vida? Segur que hi ha algun motiu important que desconec, alguna cosa profunda que no entenc.

Intento sentir el que devia sentir ella. Intento posar-me en el seu lloc. No és fàcil. Al capdavall, jo sóc la part abandonada i ella la part que em va abandonar.

Tot i així, al cap d’una estona sóc capaç de mirar-m’ho amb distància. La meva ànima es desfà de l’embolcall del jo, es converteix en un corb negre i es posa en una branca ben alta d’un pi del jardí, des d’on mira el nen de quatre anys que hi ha assegut a la galeria.

Em converteixo en un corb negre a qui li agrada teoritzar.

—No és que la teva mare no t’estimés —em diu el noi que es diu Corb des del darrere—. T’estimava molt. El primer que has de fer és creure-t’ho. És el punt de partida.

—Però em va abandonar. Em va deixar en un lloc que no era el meu i va desaparèixer. Ara veig el mal que em va causar. Si m’hagués estimat de debò, no ho hauria fet.

—Però el fet és que ho va fer —diu el noi que es diu Corb—. Et va fer molt mal, i hauràs d’arrossegar les ferides tota la vida. Em sap greu per tu. Però hauries de pensar que encara et pots recuperar, que ets jove i fort, que et pots adaptar.

Encara pots curar-te les ferides, aixecar el cap i tirar endavant. En canvi, ella no pot. Ella estarà perduda per sempre. No és qüestió de saber qui té raó. Tu estàs en avantatge. Això és el que hauries de pensar. No dic res.

—Va, home. El que està fet ja està fet —continua el noi que es diu Corb—. No es pot tornar enrere. Ella no t’hauria hagut d’abandonar, no t’ho mereixies. Però el passat és com un plat trencat en mil bocins: per molt que ho intentis, no pots refer-lo. M’equivoco?

Faig que no amb el cap. Per molt que ho intentis, no pots refer-lo. Té tota la raó.

—Escolta —continua el noi que es diu Corb—. La teva mare tenia una ràbia i una por terribles dintre seu. Com tu ara mateix. I justament per això et va haver d’abandonar.

—Encara que m’estimés?

—Sí, encara que t’estimés —em respon el noi que es diu Corb—. El que has de fer és entendre com se sentia i acceptar-ho. Has d’entendre la por i la ràbia insuportables que la turmentaven i acceptar-les com si fossin teves. D’aquesta manera no les heretaràs i no cometràs el mateix error. Dit d’altra manera, has de perdonar-la. Ja sé que no és fàcil, però ho has de fer. És l’única salvació que tens.

Penso en aquestes últimes paraules, però com més hi penso menys clar ho veig.

Estic confós i sento un dolor com si m’escorxessin.

—Així, la senyora Saeki és la meva mare? —pregunto.

—Ella mateixa et va dir que és una hipòtesi que encara funciona, no? —em respon el noi que es diu Corb—. Doncs això: l’únic que et puc dir és que és una hipòtesi probable.

—Perquè no hi ha una prova contrària que la refuti.

—Això mateix —diu el noi que es diu Corb.

—I he de seguir amb aquesta hipòtesi fins que pugui.

—Exacte —diu el noi que es diu Corb, ben convençut—. Una hipòtesi que no té una prova que la refuti és una hipòtesi amb la qual val la pena seguir. I de moment és l’únic que pots fer. Encara que t’hagis de sacrificar.

—Encara que m’hagi de sacrificar?

—Això sona estrany. No ho entenc.

Però no hi ha resposta. Em giro amoïnat. El noi que es diu Corb encara és al meu darrere, avançant al mateix pas que jo.

—Com eren la por i la ràbia que sentia la senyora Saeki? —li pregunto mentre em giro per continuar avançant—. D’on li venien?

—Com creus que eren? —em respon el noi que es diu Corb—. Pensa-ho. Això ho has de pensar tu mateix. Per això tens el cap.

Penso. He d’entendre-ho i acceptar-ho abans que sigui massa tard. Però encara no puc llegir les lletres delicades que queden a la platja de la meva consciència. El temps entre una onada i l’altra és massa curt.

—Estic enamorat de la senyora Saeki —dic finalment. Les paraules em surten de la boca amb tota naturalitat.

—Ja ho sé —diu el noi que es diu Corb, amb un to sec.

—És un sentiment que no coneixia —continuo—. Ara mateix, per mi és el més important del món.

—És clar —fa el noi que es diu Corb—. No cal dir-ho. És clar que és important.

Per això has vingut fins aquí.

—Però encara no ho entenc. Estic perdut. Dius que la mare m’estimava. Que m’estimava molt. Vull creure’t. Però si el que dius és veritat, no ho entenc. Per què estimar molt algú vol dir haver de fer-li mal? Vull dir que si això és així, de què serveix estimar? Per què ha de ser així?

Espero una resposta. M’espero una bona estona, però ell no em diu res.

Em giro i ja no hi és. Ben amunt, sento unes ales que es-bateguen secament.

Estàs ben perdut.

Al cap de poc apareixen dos soldats.

Porten l’uniforme de l’antic exèrcit imperial. Van amb màniga curta, amb polaines i amb una motxilla a l’esquena. No duen casc, sinó gorres amb visera, i porten la cara pintada amb una mena de pintura de camuflatge. Tots dos són ben joves. L’un és alt i prim, i porta unes ulleres rodones, amb el marc metàl·lic. L’altre és baix, ample d’espatlles i molt cepat. Estan asseguts tranquil·lament en una roca plana, amb els fusells plantats a terra. El més alt fa cara d’avorrit i porta un bri d’herba a la boca. Tots dos són molt naturals, com si fossin al lloc on han de ser. Miren serenament com m’acosto on són.

Hi ha una mena de redol semblant al replà d’una escala.

—Ei —diu el més alt, alegrement.

—Hola —fa el més cepat, arrufant una mica les celles.

—Hola —els dic jo.

Sé que m’hauria de quedar parat de veure’ls, però curiosament no em sembla gens estrany. Ho trobo perfectament possible.

—T’esperàvem —em diu el més alt.

—A mi? —faig jo.

—És clar —em respon—. Ets l’únic que podies venir.

—T’hem esperat molt temps —diu el cepat.

—Però és igual. A nosaltres el temps no ens importa —afegeix el més alt—. Tot i així, has tardat més del que ens pensàvem.

—Sou els dos soldats que es van perdre a la muntanya fa molts anys, oi? —els pregunto—. Fent maniobres. El cepat fa que sí amb el cap.

—Exacte —diu.

—Us van buscar pertot arreu —els dic.

—Ja ho sabem —diu el cepat—. Sabem tot el que passa en aquest bosc. Però, per molt que busquin, no ens trobaran mai.

—De fet, no ens vam perdre —diu el més alt, amb un to pausat—. Vam fugir.

—Més que fugir, vam trobar aquest lloc i ens hi vam quedar —puntualitza el cepat—. És diferent de perdre’s.

—No és que ningú pugui trobar aquest lloc —diu el soldat alt—. Nosaltres hi vam arribar, i ara tu també. Va ser un cop de sort… almenys per nosaltres.

—Si no l’haguéssim trobat, ens haurien enviat a l’estranger —diu el cepat—. I llavors hauríem hagut de matar perquè no ens matessin. I això no ens feia el pes.

Jo sóc pagès i ell acabava de sortir de la universitat. No volíem matar ningú. Ni que ens matessin, és clar. És lògic, oi?

—I tu? —em pregunta el més alt—. T’agradaria matar algú o que et matessin?

Faig que no amb el cap. No vull matar ningú, ni que em matin.

—Tothom pensa igual —diu el més alt—. Almenys la gran majoria. Però si dius que no vols anar a la guerra, el país no et donarà un copet a l’espatlla i et dirà:

«Molt bé, noi. Si no hi vols anar, no hi vagis». No te’n pots escapar. El Japó no és un país gaire gran, i vagis on vagis t’acaben trobant. Per això nosaltres ens vam quedar aquí. És l’únic lloc on et pots amagar. —Fa que no amb el cap i continua—. I aquí ens hem estat tot aquest temps. Tal com dius tu, fa molts anys. Però ja t’hem dit que per nosaltres el temps no té importància. No veiem cap diferència entre ara i fa molts anys.

—Ens és ben igual —afegeix el cepat, espantant algun insecte amb la mà.

—Així, ja sabíeu que venia? —els pregunto.

—És clar —diu el cepat.

—Sempre estem aquí de guàrdia, i per això sabem qui ha de venir —m’aclareix el més alt—. Som com una part del bosc.

—Això és l’entrada —diu el cepat—. I nosaltres la vigilem.

—I resulta que ara mateix està oberta —m’explica el més alt—. D’aquí a poc, però, es tornarà a tancar. Per tant, si hi vols entrar, ara és l’hora. No s’obre pas cada dia.

—Si hi entres, nosaltres et guiarem —em diu el cepat—. Com que el camí és difícil de seguir, necessitaràs algú que et guiï.

—I si no hi entres, només cal que tornis pel camí per on has vingut —diu el més alt—. No pateixis, que no et costarà gaire. Llavors tornaràs al món d’on venies i continuaràs vivint com fins ara. Tu decideixes. Ningú t’obliga a entrar-hi. Ara, un cop ets a dins costa molt de tornar.

—Acompanyeu-m’hi —els dic sense dubtar.

—De debò? —em pregunta el cepat.

—A dins hi ha una persona a qui he de veure —els dic—. Almenys em sembla que ha de ser-hi…

S’aixequen a poc a poc i es posen els fusells a l’espatlla. Llavors es miren un moment i comencen a caminar.

—Deus pensar per què encara traginem aquests blocs de ferro tan pesants —em diu el més alt, girant-se un moment—. De fet, no serveixen de res. No els portem ni carregats.

—Però són un signe —puntualitza el cepat sense mirar-me—. Un signe del que vam deixar enrere.

—Els símbols són molt importants —diu el més alt—. Com que portem els fusells i anem amb uniforme, fem de sentinelles. És el nostre paper. Els símbols marquen el paper que ha de fer cadascú.

—Tu portes alguna cosa així? —em pregunta el cepat—. Alguna cosa que pugui ser un símbol.

Faig que no amb el cap.

—No, no porto res. Només porto els records.

—Ah —fa el cepat—. Els records.

—No pateixis —em diu el més alt—. També poden ser un bon símbol. Ara, no sé si seran gaire resistents ni si duraran gaire.

—Val més alguna cosa que tingui forma —diu el cepat—. És més fàcil d’entendre.

—Com ara un fusell —diu el més alt—. Per cert, com et dius?

—Kafka Tamura —li responc.

—Kafka Tamura —fan ells.

—Quin nom més estrany —diu el més alt.

—Ja ho pots ben dir —fa el cepat. Continuem el camí en silenci.





44


Van cremar les tres carpetes que els havia confiat la senyora Saeki en una riera del costat de l’autopista. En Hoshino havia comprat líquid d’encenedors en un supermercat i va ruixar les carpetes just abans d’encendre-les. Ell i en Nakata es van quedar plantats al costat de la foguera, observant en silenci com les flames anaven devorant les pàgines. No feia gairebé gens de vent. El fum s’enfilava cap al cel i de seguida es confonia amb els núvols grisos i baixos.

—Així, no podem llegir res del que diuen aquests fulls? —va preguntar en Hoshino.

—No, no podem —va respondre en Nakata—. He promès a la senyora Saeki que els cremaríem sense llegir-ne ni una paraula. I el que he de fer és complir la promesa.

—Sí, és clar. Complir les promeses és important —va dir en Hoshino, tot suat—. A tothom li agrada. Ara, si haguéssim tingut una destructora de documents hauria estat molt més fàcil. A les botigues de fotocòpies en lloguen de ben grosses per pocs diners. No ho dic per queixar-me, però fer una foguera en aquesta època de l’any és una mica agosarat. A l’hivern seria una altra cosa.

—Em sap greu, però he promès a la senyora Saeki que ho cremaria tot, i ho he de cremar tot.

—Molt bé, doncs. Jo no tinc cap pressa, i no em fa res passar una mica de calor.

Només era un suggeriment.

Un gat que passava per allà a la vora es va aturar un moment, i va observar encuriosit la foguera que feien aquells dos homes en plena calor. Era un gat ratllat i prim, de color marró, i amb la cua una mica torta de la punta. Com que semblava de bona pasta, a en Nakata li van venir ganes de parlar-li, però se’n va estar perquè tenia en Hoshino al costat. El gat no es relaxaria si en Nakata no estava sol.

A més a més, en Nakata ja no sabia si podia parlar amb els gats tan bé com abans.

No volia dir res estrany i espantar aquella pobra bestiola. Al cap d’un moment, el gat es va cansar de mirar la foguera, es va aixecar i se’n va anar.

Al cap d’una bona estona, quan les carpetes van acabar de cremar, en Hoshino va trepitjar les brases i les va desfer perquè un cop de vent se les endugués ben lluny. El sol es ponia i els corbs ja tornaven cap als nius.

—Ei, avi, ara sí que ja no ho llegirà ningú —va dir en Hoshino—. No sé pas què hi deia, però ho hem ben cremat tot. Hem fet desaparèixer una cosa que tenia forma i hem fet créixer el no-res.

—Senyor Hoshino.

—Què hi ha?

—Tinc una pregunta.

—Digui.

—El no-res pot créixer?

En Hoshino va tòrcer el coll per pensar.

—Aquesta sí que és difícil —va dir—. El no-res creix? Si una cosa es torna no-res és com si fos zero, i zero més zero són zero.

—En Nakata no ho entén.

—I en Hoshino tampoc. Quan començo a pensar coses així em ve mal de cap.

—Doncs parem de pensar.

—Bona idea —va dir en Hoshino—. Sigui com sigui, ja hem cremat els papers.

Les paraules que hi havia han desaparegut. S’han fet no-res… Això és el que volia dir.

—En Nakata ja està més tranquil.

—Així, ja ha acabat el que havia de fer? —va preguntar en Hoshino.

—Sí, quasi que sí —va respondre en Nakata—. Ara només queda tancar l’entrada.

—Que és molt important, oi?

—Sí. És molt important. El que s’obre s’ha de tancar.

—Som-hi, doncs. Com més aviat ho enllestim, millor.

—Senyor Hoshino.

—Sí?

—Encara no podem.

—Per què?

—Perquè encara no és el moment —va dir en Nakata—. Si volem tancar la porta hem d’esperar que arribi el moment. I abans de tancar-la en Nakata ha de dormir.

Tinc molta son.

En Hoshino va mirar en Nakata a la cara.

—No em digui que ha de tornar a dormir tantes hores com l’altra vegada.

—No l’hi puc assegurar, però podria ser que sí.

—I no pot prendre una mica de paciència i enllestir-ho tot abans de caure rodó? Quan s’adorm és com si tot s’aturés.

—Senyor Hoshino.

—Digui.

—Em sap greu. Tant de bo pogués fer-ho. Si pogués, ja m’agradaria tancar la porta d’entrada abans d’adormir-me, però malauradament no pot ser. Se’m tanquen els ulls.

—És com si se li acabessin les piles, oi?

—Potser sí. He tardat més del que em pensava. Ja no tinc forces. Que em pot portar a un lloc on pugui dormir tranquil?

—És clar. Agafarem un taxi i tornarem al pis. I llavors ja podrà dormir a cor què vols.

Tan bon punt va seure al taxi, en Nakata es va endormiscar.

—Avi, quan arribem al pis podrà dormir tant com vulgui. Aguanti una mica.

—Senyor Hoshino.

—SÍ?

—Em sap greu haver-li causat tantes molèsties —va dir en Nakata, amb una veu ensonyada.

—Home, alguna sí que me n’ha causat —va dir en Hoshino—, però ben mirat ningú em va obligar a seguir-lo. Dit d’una altra manera, sóc jo qui ha volgut que em molestés. És com qui s’ofereix voluntari a treure neu. O sigui que per mi no cal que pateixi.

—Si no hagués estat per vostè, en Nakata no hauria sabut què fer. No hauria fet ni la meitat del que he fet.

—Si és així, el meu esforç ja ha valgut la pena.

—Li estic molt agraït.

—Sap què, senyor Nakata?

—Què?

—Jo també li estic agraït a vostè.

—I com és?

—Fa més de deu dies que anem junts —va dir en Hoshino—, i durant tot aquest temps no he anat a treballar. Els primers dies els vaig trucar per dir-los que no hi aniria, però després ja no, o sigui que si volen em poden fer fora. Si els demanés disculpes potser cm perdonarien, però no hi pateixo. No ho dic per presumir, però sóc pencaire i molt bon conductor, i no em costarà trobar una altra feina. Per això no ha de patir. Sigui com sigui, el que vull dir és que no em penedeixo gens d’haver vingut amb vostè. Aquests últims dies m’han passat coses molt estranyes: he vist sangoneres que queien del cel; he conegut el coronel Sanders; he estat amb aquella estudiant de filosofia tan espaterrant; he pispat la pedra d’entrada d’aquell temple… En aquests deu dies he vist més coses estranyes de les que havia vist en tota la vida. És com si hagués pujat en una muntanya russa. —En Hoshino va fer una pausa per pensar com continuar—. Però, sap què, avi?

—Què?

—Penso que el més curiós de tot ha estat vostè. De fet, vostè m’ha canviat la vida. Sí senyor. En aquests deu dies em sembla que he canviat molt. És com si ho veiés tot diferent.

Ara m’agraden coses que fa deu dies no m’hauria ni mirat. La música mateix no m’havia dit mai res, i ara m’arriba al cor. Tinc ganes d’explicar-ho a algú que m’entengui, a algú a qui li hagi passat el mateix. A mi no m’havia passat mai res semblant, però si m’ha passat ha estat perquè he vingut amb vostè, perquè he començat a veure les coses amb els seus ulls. No pas tot, no es pensi. Però ha estat una cosa molt natural. El que ha passat és que m’ha agradat la manera com es mira les coses. I per això l’he seguit fins aquí i no l’he pogut deixar. És la cosa més profitosa que m’ha passat a la vida. Per això sóc jo qui li ha d’estar agraït a vostè, i no pas vostè a mi. No és que no m’agradi que em doni les gràcies. El que vull dir és que vostè ha fet molt per mi. M’entén?

Però en Nakata ja no l’escoltava. Tenia els ulls tancats i respirava regularment.

—Quin home més tranquil —va dir en Hoshino, deixant anar un sospir.

En Hoshino va agafar en Nakata en braços, el va pujar al pis i el va deixar al llit. Li va treure les sabates i li va tirar un edredó a sobre. En Nakata es va moure una mica per posar-se de panxa amunt, com jeia sempre, i va continuar dormint tranquil·lament.

Segur que es passa dos o tres dies clapant com un liró, va pensar en Hoshino.

Però les coses no van anar com s’imaginava. L’endemà al matí (era dimecres) en Nakata ja era mort. Es va morir mentre dormia. Tenia la cara serena, i a primer cop d’ull només semblava adormit. Però no respirava. En Hoshino el va cridar i el va sacsejar uns quants cops per l’espatlla, però es va adonar que era ben mort. No li va trobar el pols, i per assegurar-se’n fins i tot li va posar un mirall davant la boca. Havia parat de respirar. Ja no es tornaria a despertar en aquest món.

En trobar-se tot sol amb un cadàver al pis, en Hoshino va notar que tots els sorolls s’anaven esvaint. Els sorolls reals perdien la realitat, i els sorolls que tenien sentit es convertien en silenci. I el silenci era cada cop més profund, com el fang que s’acumula al fons del mar. Va anar pujant de nivell fins que li va arribar als turmells, a la cintura, al pit. Ell va observar com les capes de silenci s’apilaven les unes sobre les altres. Es va asseure al sofà i va mirar en Nakata, que estava de perfil. Va intentar acceptar que aquella mort era real, però li va costar molt. L’aire es va fer estranyament feixuc, i va arribar un punt en què ja no sabia si els seus sentiments i els seus pensaments eren realment seus. En canvi, va començar a entendre unes quantes coses.

Per exemple que, un cop mort, en Nakata tornava a ser el Nakata normal. Per tornar a ser el que havia estat s’havia hagut de morir.

—Ei, avi —va dir en Hoshino—. Potser no ho hauria de dir, però no ha tingut pas una mala mort.

En Nakata s’havia mort tranquil·lament mentre dormia, potser sense pensar en res. Tenia el rostre serè, sense cap mostra de patiment, de confusió ni de penediment. Era una mort que li esqueia, va pensar en Hoshino. El que no sabia era si la vida que havia viscut en Nakata tenia cap significat. De fet, la vida de la gent no tenia per què tenir-ne. El més important de la vida, el que comptava, era segurament la manera de morir. Comparat amb la manera com mories, la manera com vivies no tenia cap importància. Tot i que la manera com vivies també determinava la manera com mories. Aquestes són les idees que rumiava en Hoshino mentre mirava el rostre sense vida d’en Nakata.

Però quedava un problema important per resoldre. Qui tancaria la pedra d’entrada? En Nakata ho havia acabat tot menys allò. La pedra era allà, al costat del sofà, i sabia que quan arribés el moment l’hauria de girar per tancar l’entrada.

Però en Nakata l’havia avisat que, segons com es feia anar, podia ser molt perillosa. Segur que hi havia una manera correcta de girar-la, i si la giraves de qualsevol manera podia ser que el món es desgavellés.

—Ei, avi —va dir en Hoshino—. Ja sé que s’ha mort, però m’ha deixat un bon bugat.

Evidentment, no hi va haver resposta.

També quedava pendent la qüestió de què havia de fer amb el cos d’en Nakata.

El més normal hauria estat trucar a la policia o a l’hospital perquè se l’enduguessin.

El 99 % de la població mundial hauria fet això, i en Hoshino volia fer-ho. Però passava que la policia buscava en Nakata per aquell assassinat, i si es posava en contacte amb les autoritats, ell, que havia viatjat amb en Nakata els últims deu dies, es trobaria en una situació compromesa. La policia se l’enduria i el sotmetria a un llarg interrogatori, i això és l’últim que volia. Li feia mandra haver d’explicar tot el que havia passat, i a més no podia veure els policies. Per tant, si s’ho podia estalviar, millor.

A més, va pensar, com els explico això d’aquest pis? Si els dic que ens l’ha deixat un vellet que anava vestit com el coronel Sanders, i que a sobre ens va dir que l’havia preparat especialment per a nosaltres i que ens hi estiguéssim tant temps com volguéssim, no s’ho creuran. Qui és el coronel Sanders?, diran. Que és de l’exèrcit americà? No, home, és aquell iaio del Kentucky Fried Chicken. El que surt als rètols. No n’ha vist mai cap, agent? Això mateix. Amb ulleres i masclet.

Doncs feia de macarró en un carrer de Takamatsu. Així és com el vaig conèixer. Em va dir si volia una noia… Si els explico això, va concloure, em tractaran d’imbècil i m’estomacaran. No són més que mafiosos pagats per l’Estat.

En Hoshino va deixar anar un bon sospir.

El que he de fer, va pensar, és marxar tan aviat i tan lluny com pugui. Puc trucar a la policia des de l’estació, donar-los aquesta adreça i dir-los que hi ha un home mort. Llavors agafo un tren, me’n torno a Nagoya i ningú em relacionarà amb aquest cas. Com que ha estat una mort natural, la policia no investigarà res.

Donaran el cadàver als parents, li faran un enterrament senzill i ja estarà. I jo tornaré a l’empresa i faré unes bones reverències al cap. Em sap greu. A partir d’ara treballaré de valent. No tornarà a passar.

Va recollir les coses i va posar una muda a la bossa. Es va calar la gorra dels Chunichi Dragons, amb la cua sortint-li pel forat del darrere, i es va posar les ulleres de sol, tenyides de verd. Com que tenia set, va obrir la nevera i en va treure una Pepsi light. Mentre se la bevia, recolzat a la porta de la nevera, va veure la pedra d’entrada al costat del sofà, encara per girar. Va anar a l’habitació i va tornar a mirar el cadàver d’en Nakata. No semblava que fos mort. Era com si encara respirés tranquil·lament, com si en qualsevol moment s’hagués d’aixecar i dir:

«Senyor Hoshino, en Nakata no és mort. Ha estat un error». Però no ho va fer. No hi hauria cap miracle. Ja era ben bé a l’altre barri.

En Hoshino va fer que no amb el cap, encara amb la Pepsi a la mà. No puc, va pensar. No puc marxar i deixar la pedra així. Si ho faig, en Nakata potser no podrà descansar en pau. Ell era molt complidor i ho feia tot com calia. Si no ha fet l’última tasca que li quedava, és perquè se li han acabat les piles. En Hoshino va esclafar la llauna d’alumini a la mà i la va llençar a la brossa. Com que encara tenia set, va anar a la cuina i va obrir una altra Pepsi light.

En Nakata em va confessar que abans de morir li agradaria saber llegir de nou, encara que només fos una vegada, va pensar en Hoshino. Va dir que li agradaria anar a una biblioteca i poder llegir el llibre que volgués. Però s’ha mort sense poder complir aquest desig. És clar que potser ja és en un altre món on és el Nakata normal i sap llegir, però mentre va ser aquí no va poder. De fet, l’últim que va fer en aquest món va ser tot el contrari: va cremar paraules. Va convertir un munt de paraules en no-res. Quina ironia. Sigui com sigui, l’he d’ajudar a complir l’últim que li quedava per fer. He de tancar l’entrada. És molt important. Ja que no l’he pogut portar al cine ni a l’aquari, això és el mínim que puc fer per ell.

Quan es va acabar la segona Pepsi va anar al sofà, es va ajupir i va intentar aixecar la pedra. No pesava gaire. No és que fos lleugera, però fent una mica de força es podia aixecar fàcilment. Si fa no fa pesava com quan l’havia robat del temple amb el coronel Sanders. Més o menys com les pedres que es posen damunt les gerres per fer conserves. Això vol dir que ara mateix només és una pedra, va pensar en Hoshino. Quan es converteix en la pedra d’entrada pesa cinquanta vegades més, i quan és així de lleugera és com una pedra qualsevol. Primer ha de passar alguna cosa perquè es converteixi en la pedra d’entrada. Com ara una tronada…

En Hoshino es va acostar a la finestra, va obrir la cortina i va aixecar la vista. El cel estava cobert de núvols grisos, igual que el dia abans. Tot i així, no semblava que hagués de ploure ni de tronar. Va parar l’orella i va ensumar l’aire, però no va notar res estrany. El tema central del dia era «Que no canviï res».

—Ei, avi —va dir a en Nakata—. Suposo que m’he de quedar aquí amb vostè fins que passi alguna cosa extraordinària, oi? Però, què pot passar? No en tinc ni idea. De fet, ni tan sols sé quan pot passar. I per acabar-ho d’adobar som al mes de juny, i si el deixo aquí el seu cos es començarà a descompondre a poc a poc.

Farà pudor. Ja sé que no vol sentir-ho, però és la naturalesa. I com més temps passi, i més tardi a avisar la policia, pitjor serà per a mi. Faré el que podré, però hauria pogut pensar una mica en mi.

Evidentment, no hi va haver resposta.

En Hoshino va voltar per l’habitació. Ja ho tinc, va pensar. Segur que el coronel Sanders es posa en contacte amb mi. Ell deu saber què s’ha de fer amb la pedra.

Potser em dóna un bon consell. Però tot i quedar-se una bona estona mirant-lo, el telèfon no va sonar. Era allà, silenciós i innecessàriament introspectiu. Ningú va trucar a la porta i no va arribar cap carta. No va passar res especial. El temps no va canviar i ell no va tenir cap intuïció. Les hores passaven monòtonament. El matí va donar pas a la tarda, i la tarda va deixar el seu lloc al vespre. Les busques del rellotge elèctric de la paret lliscaven per la superfície del temps com un escarabat d’aigua, mentre que en Nakata continuava mort al llit. En Hoshino no tenia gens de gana. A la tarda es va beure una altra Pepsi i va menjucar unes quantes galetes.

A les sis es va asseure al sofà, va agafar el comandament a distància i va engegar el televisor. Va mirar les notícies de l’NHK, però no n’hi va haver cap que li cridés l’atenció. Havia estat un dia com qualsevol altre. Quan es van acabar les notícies, va apagar el televisor. La veu del locutor el posava nerviós. A fora es va anar fent fosc, fins que va ser ben de nit. La foscor va portar un silenci encara més intens.

—Ei, avi —va dir en Hoshino a en Nakata—. No es pot aixecar, ni que sigui un moment? En Hoshino està una mica encallat. I tinc ganes de sentir-li la veu.

Evidentment, en Nakata no va respondre. Continuava a l’altre barri. Encara era mort, i no podia parlar. El silenci era tan profund que parant una mica l’orella fins i tot es podia sentir el soroll de la Terra girant sobre el seu eix.

En Hoshino va anar al menjador i va posar el CD del trio «Arxiduc». Mentre escoltava el primer moviment, els ulls se li van omplir de llàgrimes. Moltes llàgrimes. Es va preguntar quan havia estat l’últim cop que havia plorat, però no se’n va recordar.





45


Tal com m’han dit, el camí a partir de «l’entrada» és difícil de seguir. De fet, hi ha llocs en què deixa de ser un camí. El bosc es va fent més frondós i més extens. De sobte el camí es fa més dret, i el terra es cobreix completament d’herbes espesses.

El cel gairebé ja no es veu, i tot és tan fosc que sembla el capvespre. Les teranyines són més gruixudes, i l’olor que desprenen les herbes es torna més intensa. El silenci és cada cop més dens, com si el bosc ens intentés expulsar. Amb els fusells a l’esquena, els soldats es van obrint pas sense esforç. Caminen sorprenentment de pressa, acotant-se sota les branques més baixes, enfilant-se per les roques, saltant forats i evitant els arbustos punxants.

M’he d’afanyar per no perdre’ls de vista. Ells no es giren per veure si els segueixo. Sembla que em posin a prova, que vulguin saber fins on aguanto. No sé per què, però sembla que estiguin enfadats amb mi. No parlen, ni amb mi ni entre ells. Estan concentrats en la marxa, i es van rellevant al capdavant sense dir res.

Els canons negres dels fusells es balancegen regularment davant els meus ulls, talment com un metrònom. Quan fa una estona que caminem, em comença a semblar que tenen un efecte hipnòtic. La consciència se me’n va a un altre lloc, com si llisqués damunt el gel. Amb tot, només puc pensar a seguir el pas dels soldats, de manera que continuo caminant tot suat.

—Que anem massa ràpid? —em pregunta el cepat, girant-se per primer cop. No esbufega.

—No —li dic—. Ja us segueixo.

—Ets jove i sembla que estàs en forma —diu el més alt sense girar-se.

—Com que aquest camí el fem sovint, a vegades ens engresquem —diu el cepat, com si s’excusés—. Si anem massa de pressa ens ho dius, que alentirem el pas.

L’únic és que no volem anar més a poc a poc del compte. Ja m’entens, oi?

—Si no us puc seguir, ja us ho diré —li responc, intentant respirar pausadament perquè no vegin que estic cansat—. Que falta gaire?

—No —diu el més alt.

—Quasi que ja hi som —diu l’altre.

Em fa l’efecte que no me’n puc refiar gaire. Com ells mateixos han dit, aquí el temps és un factor que no té importància.

Continuem caminant en silenci, però a un pas més moderat. Sembla que la prova s’ha acabat.

—No hi ha serps verinoses, en aquest bosc? —els pregunto. Se m’ha acudit fa poc i em preocupa.

—Serps verinoses? —fa el soldat més alt, el de les ulleres, sense girar-se. Sempre parla de cara endavant, com si en qualsevol moment hagués de veure alguna cosa important—. No hi havia pensat mai.

—Potser sí que n’hi ha —diu el cepat, tombant-se cap a mi—. No n’hem vist mai cap, però pot ser que n’hi hagi. Ara, no pateixis.

—El que volem dir —m’explica el més alt— és que el bosc no té ganes de fer-te mal.

—O sigui que no cal amoïnar-se per les serps verinoses ni per res —afegeix el cepat—. Estàs més tranquil?

—Sí —responc.

—Aquí no hi ha ni serps, ni aranyes, ni insectes, ni bolets verinosos. No hi ha cap altre que et vulgui fer mal —diu el més alt, no cal dir que sense girar-se.

—Cap altre? —li pregunto. Estic tan cansat que no arribo a entendre què vol dir.

—Cap altre. Cap altra cosa —m’aclareix ell—. Aquí no hi ha res que et vulgui fer mal.

Intento entendre les seves paraules, però el cansament, la suor i l’efecte hipnòtic d’aquests moments tan monòtons m’impedeixen pensar com cal.

—Quan érem soldats ens van ensenyar la manera de clavar la baioneta a l’enemic —diu el cepat—. Saps com es fa?

—No —contesto.

—Doncs primer l’hi claves a la panxa, ben fort, i després la vas girant cap a un costat i l’altre. Així li desfàs els budells i es mor a poc a poc, patint de mala manera. Ara, si només l’hi claves però no la gires, es pot aixecar i ser ell qui et trinxi els budells a tu. Així era el món on vivíem.

Els budells, penso. L’Oshima em va explicar que eren una metàfora del laberint.

Tinc el cap fet un embolic. Ja no puc distingir les coses.

—Entens per què la gent ha de fer aquestes cafrades? —em pregunta el més alt.

—No.

—Jo tampoc —diu ell—. Tant se val si l’altre era un soldat xinès, rus o americà…

Mai se’m va acudir trinxar-los els budells. Però vivíem en un món així, i per això en vam fugir. Ara, no ho mal interpretis: no som covards. De fet, érem més aviat bons soldats. L’únic és que no suportàvem tanta violència. Suposo que tu tampoc ets covard, oi?

—No ho sé —li dic sincerament—. He intentat ser cada cop més fort.

—Això és important —comenta el cepat, girant-se—. Molt important. Tenir ganes de ser cada cop més fort.

—Ja es veu que ho ets —diu el més alt—. És difícil arribar fins aquí a la teva edat.

—Sí, ets molt valent —corrobora el cepat amb admiració.

Finalment s’aturen. El més alt es treu les ulleres, es frega el costat del nas un parell de vegades i se les torna a posar. No esbufeguen ni estan suats.

—Que tens set? —em pregunta el més alt.

—Una mica —li responc. De fet, em moro per beure una mica d’aigua. He llençat la motxilla amb la cantimplora a dins.

Ell agafa la cantimplora que porta penjada a la cintura i me l’allarga. Faig uns quants glops d’aigua tèbia, que humiteja tots els racons del meu cos. Frego el broc de la cantimplora i l’hi torno.

—Gràcies —li dic.

Ell assenteix sense dir res.

—Ja som a la carena —m’anuncia el cepat.

—Ara baixa molt dret. Vigila no caiguis —m’avisa el més alt.

Comencem a baixar amb molt de compte, per un pendent molt pronunciat.

A mitja baixada, després de girar bruscament i de començar a deixar el bosc enrere, apareix un nou món davant nostre.

Els dos soldats s’aturen i em miren a la cara. Estan en silenci, però les seves mirades ho diuen tot: «Aquest és el lloc on has d’entrar». Jo em quedo plantat, observant aquest nou món.

És una conca plana i molt ben definida, situada aprofitant el relleu natural. No sé quanta gent hi deu viure, però per l’extensió suposo que no gaire. Hi ha uns quants carrers amb unes quantes cases sembrades a banda i banda. Els carrers són estrets, i els edificis petits. No s’hi veu ni una ànima. Les cases són inexpressives, i més que per ser boniques estan fetes per resistir l’embat dels elements. Tot plegat és massa petit per dir que és una ciutat. No hi ha botigues ni edificis públics.

Tampoc hi ha rètols. Només un seguit de cases senzilles, de la mateixa forma i de la mateixa mida, formant una comunitat. Les cases no tenen jardí, i pels carrers no es veu ni un arbre. És com si ja en tinguessin prou amb el bosc que els envolta.

Bufa un vent suau, que entra al bosc i fa tremolar les fulles dels arbres del nostre voltant. Aquesta fregadissa anònima em provoca unes ondes als plecs del cor. Poso una mà en una soca i tanco els ulls. Les ondes semblen el signe d’alguna cosa, però no sé pas de què. Estan escrites en una llengua estrangera. Em rendeixo i obro els ulls per tornar a mirar el nou món que s’obre davant meu. Mentre contemplo aquest paisatge al costat dels soldats, sento com les ondes es comencen a agitar dins meu. Els signes es reestructuren i les metàfores canvien. Noto que suro i me’n vaig lluny de mi. Sóc una papallona que vola pels confins del món. Més enllà d’aquests confins, hi ha un espai on es troben el buit i la substància, on el passat i el futur formen una espiral contínua i infinita. I aquest espai és ple de símbols que ningú no ha llegit i d’acords que ningú no ha sentit.

Intento recuperar l’alè. Encara tinc el cor accelerat, però almenys no tinc por.

Els soldats reprenen la marxa sense dir res, i jo els segueixo en silenci. Anem baixant i acostant-nos al poble. Per la vora del camí baixa un rierol encaixat en una paret de roca. L’aigua, clara i neta, corre fent un soroll relaxant. Tot el que hi ha aquí és senzill i agradable. De tant en tant hi ha pals elèctrics, amb cables penjant entre ells, la qual cosa vol dir que tenen electricitat. Però, aquí? M’estranya.

És un lloc envoltat de muntanyes pels quatre costats. El cel encara està cobert d’una capa de núvols grisos. Els soldats i jo anem avançant pel camí, però no ens trobem ningú. No se sent ni un soroll. La gent potser s’ha amagat dins les cases, esperant que acabem de passar.

Els soldats em porten fins a una de les cases, que, tant per la mida com per la forma, s’assembla molt a la cabana de l’Oshima. És com si s’ho haguessin copiat. Al davant hi ha un porxo i una cadira. El sostre és pla, i en surt una xemeneia. Les úniques diferències són que la sala i l’habitació estan separades, i que aquí hi ha lavabo i electricitat. A la cuina hi ha una nevera, petita i vella. També hi ha bombetes penjant del sostre i un televisor. Un televisor?

A l’habitació hi ha un llit senzill, a punt per posar-s’hi.

—De moment t’has de quedar aquí fins que et situïs —m’anuncia el cepat—. No serà gaire temps. Això només és de moment.

—Ja t’hem dit que aquí el temps no té gaire importància —afegeix el més alt.

—De fet, no en té cap —puntualitza el cepat.

D’on ve l’electricitat?

Ells es miren.

—Hi ha una petita estació eòlica dins el bosc —m’explica el més alt—. Allà sempre hi fa vent. L’electricitat és imprescindible, no?

—Sense electricitat no podríem tenir neveres —diu el cepat— i sense neveres el menjar es faria malbé.

—D’alguna manera ens en sortiríem —diu el més alt—, però si en podem tenir, millor, no?

—Si tens gana —afegeix el cepat—, agafa el que trobis a la nevera. Ara, no hi ha gran cosa.

—Aquí no tenim carn, ni peix, ni cafè, ni alcohol —m’explica el més alt—. Al principi és una mica dur, però t’hi acostumes de seguida.

—El que sí que tenim són ous, formatge i llet —anuncia el cepat—. Tots necessitem proteïnes, oi?

—Com que aquí no en fem —diu el més alt—, hem d’anar a un altre lloc per aconseguir-ho. Ho hem de canviar per alguna cosa.

—I un altre lloc?

El més alt fa que sí amb el cap.

—Exacte. No estem pas aïllats. Hi ha un altre lloc. Ja ho aniràs veient.

—Al vespre vindrà algú a fer-te el sopar —em diu el cepat—. Si t’avorreixes, pots mirar la televisió. Quins programes fan?

—Doncs ara sí que… —fa el més alt, una mica atorrollat. Torça una mica el cap i mira el seu company.

El cepat també torça una mica el cap i fa una ganyota.

—No ho sabem. No l’hem mirat mai, la televisió.

—Només en tenim per a la gent que acaba d’arribar —diu el més alt.

—Però segur que hi pots mirar alguna cosa —afegeix el cepat.

—De moment descansa —m’aconsella el més alt—. Nosaltres hem de tornar al nostre lloc. Gràcies per acompanyar-me.

—Cap problema, home —diu el cepat—. Tens més bones cames que la majoria dels que vénen. N’hi ha molts que no ens poden seguir. N’hi ha que fins i tot els hem hagut de portar a collibè. Però amb tu ha estat bufar i fer ampolles.

—Per cert, has dit que havies de veure algú, oi? —em pregunta el més alt.

Sí.

—Ja us trobareu aviat —em diu, fent que sí amb el cap uns quants cops—. Això no és gaire gran.

—Espero que no triguis a acostumar-t’hi —em diu el cepat.

—Un cop t’hi acostumes, després ja està —diu el més alt. Moltes gràcies.

Es quadren per saludar-me, es posen el fusell a l’esquena i se’n van a bon pas.

Deuen fer guàrdia a l’entrada nit i dia.

Vaig a la cuina i miro a la nevera. Hi ha tomàquets, formatge, ous, naps, pastanagues, mantega i un gran gerro de llet. En un armari hi ha pa. N’espessigo un tros i me’l menjo. És un pèl sec, però el gust no està malament.

A la cuina hi ha una aixeta i una pica. Obro l’aixeta i en raja una aigua clara i fresca. Com que hi ha electricitat, potser la bombegen d’algun pou. N’omplo un got i me’l bec.

M’acosto a la finestra i miro a fora. El cel continua encapotat, però no sembla que hagi de ploure. M’estic una bona estona mirant el carrer, però no hi veig ningú.

És com si el poble fos mort. O potser la gent evita veure’m per algun motiu.

M’aparto de la finestra i m’assec en una cadira, de formes rectes i dures. Hi ha tres cadires i una taula quadrada que s’ha envernissat unes quantes vegades. A les parets enguixades de la sala no hi ha cap quadre, cap fotografia, ni cap calendari.

Només les parets blanques. Hi ha una bombeta penjant del sostre, amb una pantalla descolorida de l’escalfor.

Tot està molt net. Passo el dit per damunt la taula i pel marc de la finestra i comprovo que no hi ha gens de pols. Els vidres també estan impecables. Els estris de cuina no són nous però estan nets i ben cuidats. Al costat de la pica hi ha una cuina antiga amb dos fogons elèctrics. N’engego un i la resistència es posa vermella de seguida.

A banda de la taula i les cadires, l’únic moble que hi ha a la sala és el televisor, antic i amb un gruixut marc de fusta. Deu tenir quinze o vint anys. No hi ha comandament a distància. Sembla un televisor aprofitat (la qual cosa també es pot dir de la resta d’aparells elèctrics que hi ha a la casa: tots semblen trets d’un abocador, estan passats de moda i descolorits, però són nets i encara serveixen).

Engego el televisor i fan una pel·lícula antiga. Somriures i llàgrimes. Quan anava a escola vam anar a veure-la al cinema amb la mestra. És una de les poques pel·lícules que vaig veure al cine (al meu voltant no hi havia ningú disposat a portar-m’hi). És el moment en què aquell pare tan estricte, el capità Von Trapp, se’n va a Viena i la mestra, la Maria, s’endú els nens d’excursió a la muntanya.

Seuen a l’herba i mentre ella toca la guitarra van cantant cançons innocents. És una escena molt famosa. M’assec davant la pantalla i quedo enganxat a la pel·lícula. Si de petit hagués tingut algú com la Maria, la meva vida hauria estat molt diferent (el primer cop que vaig veure la pel·lícula també ho vaig pensar). No cal dir, però, que no vaig tenir ningú com ella.

Torno a la realitat. Com és que he de mirar Somriures i llàgrimes justament ara i aquí? Per què aquesta pel·lícula? Tenen una antena parabòlica i l’han enxampat en alguna emissora, o bé és un vídeo que em passen des de vés a saber on? Deu ser un vídeo, perquè als altres canals només hi surt neu. La imatge blanca i rugosa i el soroll inorgànic em recorden una tempesta de sorra.

Quan canten «Edelweiss» apago el televisor. Es torna a fer un silenci. Tinc set.

Vaig a la cuina i em bec la llet de la gerra que hi ha a la nevera. És una llet fresca i espessa. No té res a veure amb la que venen als supermercats. Mentre me’n bec un got rere l’altre, recordo l’escena d’Els quatre-cents cops, de François Truffaut, en què l’Antoine s’escapa de casa. Com que té gana, roba una ampolla de llet que hi ha a la porta d’una casa i se la beu mentre fuig. És una ampolla molt grossa, i s’està força estona a acabar-se-la. És una escena molt trista. Sembla impossible que menjar o beure alguna cosa pugui arribar a ser tan dolorós. És una de les poques pel·lícules que vaig veure de petit. Devia tenir vuit o nou anys, i com que el títol em va cridar l’atenció la vaig anar a veure tot sol. Vaig anar amb tren fins a Ikebukuro, vaig mirar la pel·lícula i vaig tornar a casa amb tren. Just en sortir del cine em vaig comprar un cartró de llet i me’l vaig beure. No me’n vaig poder estar.

Quan m’acabo la llet m’agafa son. És una son tan intensa que gairebé em marejo. El cap em funciona cada cop més lentament, com un tren que entra a l’estació, fins que al final ja no puc pensar gens. És com si el moll del cos se’m coagulés. Vaig a l’habitació, em trec les sabates i els pantalons amb una esgarrapada i m’estiro al llit. Enfonso la cara al coixí i tanco els ulls. El coixí fa olor de sol. És una olor que em porta molts records. Inspiro, trec l’aire i de seguida em quedo adormit.

Quan em desperto ja és fosc. Obro els ulls i, dins la foscor, intento pensar on sóc. He travessat el bosc amb aquells dos soldats i he arribat a un poble per on passa un rierol. Els records van tornant a poc a poc. La imatge es va centrant.

Sento una melodia que conec. És «Edelweiss». A la cuina se sent una lleu remor de plats i olles. Per l’escletxa de la porta de l’habitació s’escola un fil de llum que forma una línia groga a terra. És una llum antiga i polsosa.

Intento aixecar-me, però tinc tot el cos adormit. Inspiro profundament i miro al sostre. Sento el soroll de plats que entrexoquen. També sento les passes d’algú que feineja. Em deu preparar el sopar. Finalment puc aixecar-me. Vaig molt a poc a poc, però aconsegueixo posar-me els pantalons i les sabates. Giro el pom i obro la porta.

A la cuina hi ha una noia preparant el sopar. Està d’esquena a mi, tastant el menjar d’una olla amb una cullera, però quan obro la porta es gira cap a mi. És la noia que cada nit venia a mirar el quadre a la biblioteca. La senyora Saeki als quinze anys. Va vestida igual, amb aquell vestit de màniga llarga, de color blau clar. L’única diferència és que ara porta els cabells agafats amb un passador. Em fa un somriure càlid, i sento un sotrac tan fort que sembla que el món s’hagi girat damunt davall. És com si totes les coses tangibles s’haguessin desfet en mil bocins i haguessin recuperat la forma. Aquesta noia, però, no és una il·lusió ni un fantasma.

És una noia de carn i ossos, una noia que es pot tocar. Realment és aquí a la cuina i m’està fent un sopar real. Té uns pits petits i un coll com de porcellana acabada de fer.

—Ja t’has despertat? —em pregunta.

No em surt la veu. Encara estic massa trasbalsat.

—Dormies com un soc —em diu. Llavors es gira d’esquena i torna a tastar el menjar—. Si no t’haguessis despertat, t’hauria deixat el sopar i me n’hauria anat.

—No volia dormir tant —puc dir finalment.

—És que has travessat tot el bosc —em diu—. Que tens gana?

—No ho sé. Potser sí.

Voldria allargar la mà per comprovar si realment la puc tocar, però no ho aconsegueixo. Em quedo aquí plantat, mirant-la i escoltant els sorolls que fa en moure’s.

Posa l’estofat en un plat blanc i el porta a la taula. També hi ha un bol d’amanida, amb enciam i tomàquet, i un pa molt gros. L’estofat, de patates i pastanaga, fa una olor entranyable. Quan l’ensumo m’adono que tinc molta gana.

He d’omplir l’estómac. Mentre m’ho menjo tot amb una cullera i una forquilla ben gastades, ella s’asseu en una cadira i em mira tota seriosa, com si mirar com menjo fos una part important de la seva feina. De tant en tant es toca els cabells.

—M’han dit que tens quinze anys —diu ella.

—Sí —li responc, mentre unto el pa amb mantega—. Els he fet fa poc.

—Jo també en tinc quinze —em diu.

Faig que sí amb el cap. Estic a punt de dir-li que ja ho sé, però encara és massa aviat. Continuo menjant en silenci.

—Aquests dies et faré el menjar —m’explica—. També netejaré i faré la bugada.

A l’armari de l’habitació hi trobaràs roba neta. Pots posar-te el que vulguis. Si em deixes la roba bruta a la cistella, ja me n’encarregaré jo.

—Que t’ho mana algú?

Em mira a la cara, però no em respon. És com si la meva pregunta hagués agafat el camí equivocat i hagués desaparegut en un espai anònim.

—Com et dius? —li pregunto per canviar de tema.

Ella fa que no amb el cap.

—No tinc nom. Aquí no en tenim.

—Però si no tens nom, com et criden?

—No hi ha cap necessitat de cridar-me —em contesta—. Si em necessites, hi sóc.

—Així, aquí jo tampoc necessito un nom.

Ella fa que no amb el cap.

—Tu ets tu i ningú més. Tu ets tu, oi?

—Diria que sí —responc, però no n’estic del tot segur. Jo sóc realment jo?

Ella no para de mirar-me.

—Et recordes de la biblioteca? —li pregunto en sec.

—La biblioteca? —diu ella, fent que no amb el cap—. No. N’hi ha una molt lluny, però aquí no en tenim.

—Dius que hi ha una biblioteca?

—Sí, però a dins no hi ha cap llibre.

—Si no hi ha cap llibre, què hi ha, doncs?

Torça una mica el coll, però no em respon. Aquesta pregunta també ha agafat un camí equivocat.

—Que hi has anat mai?

—Fa molt temps —em diu.

—I no hi vas llegir cap llibre?

Fa que no amb el cap.

—No n’hi ha.

Estic una estona menjant en silenci. L’estofat, l’amanida i el pa. Ella tampoc diu res i continua mirant com menjo.

—Que t’ha agradat? —em pregunta quan acabo.

—Molt. Era boníssim.

—Encara que no hi hagués ni carn ni peix?

Assenyalo el plat buit.

—Mira. No m’he deixat res.

—Ho he fet jo.

—Era boníssim —li torno a dir. I a més ho penso.

Quan sóc davant seu sento com si m’haguessin clavat una ganivetada glaçada al pit, però el més curiós és que ho agraeixo. Aquest dolor glaçat coincideix amb la meva existència, és una àncora que em lliga aquí. Ella s’aixeca per fer-me una infusió. Mentre jo me la bec, assegut a taula, ella despara i comença a rentar els plats a la pica. Jo me la miro. Vull dir alguna cosa, però davant d’ella és com si les paraules haguessin perdut la seva funció original. Potser és que el sentit, que és el que les uneix, ha desaparegut. Em miro les mans i penso en la mata de sanguinyol, a l’altra banda de la finestra, brillant a la llum de la lluna. Ja sé d’on surt el ganivet glaçat que em travessa el pit.

—Que ens tornarem a veure? —li pregunto.

—És clar —em contesta ella—. Ja t’ho he dit: si em necessites, jo hi seré.

—No marxaràs en sec?

No em respon. Només em mira estranyada, com dient: «Que potser faig cara de marxar en sec, jo?».

—Jo ja et conec —li dic de cop i volta—. T’he vist en una altra terra, en una altra biblioteca.

—Si tu ho dius… —fa, i es toca el passador per assegurar-se que encara el porta. Parla d’una manera inexpressiva, com si aquest tema no li interessés.

—I em sembla que he vingut aquí per retrobar-me amb tu. Amb tu i amb una altra dona.

Aixeca el cap, tota seriosa.

—Per això has travessat el bosc.

—Sí. T’havia de veure a tu i a aquesta altra dona.

—A mi ja m’has vist.

Faig que sí amb el cap.

—Ja t’ho he dit —diu ella—: si em necessites, jo hi seré.

Quan acaba de rentar i endreçar els plats, es penja la bossa de lona a l’espatlla, preparant-se per marxar.

—Fins demà al matí —em diu—. Espero que t’acostumis aviat a ser aquí.

Em quedo plantat a la porta, mirant com desapareix en la foscor. Em torno a quedar sol a la caseta. Sóc en un cercle tancat. Aquí el temps és un factor que no compta. Ningú no té nom. Ella vindrà així que la necessiti. Té quinze anys, potser per sempre. Però, ¿i jo? També em quedaré aturat als quinze anys? L’edat tampoc és un factor important aquí?

M’estic una bona estona plantat a la porta, fins i tot després que ella hagi desaparegut, mirant el paisatge distretament. No es veu ni la lluna ni els estels. Hi ha unes quantes finestres il·luminades, amb la mateixa llum groga i antiga que il·lumina aquesta casa, però no s’hi veu ni una ànima. Només la llum. A fora, les ombres van guanyant terreny. I més enllà, més negres que la foscor, s’alcen la carena i el bosc frondós que envolten aquest poble com una muralla.





46


Després de la mort d’en Nakata, en Hoshino no es va poder allunyar del pis. Com que encara hi havia la porta d’entrada, podia passar alguna cosa en qualsevol moment, i ell volia ser-hi per si calia fer res. En Nakata s’havia encarregat de vigilar la pedra, i ara li tocava a ell. Va engegar l’aire condicionat de l’habitació on jeia el cos sense vida d’en Nakata i va comprovar que la finestra estigués ben tancada.

Amb les hores, l’aire de l’habitació s’havia tornat estantís.

—Ei, avi, espero que no tingui massa fred —li va dir, però en Nakata, evidentment, no li va respondre.

En Hoshino es va asseure al sofà i va deixar passar el temps. No tenia ganes de llegir ni d’escoltar música. Quan es va fer fosc, no es va aixecar ni per encendre el llum. Estava completament esgotat, i un cop es va instal·lar al sofà no va tenir cap ganes de moure-se’n. El temps arribava a poc a poc i marxava a poc a poc. A vegades, era com si tornés enrere i tot.

Quan es va morir l’avi, va pensar en Hoshino, m’ho vaig passar malament, però no tant com ara. L’avi feia temps que estava malalt i sabíem que tard o d’hora es moriria. Per això, quan va arribar l’hora ens va agafar a tots més o menys preparats. És molt diferent. Però no és només això, va pensar. En la mort d’en Nakata hi havia alguna cosa que l’obligava a reflexionar molt més.

Quan va tenir gana, va anar a la cuina i va treure una bossa d’arròs xinès del congelador. El va descongelar al microones i se’l va menjar, acompanyat d’una cervesa. En acabar va anar a veure en Nakata altre cop, no fos cas que hagués ressuscitat. En Nakata, però, continuava ben mort. L’habitació era com una cambra frigorífica. Segur que si hi posaves un gelat no es desfeia.

Era la primera vegada que en Hoshino passava la nit amb un home mort al costat, i potser per això no les tenia totes. No és que tingui por o que em faci cosa, va pensar. Només és que no estic acostumat a aquest tipus de companyia. El pas del temps era molt diferent per als vius que per als morts, i els sorolls també. Per això no em relaxo, es va dir. Però, què hi farem? En Nakata ja és al món dels morts, i jo encara sóc al dels vius. Aquí hi ha una bretxa per omplir. Es va aixecar del sofà, es va asseure al costat de la pedra i va començar a acaronar-la amb el palmell, com qui amoixa un gat.

—I ara què faig? —va preguntar a la pedra—. M’agradaria portar en Nakata a un lloc on se n’encarreguessin com cal, però primer m’he d’ocupar de tu. Si saps què he de fer, per què no m’ho dius?

No va obtenir resposta. De moment, la pedra no era més que una pedra, i en Hoshino ja ho veia. Per molt que li parlés, no li contestaria. Tot i així, va continuar acaronant-la. Li va fer alguna altra pregunta i va exposar el seu punt de vista per intentar guanyar-se’n la simpatia. Evidentment, sabia que era una pèrdua de temps, però no se li acudia cap altre sistema. De fet, el mateix Nakata s’havia passat moltes estones intentant establir-hi una conversa.

Això de parlar amb una pedra per guanyar-te’n la simpatia és ben ridícul, va pensar en Hoshino. De fet, no hi ha res més inexpressiu.

Es va aixecar per engegar el televisor i mirar les notícies, però s’ho va repensar i va tornar a seure al costat de la pedra. Li va semblar que de moment valia més mantenir el silenci. He de parar l’orella i esperar si passa res, va pensar. Però esperar no és el meu fort, va dir a la pedra. Sempre he estat impacient, i així m’ha anat. Sempre ho he fet tot sense pensar i no he parat de vessar-la. L’avi sempre em deia que sóc més inquiet que un gat en zel. I ara em trobo que m’he d’esperar aquí assegut. Paciència, es va dir.

En tot el pis només se sentia el brogit de l’aire condicionat de l’habitació d’en Nakata. Es van fer les nou, i després les deu, però no va passar res. En Hoshino va portar els llençols al menjador, es va estirar al sofà i es va tapar. Li va semblar que, fins i tot dormint, valia més que fos al costat de la pedra. Va apagar el llum i va tancar els ulls.

—Ei, pedra, me’n vaig a dormir —va dir—. Demà ja parlarem. Avui he tingut un dia molt llarg i necessito descansar.

Sí que ha estat un dia llarg, va pensar tot seguit. Sembla estrany el munt de coses que m’han passat en un sol dia.

—Ei, avi! —va cridar—. Senyor Nakata! Que em sent?

No hi va haver resposta. En Hoshino va sospirar, va tancar els ulls, es va posar bé el coixí i es va adormir. Va dormir d’una tirada i sense tenir cap somni. A l’habitació del costat, en Nakata també va dormir com una pedra, tot d’un cop i sense somiar.

Quan es va aixecar, l’endemà a les set, en Hoshino va anar a veure en Nakata.

L’aire condicionat continuava brogint i tirant aire fred a l’habitació, i en Nakata continuava ben mort enmig d’aquella fredor. La presència de la mort semblava més clara que la nit anterior. En Nakata tenia la pell més pàl·lida, i els ulls tancats d’una manera més solemne. Ja era impossible que s’aixequés dient que li sabia greu, que s’havia adormit i que ja s’encarregava de tot, i se n’anés a parlar amb la pedra. En Nakata ja és a l’altre barri, va pensar en Hoshino, i no hi ha ningú que ho pugui canviar.

Quan li van agafar tremolines del fred, va sortir de l’habitació i va tancar la porta. Llavors va anar a la cuina, va fer cafè i se’n va beure dues tasses. Tot seguit es va fer un parell de torrades i se les va menjar amb mantega i melmelada. Després d’esmorzar es va asseure a la cuina i va fumar, mirant el paisatge que es veia per la finestra. Els núvols s’havien escampat durant la nit, i havien deixat pas a un cel blau d’estiu.

La pedra no s’havia mogut del costat del sofà. Durant la nit no havia dormit ni s’havia despertat: s’havia estat allà sense fer res. En Hoshino la va agafar i la va aixecar fàcilment.

—Ei —va fer, tot content—. Sóc jo, en Hoshino. Te’n recordes? Em sembla que avui passarem el dia junts.

La pedra no va dir res.

—No passa res —va fer en Hoshino—. Ja tindrem temps de coneixe’ns.

Es va asseure al costat de la pedra i mentre l’acaronava amb la mà dreta va anar pensant de què es podia parlar amb una pedra. No havia parlat mai amb cap, i no se li acudia cap tema adequat. De bon matí potser val més evitar els temes difícils, va pensar. El dia és molt llarg, i qualsevol tema fàcil que se m’acudeixi estarà bé.

Després de pensar-hi una estona, va decidir parlar-li de dones. Va pensar que li explicaria fil per randa com eren les noies amb qui havia estat. Si es limitava a les que en recordava el nom, no eren tantes. Les va comptar amb els dits i n’hi van sortir sis. Si també havia d’explicar les que no recordava com es deien, eren moltes més, però va decidir deixar-les de banda.

—Suposo que no serveix de res que et parli de les xicotes que he tingut —va començar—. Potser no et ve de gust sentir aquestes coses de bon matí, però no se m’acut res més. Segons com, potser et va bé sentir alguna cosa més lleugera de tant en tant. No saps mai quan et pot servir.

En Hoshino va explicar alguns episodis amb tots els detalls que va poder. El primer es remuntava a quan anava a l’institut, a l’època en què anava amb moto i en feia de tots colors. La noia era tres anys més gran que ell i treballava en un bar de Gifu. Van viure junts, però no va durar gaire. Ella s’ho va prendre molt a pit, i li va arribar a dir que no podia viure sense ell. Fins i tot va trucar a casa seva, i als seus pares no els va fer gens de gràcia. Com que les coses es van començar a embolicar, just quan va acabar d’estudiar es va allistar a les Forces d’Autodefensa.

Llavors el van enviar a una base de la prefectura de Yamanashi i no es van tornar a veure.

—Suposo que la paraula clau de la meva vida és mandra —va explicar en Hoshino—. Quan les coses es compliquen, sempre fujo corrents. No ho dic per presumir, però sóc un expert a tocar el dos. No he fet mai res fins al final. De fet, aquest és el problema…

La segona xicota la va conèixer a prop de la base de Yamanashi. Un dia que estava de permís la va ajudar a canviar la roda del seu Suzuki Alto, i a partir d’aquí es van fer amics. Tenia un any més que ell i estudiava per ser infermera.

—Era molt bona noia —va dir en Hoshino a la pedra—. Tenia uns bons pits i era molt manyaga. Li encantava fer-ho. Jo tenia dinou anys, i quan ens vèiem ens n’anàvem directes al llit. El problema és que també era molt gelosa, i si algun dia de permís no ens vèiem no parava de preguntar-me on havia anat, què havia fet i amb qui havia estat. Em cosia a preguntes. Jo li deia la veritat, però ella no s’ho creia. Per això ho vam deixar. Vam estar junts un any… No sé tu, però jo no suporto que es fiquin en la meva vida. M’ofego. Així és que vaig tocar el dos. La gràcia de ser a l’exèrcit és que t’hi pots amagar fins que tot es calma. Ja et poden dir que surtis, que si no vols ja t’han vist prou el pèl. Si vols deixar una noia, és el millor que hi ha. T’ho aconsello. Ara, hi ha coses millors que cavar rases i apilar sacs de terra.

Com més parlava, més s’adonava dels errors que havia comès al llarg de la vida. De les sis xicotes que havia tingut, quatre havien estat bones noies (mentre que les altres dues, per dir-ho suaument, tenien problemes de personalitat). En general l’havien tractat bé. No n’hi havia cap que fes caure de cul, però totes tenien el seu què. Li havien deixat sucar sempre que havia volgut, sense queixar-se si per mandra se saltava els preliminars. Els dies de festa li havien fet el menjar, no li havia faltat mai un regal per l’aniversari i sempre que havia anat curt de diners n’hi havien avançat (si bé no recordava haver-los-els tornat mai), sense demanar mai res a canvi. Amb tot el que havien fet, i ell no els havia donat mai les gràcies. Ho havia donat sempre per descomptat.

Això sí, no els havia fet mai el salt. En aquest sentit, s’havia portat com cal. Ara, només que es queixessin d’alguna cosa, que li portessin la contrària, que es posessin geloses, que volguessin estalviar, que es posessin una mica histèriques o que volguessin parlar del futur, les engegava a pastar fang. Sempre havia pensat que el més important amb les noies era evitar problemes, de manera que a la mínima desapareixia del mapa. Llavors en trobava una altra i començava de nou.

Estava convençut que tothom feia el mateix.

—Si fos una noia i sortís amb un paio tan egoista com jo —va dir a la pedra—, m’emprenyaria molt. Ara que hi penso, és lògic. No entenc per què van tenir tanta paciència. —Va encendre un Marlboro i, traient el fum a poc a poc, va acaronar la pedra—. Tinc raó o no? No sóc gaire guapo. Al llit no sóc res de l’altre món. No tinc diners. No sóc simpàtic. No sóc llest… L’únic que tinc són problemes. Sóc fill d’un pobre pagès de Gifu, exsoldat i camioner. I si penses això, he tingut sort amb les noies. No he estat cap gran seductor, però sempre he tingut alguna xicota que m’ha deixat dormir amb ella, que m’ha fet el menjar i que fins i tot m’ha deixat diners. Però, saps què, pedra? El que és bo no dura pas per sempre. Últimament me n’he començat a adonar. És com si algú em digués: «Ei, Hoshino! Aviat t’arribarà la factura!».

Mentre li va explicar el seu passat amorós, en Hoshino no va parar de fregar la pedra. S’havia acostumat tant a fregar-la que no volia parar. Al migdia va sentir la campana d’una escola que hi havia allà a prop. Va anar a la cuina, es va fer un bol d’udon i se’l va menjar amb ceba i un ou cru.

Després de dinar va escoltar el trio «Arxiduc».

—Ei, pedra —va dir quan es va acabar el primer moviment—. Què et sembla?

Està bé aquesta música, oi? Quan la sents, no és com si el cor se t’eixamplés?

La pedra no va dir res. En Hoshino ni tan sols sabia si sentia la música. Tot i així, va continuar parlant.

—Com et deia abans, n’he fet de tots colors. Només pensava en mi, i ara ja és massa tard per esborrar-ho. Però quan sento aquesta música és com si tingués en Beethoven parlant-me aquí al costat: «Ei, Hoshino, no hi donis més voltes. El que està fet està fet. La vida és així. Encara que no ho sembli, jo també en vaig fer de sonades. No s’hi pot fer res. Les coses van com van. Has de tirar endavant». Tal com era, en Beethoven no m’ho diria, això, però quan sento la seva música és com si m’ho transmetés. No ho notes, tu?

La pedra no va dir res.

—És igual —va dir en Hoshino—. Només és la meva opinió. Ja callo, i així ho podem sentir.

A quarts de tres va donar un cop d’ull a fora i va veure un gat, gras i negre, enfilat a la barana del balcó, mirant cap al pis.

—Hola, mixeta. Avui sí que fa bo, eh?

—I tant, senyor Hoshino —li va respondre el gat.

—Ara sí que he begut oli —va dir en Hoshino, fent que no amb el cap.





El noi que es diu Corb


El noi que es diu Corb sobrevolava el bosc lentament, descrivint cercles molt amples. Quan n’acabava un, se n’anava una mica més enllà i començava a traçar-ne un altre. Els cercles anaven apareixent i desapareixent al ritme amb què els dibuixava. Com si fos un avió en missió de reconeixement, anava examinant el bosc a la recerca d’algú que no trobava. El bosc s’estenia ondulant sota els seus ulls, com un mar immens. Les branques, entrellaçades i espesses, estenien una molsuda capa anònima sobre el bosc. El cel estava tapat amb un tel de núvols grisos. No feia ni sol ni vent. En aquell moment, el noi que es diu Corb devia ser l’ocell més sol del món, però no tenia ni temps de pensar-hi.

Finalment va veure un forat en el mar de vegetació i va baixar-hi en picat. El forat donava pas a un petit redol. Uns febles raigs de sol il·luminaven el terra, cobert d’una clapa d’herba ufanosa. En un cantó del redol hi havia un home assegut damunt una llosa rodona. Anava amb un xandall vermell i un barret de seda negre.

Portava unes botes de sola gruixuda i tenia una bossa de color caqui als peus. Era una indumentària molt curiosa, però el noi que es diu Corb no en va fer ni cas.

Aquell era l’home que buscava, i no li importava com anés.

En sentir aquell esbatec sobtat, l’home va aixecar el cap i va veure com el noi que es diu Corb es posava en una branca.

—Ei —va dir alegrement, mirant el noi.

El noi que es diu Corb no li va respondre. Es va quedar tal com estava, mirant-se l’home amb cara inexpressiva, sense parpellejar. De tant en tant inclinava una mica el cap.

—Ja sé qui ets —li va dir l’home, traient-se el barret un moment per saludar-lo—. Sabia que vindries.

Es va escurar la gola, va fer una ganyota i es va escopir davant dels peus.

Llavors va aixafar l’escopinada per cobrir-la de terra.

—Estic descansant, i com que no tenia ningú amb qui parlar em començava a avorrir. Vols baixar a parlar amb mi? No t’havia vist mai, però això no vol dir que no tinguem cap relació.

El noi que es diu Corb mantenia la boca tancada i les ales ben enganxades al cos.

L’home del barret de seda va fer que no amb el cap.

—Vaja. Així no pots parlar. Què hi farem. Ja parlaré jo. A mi m’és igual. Encara que no parlis, sé perfectament què vols fer. No vols que avanci, oi? És tan evident que ho sé jo i tot. Tu no vols que avanci, però jo vull avançar. És una ocasió única, i no la vull deixar escapar. És una oportunitat entre un milió. —Es va donar un bon cop a la bota, a l’alçada del turmell—. Si vols que t’avanci la conclusió, et diré que no em podràs aturar. Aquí al bosc puc tocar una de les meves flautes, i si ho faig no te’m podràs acostar. No sé si ho saps, però les meves flautes no són com les flautes normals i corrents. Són especials, i aquí a la bossa en porto unes quantes.

L’home va allargar la mà i va acaronar la bossa que tenia als peus. Tot seguit va tornar a aixecar el cap per mirar al noi que es diu Corb, que encara era a la branca.

—Estan fetes amb l’ànima dels gats que caçava. Els treia l’ànima de viu en viu, pobres. Em sabia greu per ells, és clar, però havia de fer-ho. Aquestes flautes estan per sobre del bé i del mal, per sobre de l’amor i de l’odi. Durant molts anys la meva missió ha estat fer flautes, i sempre he intentat dur-la a terme tan bé com he pogut. No m’he d’avergonyir de res. M’he casat, he tingut fills i he fet moltes flautes. Però ara ja no en faré més. Que quedi entre tu i jo, però tinc pensat ajuntar-les totes i fer-ne una de més grossa. Més grossa i més potent. Una flauta supergegant que sigui un sistema en ella mateixa. I ara vaig cap a un lloc on la podré fer. Jo no sóc qui decideix si aquesta flauta acabarà sent bona o dolenta. Tu tampoc, és clar. Tot depèn del lloc i del moment en què em trobi. En aquest sentit, sóc un home sense prejudicis, com la història o la meteorologia. I com que no tinc prejudicis, em puc convertir en un sistema.

Es va treure el barret de seda i es va fregar la closca, mig pelada. Llavors se’l va tornar a posar i es va ajustar l’ala.

—Només que toqui una d’aquestes flautes em desempallegaré de tu en un tres i no-res. El que passa és que ara mateix no en tinc ganes. Es necessita una certa energia, i no en vull gastar sense que em calgui. M’estimo més guardar-la per més endavant. Ara, tant si la toco com si no, no em podràs aturar. Això és segur.

L’home es va tornar a escurar la gola i es va passar la mà per la panxa.

—Saps què són els llimbs? És el que hi ha entre la vida i la mort. Un lloc fosc i trist. És a dir, el lloc on sóc ara. Aquest bosc. M’he mort. M’he mort perquè he volgut, però encara no he entrat a l’altre món. O sigui que sóc una ànima en transició. I una ànima en transició no té forma. Aquesta que veus l’he adoptada momentàniament. Per això no em pots fer mal. M’entens? Encara que em dessagni, el que perdré no serà sang real. Encara que pateixi, el que sentiré no serà un patiment de veritat. L’únic que em pot destruir és algú que estigui preparat per fer-ho. I, malauradament, tu no ho estàs. Tu no ets més que una il·lusió mediocre i immadura. Per molts prejudicis que tinguis, no em podràs matar. —L’home va mirar el noi que es diu Corb i li va somriure—. Què et sembla? No ho vols provar?

Com si fos el senyal que esperava, el noi que es diu Corb va estendre les ales, va saltar de la branca i va baixar en picat cap a l’home. Li va agafar el pit amb els talons, va tirar el cap enrere i, com qui fa anar una piqueta, li va clavar el bec a l’ull dret. En cap moment no va parar de fer batre les ales, negres com el carbó. L’home no va oposar resistència. Es va deixar fer sense aixecar ni un sol dit. Tampoc va cridar. Més aviat reia. El barret li va caure a terra, i al cap d’un moment ja tenia l’ull destrossat i fora de la conca. El noi que es diu Corb li va atacar l’altre ull, i quan els ulls ja no eren més que un parell de forats buits va passar a malmetre-li la cara.

En un moment li va quedar desfigurada, com una massa amorfa de carn, pell, músculs i sang. Després va ser el torn de la closca, que va rebre un altre atac despietat. Tot i així, l’home continuava rient, com si li fes molta gràcia. I com més ferotge era l’atac, més fort reia ell.

Tot i no tenir ulls, l’home no va deixar de mirar el noi que es diu Corb en cap moment, i entre rialla i rialla va aconseguir dir algunes paraules.

—Ja t’ho he dit, oi? No em facis riure. Per molt que ho intentis, no em pots fer mal. No estàs preparat. No ets més que una pobra il·lusió, un eco barat. Facis el que facis, no et servirà de res. Encara no ho entens?

El noi que es diu Corb va clavar el bec a la boca d’on sortien aquelles paraules.

Continuava fent batre les ales, d’on s’havien desprès unes quantes plomes negres i llustroses que suraven en l’aire, talment com bocins d’ànima. El noi que es diu Corb va clavar el bec a la llengua de l’home i, estirant amb totes les seves forces, l’hi va treure de la boca. Era una llengua llarga i gruixuda. Quan va ser fora de la gola, es va revoltar com un mol·lusc gegant, formant paraules fosques. En quedar-se sense llengua, aquell home ja no podia riure ni respirar. Tot i així, s’agafava la panxa i continuava rient silenciosament. El noi que es diu Corb va parar l’orella a aquelles rialles interminables, que li arribaven com un vent malastruc després de travessar un desert llunyà. De fet, semblaven el so d’una flauta tocada en un altre món.





47


Em llevo poc després de l’alba, bullo aigua als fogons elèctrics i em faig una infusió.

M’assec al costat de la finestra i miro a fora. Al carrer no es veu ni una ànima.

Tampoc se sent cap soroll, ni tan sols la piuladissa dels ocells. Com que el poble està envoltat de muntanyes, es fa de dia més tard i de nit més aviat. Les muntanyes de llevant només estan riveta-des per la llum del sol. M’acosto a la tauleta de nit per mirar l’hora, però el rellotge està aturat. La pantalla digital està en blanc. Premo uns quants botons, però no passa res. Les piles encara són noves, però el rellotge s’ha aturat mentre jo dormia. El deixo a la tauleta i em frego el canell esquerre, que és on el porto normalment. Aquí el temps és un factor sense importància.

Mentre miro el paisatge de fora, on no es veu ni un sol ocell, m’agafen ganes de llegir un llibre. Qualsevol. Mentre estigui imprès i tingui forma de llibre, m’és igual.

Vull tenir-lo a les mans, passar les pàgines i resseguir les paraules amb els ulls.

Però aquí no n’hi ha cap. De fet, és com si aquí no existís l’escriptura. Torno a mirar dins de casa i, efectivament, no hi ha res escrit.

Obro la calaixera de l’habitació per veure la roba que hi ha. Tot està ben plegat i ben posat dins els calaixos. No hi ha cap peça nova. Totes estan descolorides i gastades de tantes rentades. Tot i així, són molt netes. Hi ha samarretes, calçotets, mitjons, camises i pantalons de cotó. No és que siguin exactament de la meva talla, però em poden anar més o menys bé. Totes les peces són d’un sol color i sense dibuixos, com si al món no hi hagués hagut mai mostres. No hi ha ni etiquetes ni lletres. Em trec la samarreta que he dut fins ara, que fa olor de suat, i me’n poso una de neta, de color gris. Fa olor de sol i de sabó.

Al cap d’una estona —no sabria dir quanta— apareix la noia. Truca suaument a la porta i obre sense esperar que li respongui. A la porta no hi ha pany. La noia du la bossa de lona penjada a l’espatlla. El cel que veig al seu darrere ja és ben clar.

Va de dret a la cuina i em fa una truita en una paella petita. Quan tira els ous a l’oli calent se sent un xauxineig molt agradable. L’olor de truita omple la casa.

Mentrestant, torra una mica de pa en una torradora que sembla sortida d’alguna pel·lícula antiga. Va igual que ahir a la nit, amb el mateix vestit blau clar i els cabells agafats amb un passador. Té la pell fina i bonica, i els seus braços, prims i blancs com la porcellana, brillen en la llum del sol. Per la finestra entra una abella petita, com si vingués a completar el món. La noia em porta el menjar a la taula, s’asseu en una cadira i mira com em menjo la truita de verdures i les torrades amb mantega. També em prenc una infusió. Ella no beu ni menja res. Tot és com ahir a la nit.

—Que no cuina la gent d’aquí? —li pregunto—. Com que tu véns a fer-me els àpats…

—N’hi ha que cuinen i n’hi ha que no —em diu ella—. En general, però, la gent d’aquí no menja gaire.

—De debò?

Fa que sí amb el cap.

—Mengen de tant en tant. Quan volen.

—Vols dir que no hi ha ningú que mengi com jo?

—Tu pots estar-te un dia sense menjar?

Faig que no amb el cap.

—Doncs la gent d’aquí sovint es passa un dia sense tastar res. De fet se n’obliden, i a vegades que s’hi estan uns quants dies seguits.

—Jo encara no m’he acostumat al ritme d’aquí, i per això he de menjar.

—Suposo que sí —diu ella—. Per això cuino per a tu. La miro a la cara.

—I quant tardaré a acostumar-m’hi?

—Quant? —repeteix, i tot seguit fa que no amb el cap—. Ni idea. No és una qüestió de temps. Quan arribi el moment, ja t’hi hauràs acostumat.

Estem asseguts davant per davant. Ella té les mans sobre la taula, amb els palmells de cara avall. Els seus deu dits, enèrgics i ben fets, són aquí, del tot reals.

La tinc a tocar, i puc veure els delicats moviments de les seves pestanyes, comptar els parpelleigs dels seus ulls, observar com el serrell se li gronxa sobre el front. No puc parar de mirar-la.

—Quan arribi el moment?

—No has de tallar ni llençar res —em diu ella—. Nosaltres no ho llancem: ho acceptem dins nostre.

—I jo ho he d’acceptar dins meu.

—Exacte.

—I després? —li pregunto—. Què passa un cop ho accepti?

Inclina el cap lleugerament, en un moviment molt natural. El serrell se li belluga.

—Llavors ja seràs del tot tu mateix —diu.

—Així, fins ara no he estat del tot jo?

—Ara ja ets tu —diu ella, que es queda pensarosa, i afegeix—: El que jo dic és una mica diferent. No sé com explicar-ho.

—És com una cosa que no entens fins que no et passa? Ella assenteix.

Em costa continuar mirant-la i tanco els ulls, però els obro de seguida per comprovar que encara hi és.

—Aquí la gent viu en comuna? —li pregunto. Rumia un moment.

—Vivim junts i compartim algunes coses, com ara les dutxes, la central elèctrica, el mercat… Em sembla que per a aquestes coses hi ha algunes normes, però no són gaire complicades. Es poden entendre sense pensar i sense que ningú te les expliqui. Per tant, no t’he d’ensenyar res. El més important és fondre’s. Si et fons amb les coses, no tindràs cap problema.

—Fondre’s?

—És com quan ets dins el bosc i ets una part indestriable del bosc. Com quan ets sota la pluja i ets una part indestriable de la pluja. Com quan ets en un matí i ets una part indestriable del matí. O com quan ets amb mi i ets una part indestriable de mi.

—Així, quan ets amb mi ets una part indestriable de mi?

—Exacte.

—I què se sent?

Em mira a la cara i es toca el passador.

—És molt natural. Un cop t’hi acostumes, és molt senzill. És com volar.

—Pots volar?

—Només és un exemple —diu amb una rialla franca, sense cap sentit amagat—. No pots saber què se sent quan es vola fins que no has volat, oi? Doncs és el mateix.

—Així, és una cosa natural que no has de pensar?

Ella fa que sí amb el cap.

—Sí. És una cosa molt natural, tranquil·la, serena, i que no has de pensar. És indestriable de tota la resta. —Que faig massa preguntes?

—No, i ara —contesta—. Tant de bo pogués explicar-t’ho millor.

—Tens records?

Fa que no amb el cap, i torna a posar les mans sobre la taula, aquest cop amb els palmells cap amunt. Se’ls mira un moment, amb uns ulls inexpressius.

—No, no en tinc. Com que aquí el temps no és important, els records tampoc ho són. Evidentment, recordo que ahir vaig venir, que et vaig fer un estofat de verdures i que te’l vas menjar tot. Oi que sí? D’abans-d’ahir també recordo alguna cosa. Però més enrere ja no. El temps s’ha fos dins meu i ja no puc distingir una cosa de la que hi ha al costat.

—O sigui que aquí els records no són importants. Ella riu.

—Exacte. Aquí els records no són importants. Dels records se n’encarrega la biblioteca.

Quan se’n va, m’acosto a la finestra i allargo la mà al sol del matí. L’ombra dels cinc dits es projecta clarament a l’ampit. L’abella para de brunzir i es posa al vidre.

Tant ella com jo estem immersos en els nostres pensaments.

Quan el sol ja ha superat el punt més alt, ella em ve a veure. Truca suaument i obre la porta. Durant uns instants no puc distingir si és la noia o ella. Només que la llum o l’aire canviïn una mica, la veig completament diferent. És com si en un moment determinat fos la noia, i al següent tornés a ser la senyora Saeki. Aquests canvis, però, no són reals. No hi ha dubte que qui tinc al davant és la senyora Saeki i ningú més.

—Hola —em diu amb un to molt natural, com si ens creuéssim al passadís de la biblioteca.

Porta una brusa de màniga llarga, de color blau marí; una faldilla fins als genolls, també de color blau marí; un collaret de plata molt fi, i unes arracades de perla petites. És tal com estic acostumat a veure-la. En picar amb els taulons del porxo, els seus talons fan un soroll breu i sec, que sembla estar fora de lloc. Es queda plantada a la porta i em mira guardant una certa distància, com si volgués comprovar que realment sóc jo. Evidentment que ho sóc. De la mateixa manera que ella és ella.

—Vol entrar i prendre una infusió? —li pregunto.

—Gràcies —diu, i finalment es decideix a entrar a casa.

Vaig a la cuina i poso aigua a bullir. Intento controlar la respiració. La senyora Saeki s’asseu a taula, a la mateixa cadira on fins fa poc seia la noia.

—Sembla que siguem a la biblioteca, oi?

—Sí —dic jo—. Només falten el cafè i l’Oshima.

—I els llibres —observa ella.

Faig dues infusions, les porto a la taula i m’assec davant d’ella. Per la finestra oberta ens arriba el cant dels ocells. L’abella encara dorm al vidre. Ella és la primera a parlar.

—Vull que sàpigues que m’ha costat molt arribar fins aquí. Però havia de parlar amb tu. Faig que sí amb el cap. —Gràcies per venir. Ella fa el somriure de sempre.

—T’he de dir una cosa —comença. El seu somriure és pràcticament idèntic al de la noia, si bé té un matís més profund que em commou. Agafa la tassa amb les dues mans, com si l’embolcallés. Jo miro les perles petites i blanques que li brillen a les orelles. Ella pensa, i s’hi està més estona del que és habitual—. He cremat tots els meus records —diu finalment, a poc a poc i triant molt bé les paraules—. S’han convertit en fum i han desaparegut en l’aire. Per tant, aviat començaré a oblidar les coses. Ho oblidaré tot, fins i tot a tu. Per això volia venir i parlar-te tan aviat com pogués, mentre encara recordi alguna cosa.

Torço una mica el cap i miro l’abella que hi ha a la finestra. La seva ombra negra no és més que un punt a l’ampit.

—El més important —diu en veu baixa— és que has de marxar d’aquí. Tan aviat com puguis. Travessa el bosc i torna a la vida que has deixat. L’entrada es tancarà aviat. Promet-me que ho faràs.

Faig que no amb el cap.

—Vostè no ho entén, però no tinc cap món on tornar. No m’ha estimat ni m’ha volgut mai ningú. Només puc confiar en mi. Per mi, la vida que he deixat no té cap sentit.

—Tot i així, has de tornar on eres.

—Encara que no hi tingui res? Encara que no m’hi vulgui ningú?

—No és per això —em diu—. Ho vull jo. Vull que siguis allà.

—Però vostè no hi és, oi?

Abaixa la vista per mirar la tassa que té a les mans.

—No, malauradament ja no hi sóc.

—Així, què vol que faci quan hi sigui?

—Només et demano una cosa —diu ella, aixecant la vista i mirant-me a la cara—. Vull que em recordis. Si tu em recordes, tant me fa que tots els altres m’oblidin.

Es fa un silenci profund. Dins meu creix una pregunta, i es fa tan grossa que em costa respirar. Al final me l’empasso i no la faig:

—Els records són molt importants?

—Depèn —respon ella, tancant una mica els ulls—. A vegades són el més important que hi ha.

—I vostè els ha cremat tots.

—Ja no els necessitava. —Posa les mans sobre la taula, amb els palmells de cara avall, igual que la noia—. Kafka, t’he de demanar una cosa. Vull que t’enduguis el quadre.

—El de la biblioteca?

Ella fa que sí amb el cap.

—Sí, «Kafka a la platja». Vull que te l’enduguis allà on vagis.

—Però, no és de ningú? Ella fa que no amb el cap.

—És meu. Me’l va regalar ell quan se’n va anar a estudiar a Tòquio, i des de llavors sempre l’he dut amb mi. Sempre l’he tingut penjat allà on he viscut. Quan vaig començar a treballar a la biblioteca el vaig posar en aquella habitació, que és on va estar per primer cop, però només era temporalment. He deixat una nota al calaix de l’escriptori demanant a l’Oshima que te’l doni. A més a més, el quadre sempre ha estat teu.

—Meu?

Ella assenteix.

—Tu hi eres. I jo era al teu costat, mirant-te. A la platja, fa molt temps. Bufava la brisa, hi havia uns núvols blancs i era sempre l’estiu.

Tanco els ulls. És l’estiu i sóc a la platja. Estic estirat en una cadira, i noto la lona rugosa a l’esquena. Inspiro l’aroma del mar. El sol m’enlluerna fins i tot amb els ulls tancats. Sento el soroll de les ones, que van i vénen gronxant el temps. Una mica més enllà, hi ha un noi que em dibuixa. Al seu costat hi ha una noia asseguda, amb un vestit de màniga curta de color blau clar, que mira cap aquí. Porta un barret de palla amb un llaç blanc, i va agafant grapats de sorra. Té els cabells llisos, i els dits llargs i ben formats. Uns dits de pianista. Els seus braços, fins com la porcellana, brillen al sol. A la comissura dels llavis hi té un somriure molt natural.

L’estimo, i ella m’estima a mi.

Això és un record.

—Vull que tinguis el quadre tota la vida —diu ella.

S’aixeca, s’acosta a la finestra i mira a fora. El sol encara és ben amunt. L’abella continua dormint. Es posa la mà dreta al front per no enlluernar-se, mira al lluny i es torna a girar cap on sóc.

—Me n’he d’anar —diu.

M’aixeco i vaig al seu costat. La seva orella em toca al coll, i noto la duresa de l’arracada. Li poso els palmells a l’esquena, com si volgués desxifrar-hi algun senyal. Els seus cabells em freguen la galta. M’abraça ben fort, clavant-me els dits a l’esquena, arrapant-se a la paret que és el temps. Sento l’aroma del mar. M’arriba el soroll de les ones que rompen. Algú em crida de molt lluny.

—És la meva mare? —li pregunto finalment.

—Ja saps la resposta —em diu ella.

Té raó. Ja la sé. Però ni ella ni jo la podem dir. Si la diguéssim, perdria el sentit.

—Fa molt temps vaig llençar una cosa que no podia tenir —em diu—. Una cosa que estimava més que cap altra. Però tenia por de perdre-la, i per això vaig haver de desfer-me’n. M’estimava més llençar-la jo que no pas que me la robés algú o que desaparegués sense més ni més. Evidentment, fer-ho em va provocar una ràbia que el temps no ha aplacat. Tot plegat va ser un error. No ho hauria d’haver llençat mai.

L’escolto sense dir res.

—Et va abandonar qui no t’havia d’haver abandonat mai —continua—. Em perdones, Kafka?

—Tinc el dret de fer-ho?

Fa que sí amb el cap uns quants cops, mirant-me a l’espatlla.

—Sí. Si la por i la ràbia no t’ho impedeixen.

—Senyora Saeki, si en tinc el dret, la perdono —li dic.

Mare, dius, et perdono. I en dir això la part del cor que tenies glaçada es desfà amb un crec.

Ella se separa de mi. Es treu el passador dels cabells i, sense dubtar, se’l clava a la part de dins del braç esquerre, amb força. Amb la mà dreta es prem una vena que hi ha a prop de la ferida i al cap d’un moment comença a brollar la sang. La primera gota cau a terra amb un soroll estranyament fort. Sense dir res, allarga el braç cap a mi. Cau una altra gota a terra. M’inclino endavant, poso els llavis a la ferida i llepo la sang amb la llengua. Tanco els ulls i la tasto. Mantinc la sang a la boca i a poc a poc la faig tirar gola avall, perquè l’absorbeixi la part del cor on tinc la pell seca. Ara m’adono de les ganes que tenia de beure aquesta sang. El meu cos és aquí, però el meu cor és en un món molt llunyà, com un esperit vivent. Tinc ganes de xuclar-li tota la sang, però no puc. Aparto els llavis del braç i la miro a la cara.

—Adéu, Kafka —em diu ella—. Torna al lloc on eres i viu.

—Senyora Saeki —dic.

—Què vols?

—No sé què vol dir viure.

Se separa de mi i aixeca el cap per mirar-me. Allarga la mà i em toca els llavis.

—Mira el quadre —em diu suaument—. Mira’l com el mirava jo.

I marxa. Obre la porta i, sense girar-se ni un sol cop, surt i tanca. Em planto al costat de la finestra i miro com se’n va, com desapareix darrere les cases de l’altra banda del carrer. Amb les mans a l’ampit, em quedo mirant el punt on l’he vist per últim cop. Potser s’ha oblidat de dir alguna cosa i torna. Però no. L’únic que queda és una absència que és com un espai buit.

L’abella es desperta i es posa a volar al meu voltant. Al final, i com si es recordés d’alguna cosa, se’n va per la finestra oberta. El sol brilla. Torno a la taula i m’assec. A la seva tassa encara hi queda una mica d’infusió. No la toco. És com una metàfora dels records que aviat es perdran.

Em canvio la samarreta grisa per la que fa olor de suat. Em poso el rellotge, aturat, al canell esquerre; la gorra que em va donar l’Oshima, amb la visera enrere; les ulleres de sol tenyides de blau, i la camisa de màniga llarga. Vaig a la cuina i em bec un got d’aigua de l’aixeta. Deixo el got a la pica i em giro per mirar el menjador. Veig la taula i les cadires. La cadira on han segut la noia i la senyora Saeki. Damunt la taula encara hi ha les tasses. Tanco els ulls i inspiro profundament, només una vegada. «Ja saps la resposta».

Obro la porta, surto i la torno a tancar. Baixo les escales del porxo. La meva ombra es projecta a terra, ben definida, com si la dugués enganxada als peus. El sol encara és ben amunt.

A l’entrada del bosc trobo els dos soldats repenjats en una soca, com si m’estiguessin esperant. Quan em veuen, no em pregunten res. És com si ja sabessin què penso. Porten el fusell penjat a l’esquena.

—L’entrada encara és oberta —em diu el més alt, sense treure’s el bri d’herba que porta a la boca—. Si més no, fa un moment ho era.

—Podem anar al mateix pas que quan vam venir, oi? —em pregunta el cepat—. Oi que ens seguiràs?

—Sí.

—Si quan arribem trobem la porta tancada, ja has begut oli —diu el més alt.

—T’hauràs de quedar aquí —afegeix el cepat.

—Ja ho sé —dic jo.

—No et sap greu marxar d’aquí? —em pregunta el soldat alt.

—No.

—Doncs som-hi.

—Val més que no miris enrere —m’aconsella el cepat.

—És veritat —confirma el més alt—. Val més que no et giris.

I, altre cop, ens endinsem al bosc. Malgrat el que m’han dit, no em puc estar de mirar enrere. Només una vegada, i des de l’últim punt des d’on es pot veure el poble. A partir d’aquí aquest món quedarà amagat darrere una muralla d’arbres, i desapareixerà del meu davant potser per sempre més.

Pels carrers no es veu ni una ànima. L’aigua clara del rierol travessa la conca; les cases flanquegen els carrers, i els pals elèctrics, situats a intervals iguals, projecten una intensa ombra a terra. Durant un moment em quedo glaçat. Penso que he de tornar passi el que passi. Vull estar-m’hi com a mínim fins al vespre, fins que torni la noia amb la bossa de lona a l’espatlla. «Si em necessites, jo hi seré».

Sento una escalfor al pit i una mena d’imant potent que m’atreu cap al poble. És com si tingués els peus en una bassa de plom. No em puc moure. Si continuo avançant no la tornaré a veure. Em quedo aturat. He perdut la noció del temps.

Vull cridar els soldats, que caminen davant meu, dir-los que em quedo aquí, però no em surt la veu. Les paraules no tenen vida.

Estic atrapat entre dos buits. No sé què està bé i què està malament. No sé ni tan sols què vull. Estic enmig d’una tempesta de sorra molt forta. No em veig ni les mans. No em puc moure. M’envolta una sorra blanca i fina, com d’ossos polvoritzats. Amb tot, sento la veu de la senyora Saeki, que em parla decididament: «Has de tornar», em diu. «És el que vull. Vull que siguis allà».

El malefici es trenca. Torno a estar sencer. Per les venes m’hi torna a córrer una sang calenta. És la sang que ella m’ha donat, les últimes gotes que ha vessat. Al cap d’un moment començo a caminar, perseguint els soldats. Faig un revolt i aquell petit món d’entre les muntanyes desapareix, queda engolit entre dos somnis. A partir d’ara només he de pensar a travessar el bosc, a no desviar-me del camí, a no perdre’m. Això és el més important.

L’entrada encara és oberta. Hi ha temps fins al vespre. Dono les gràcies als soldats, que deixen els fusells i, com l’altra vegada, s’asseuen sobre la roca plana. El més alt encara porta el bri d’herba a la boca. Cap dels dos no esbufega.

—No oblidis el que et vam explicar de les baionetes —em diu el més alt—. Quan la clavis, l’has de girar cap a un costat i cap a l’altre per trinxar els budells de l’enemic. Si no, t’ho farà ell a tu. Així és com va el món de fora.

—Això no és tot el que hi ha, però —puntualitza el cepat.

—No, és clar —fa el més alt, que s’escura la gola—. Només parlo de la cara fosca de les coses.

—També és molt difícil distingir el bé i el mal —diu el cepat.

—Però ho hauràs de fer —afegeix el més alt.

—Això segur —comenta el cepat.

—I una altra cosa —diu el més alt—. Quan surtis d’aquí, no miris enrere fins que no siguis al lloc on vas.

—És molt important —m’assegura el cepat.

—Les altres vegades te’n vas sortir —diu el més alt—, però aquest cop és més seriós. No et giris fins que no hagis arribat.

—No ho facis —insisteix el cepat.

—Entesos —els dic.

Els torno a donar les gràcies i els dic adéu. Ells es quadren per saludar-me. No ens tornarem a veure. Jo ho sé, i ells també. I ens separem sabent-ho.

Gairebé no recordo com he arribat a la cabana de l’Oshima després de deixar els soldats. És com si durant l’estona que he travessat el bosc hagués tingut el cap en un altre lloc. Amb tot, no m’he perdut. Tinc el record vague de trobar la motxilla que havia llençat i d’agafar-la gairebé sense pensar-hi. També he recollit la brúixola, la destral i el pot d’esprai. Recordo veure els senyals grocs a les soques, com escames deixades per alguna papallona gegant.

Arribo al redol que hi ha davant la cabana i miro cap al cel. Quan me n’adono, el meu voltant és ple de sons vius i naturals: el cant dels ocells, el soroll de l’aigua del rierol, el vent que fa cruixir les fulles. Són sorolls suaus, però els sento amb claredat, com si m’hagués tret uns taps de les orelles. M’arriben barrejats, però els puc distingir un per un. Miro el rellotge que porto al canell esquerre, i m’adono que torna a funcionar. A la pantalla verda, les xifres digitals van canviant com si no hagués passat res. Són les quatre i setze minuts.

Entro a la cabana i m’estiro al llit tal com vaig. Estic esgotat. Em poso de panxa amunt i tanco els ulls. Al vidre de la finestra hi ha una abella. Els braços de la noia, prims i blancs com la porcellana, brillen en la llum del sol.

—És un exemple —diu.

—Mira el quadre —diu la senyora Saeki—. Mira’l com el mirava jo.

La sorra fina del temps s’escola entre els dits prims de la noia. Les ones rompen suaument. Pugen, baixen i rompen. Pugen, baixen i rompen. La meva consciència és engolida cap a un passadís fosc.





48


—Ara sí que he begut oli —va repetir en Hoshino.

—L’oli no es beu, Hoshino —li va dir el gat negre, impacient. Tenia la cara ampla i semblava força gran—. No t’avorreixes, tot sol? Només pots parlar amb la pedra.

—Com és que parles com les persones?

—No t’ho pensis.

—No t’entenc. Com és que podem parlar, doncs?

—Perquè som al límit del món i parlem una llengua comuna. Vet aquí.

En Hoshino es va quedar pensarós.

—Al límit del món? Una llengua comuna?

—Si no ho entens, no passa res. És molt llarg d’explicar —va dir el gat, remenant la cua per treure’s la feina de sobre.

—Ei! —va exclamar en Hoshino—. Que ets el coronel Sanders?

—El coronel Sanders? —va fer el gat, estranyat—. No sé de qui em parles. Jo sóc jo i ningú més. Un gat normal i corrent.

—Que tens nom?

—És clar.

—I quin és?

—Toro[3] —va respondre el gat, una mica a contracor.

—Toro? —va repetir en Hoshino—. Com el toro del sushi?

—Exacte —va dir el gat—. De fet, el meu amo és l’amo del restaurant de sushi del barri. I també té un gos que es diu Tekka.[4]

—Tu ja saps com em dic, oi?

—Ets molt famós, Hoshino —li va respondre en Toro, que al cap d’un moment va fer una rialla.

En Hoshino no havia vist mai riure un gat. La rialla, però, no va durar gaire, i el gat va recuperar la seva expressió manyaga.

—Els gats ho sabem tot —va continuar en Toro—. Sé que el senyor Nakata es va morir ahir i que aquesta pedra és molt important. No se m’escapa res del que passa al barri. Fa molts anys que hi visc.

—Ah —va fer en Hoshino, admirat—. En lloc de parlar aquí a fora, per què no entres, Toro?

El gat va fer que no amb el cap, sense moure’s de la barana.

—Ja estic bé aquí. A dins no hi estaria tranquil, i a més fa un dia esplèndid. Si no et fa res, m’estimo més parlar aquí a fora.

—Cap problema —va dir en Hoshino—. Que tens gana? Segur que et puc oferir alguna cosa.

El gat va tornar a fer que no amb el cap.

—Gràcies, però estic ben servit. De fet, el que em costa és mantenir el pes. Amb tant de sushi, tinc el colesterol una mica alt. I si m’engreixo, em costa enfilar-me i baixar dels llocs.

—Així, Toro —va dir en Hoshino—, has vingut a fer alguna cosa?

—Sí —va dir el gat—. He pensat que potser estaves en un mal pas, tot sol amb aquesta pedra.

—Doncs sí. Tens raó. No puc tirar ni cap aquí ni cap allà.

—Si vols, et puc donar un cop de mà.

—No saps com t’ho agrairia —va dir en Hoshino—. Ara, no em donis gat per llebre, eh?

—El problema és la pedra, oi? —va dir en Toro, movent el cap per espantar una mosca que el molestava—. L’has de tornar al lloc d’on la vas treure, i llavors ja hauràs acabat i podràs anar on vulguis. M’equivoco?

—Diria que no. Quan torni la pedra d’entrada, ja estaré. Tal com deia en Nakata, el que s’obre s’ha de tancar. Està establert així.

—Doncs jo t’ensenyaré què has de fer.

—Saps què he de fer? —va preguntar en Hoshino.

—És clar —va dir el gat—. Ja t’he dit que els gats ho sabem tot. No som com els gossos.

—Així, què he de fer?

—Has de matar allò —va respondre el gat, tot mansoi.

—Eh? —va fer en Hoshino.

—Que has de matar allò.

—I què és allò?

—Quan ho vegis ja ho sabràs —li va explicar el gat—. Però no ho sabràs fins que no ho vegis. De fet, és una cosa que no té una forma definida. Canvia segons la situació.

—És una persona?

—No. És segur que no és una persona.

—Doncs, quina forma té?

—No ho sé —va respondre en Toro—. Ja t’he dit que quan ho vegis ho sabràs, i que no ho sabràs fins que ho vegis. És ben clar, no?

En Hoshino va sospirar.

—Així, què és realment aquesta cosa que he de matar?

—No necessites saber-ho —va dir el gat—. És difícil d’explicar, i segons com val més que no ho sàpigues. Sigui com sigui, en aquests moments està a l’aguait.

Amagat en algun lloc, aguantant la respiració i mirant al seu voltant. Però no s’esperarà tota la vida. Tard o d’hora sortirà. Potser avui mateix. I passarà per davant teu. És una ocasió única.

—Una ocasió única?

—Una oportunitat entre un milió —va explicar el gat negre—. Només t’has d’esperar i matar-ho. Si ho fas, tot s’haurà acabat i podràs anar on vulguis.

—Matar-ho no deu ser pas un delicte, oi?

—No en sé res, jo, de delictes —va dir el gat—. Però com que no és una persona, no ho deu ser. Sigui com sigui, ho has de matar. Això ho sap fins i tot un gat normal i corrent com jo.

—Però, com ho he de fer? —va preguntar en Hoshino—. No sé ni la mida ni la forma que té. Així és impossible planejar un assassinat.

—Tu mateix. Pots picar-ho amb un martell, apunyalar-ho, escanyar-ho, cremar-ho o mastegar-ho. Però ha de deixar de respirar. Ho has de matar amb tots els prejudicis que tinguis. Oi que vas estar a les Forces d’Autodefensa? Oi que vas aprendre a disparar un fusell i a esmolar una baioneta amb els impostos de la gent?

Oi que ets un soldat? Doncs pensa com ho has de fer.

—El que vaig aprendre a les Forces d’Autodefensa és què s’ha de fer en cas de guerra —va protestar en Hoshino, sense gaire convicció—. No em van ensenyar a atrapar una cosa que no és una persona i que no sé ni la forma ni la mida que té. I encara menys a matar-la amb un martell.

—Intentarà passar per la porta d’entrada —va continuar en Toro, sense fer cas d’en Hoshino—. Però tu ho has d’impedir. Ho has d’aturar abans que arribi a la porta. Això és el més important. Entesos? Si se t’escapa, ja no hi haurà res a fer.

—És una ocasió única.

—Exacte —va dir en Toro—. Una oportunitat entre un milió. Encara que només sigui una manera de parlar.

—Però, Toro, això que he de matar és molt perillós? —va preguntar en Hoshino, atemorit—. I si se’m gira en contra?

—Mentre es mou potser no és tan perillós —va dir el gat—. Però si s’atura ja cal que vigilis. Per tant, si veus que es mou, no ho deixis escapar. Llavors és quan li has de donar el cop de gràcia.

—Potser? —va dir en Hoshino.

El gat no li va respondre. Va aclucar una mica els ulls, es va estirar i es va aixecar a poc a poc.

—Fins una altra, Hoshino. Mata-ho, sents? Si no, el senyor Nakata no es podrà acabar de morir. Et queia bé, oi?

—Sí. Era molt bon home.

—Doncs mata-ho. Liquida-ho amb tots els prejudicis que tinguis. És el que hauria volgut el senyor Nakata. Fes-ho per ell. Has heretat el seu paper. Fins ara has viscut evitant qualsevol responsabilitat, però ara has de recuperar el temps perdut. No la vessis, eh? Encara que no em vegis, estaré amb tu.

—Això m’anima —va dir en Hoshino—. Ah, se m’ha acudit una cosa.

—Què?

—Que la pedra d’entrada potser encara és oberta per atreure aquesta cosa.

—Podria ser —va dir en Toro, com si tant li fes—. Ah, me n’oblidava. Només es mou a altes hores de la nit. Val més que dormis ara que és de dia. Si a la nit t’adorms i se t’escapa, malament.

El gat negre va saltar de la barana a la teulada del costat i va marxar xino-xano, amb la cua ben dreta. Per ser tan gros, era molt lleuger de moviments. En Hoshino es va quedar al balcó, mirant com desapareixia. En Toro no es va girar ni un sol cop per mirar-lo.

—Renoi —va fer en Hoshino—. Ara sí que he begut oli.

Quan el gat va desaparèixer, en Hoshino va tornar a la cuina i va buscar alguna cosa que li pogués servir d’arma. Va trobar un ganivet de cuina molt punxant i un altre de més gros, amb forma de destral. A la cuina hi havia els estris més bàsics, però en canvi hi havia un bon assortiment de ganivets.

També va trobar un martell molt gros, un tros de corda de niló i un punxo de gel.

—Tan bé que m’aniria un fusell automàtic —va pensar, mentre remenava per la cuina. A les Forces d’Autodefensa li havien ensenyat a disparar i tenia bona punteria. Evidentment, però, en aquella cuina no n’hi havia cap. Si algú es posava a disparar en un barri tan tranquil com aquell, se n’armaria una de grossa.

Va deixar els dos ganivets, el punxo de gel, el martell i la corda a la taula del menjador, i va completar l’arsenal amb una lot. Llavors es va asseure al costat de la pedra i es va posar a acaronar-la.

—Renoi —va dir dirigint-se a la pedra—. Tot és tan estrany… Tinc un martell i un parell de ganivets per lluitar amb una cosa que no sé ni què és, i m’he de creure el que em diu un gat del barri… No entenc res…

No cal dir que la pedra no li va respondre.

—En Toro ha dit que allò potser era perillós, però no ho puc saber de cap manera. I si em surt una cosa com aquelles bèsties de Parc Juràssic em farà xixina…

Silenci.

En Hoshino va agafar el martell i el va brandar en l’aire.

—Ara, no puc triar. Des que vaig agafar en Nakata a l’àrea de servei de Fujigawa, tot el que ha passat ja estava escrit. I jo era l’únic que no ho sabia.

L’atzar és ben capritxós… Ei, pedra, què en penses tu?

Silenci.

—Què hi farem… Jo vaig triar aquest camí i he d’arribar fins al final. No sé amb què em trobaré, però faré el que podré. No he viscut gaires anys, però encara m’ho he passat prou bé… Segons en Toro, és una ocasió única. Potser no estaria malament marxar cobert de glòria. Només que sigui per en Nakata.

La pedra continuava en silenci.

En Hoshino va fer cas del gat i va fer una migdiada, preparant-se per a la nit. Se li feia estrany seguir les instruccions d’un gat, però quan es va estirar al sofà va dormir una hora ben bona. Al vespre va anar a la cuina, va descongelar un paquet de curri amb gambes i se’l va menjar amb un bol d’arròs. Quan va començar a fosquejar, es va asseure al costat de la pedra, amb el martell i els ganivets a l’abast de la mà.

Va apagar tots els llums del pis menys el de la tauleta del menjador. Li va semblar millor així. Si només es belluga de nit, va pensar, val més que ho tingui tot ben fosc. Tinc ganes d’enllestir-ho aviat. Vinga, si has de sortir, no et facis pregar tant. Aclarim-ho d’una vegada, que tinc ganes de tornar a Nagoya i trucar a alguna noia.

En Hoshino ja no es dirigia a la pedra. Esperava en silenci, mirant el rellotge de tant en tant. Quan s’avorria, agafava el martell o els ganivets i els brandava en l’aire. Si passa res, pensava, serà a mitjanit. Però també podia ser abans, i no volia que l’agafés desprevingut. No volia perdre aquella oportunitat entre un milió. No podia fer el beneit. De tant en tant mastegava una galeta i feia un glop d’aigua.

—Ei, pedra —va dir ben fluixet quan es va fer mitjanit—. Ja són les dotze. És l’hora dels dimonis. L’hora de la veritat. Vigilem tots dos, a veure si passa res.

Va allargar la mà per tocar la pedra, i la va trobar un pèl més calenta del que era habitual. Potser només era una impressió. Per animar-se, va continuar acaronant-la.

—Tu també estàs amb mi, oi? —va dir—. Necessito una mica de suport.

A les tres tocades va sentir un lleu fregadís a l’habitació on reposava el cos sense vida d’en Nakata. Era com si alguna cosa s’arrossegués sobre el tatami, però ho va trobar estrany, ja que en aquella habitació no hi havia tatami sinó catifa. Va aixecar el cap i va parar bé l’orella. No hi ha dubte, va pensar. No sé què és, però a l’habitació d’en Nakata passa alguna cosa. El cor li va començar a bategar sorollosament. Es va aixecar amb el ganivet més punxant a la mà dreta, la lot a l’esquerra i el martell engalzat al cinturó.

—Vinga —va dir a ningú en concret.

Es va acostar a la porta sense fer soroll i la va obrir. Va encendre la lot i va enfocar ràpidament el cos d’en Nakata. El fregadís venia d’allà. La lot va il·luminar una cosa llarga i prima, de color blanc, que sortia revoltant-se de la boca d’en Nakata. Tenia la forma i el gruix d’un braç humà, i la mucosa que ho cobria brillava pàl·lidament. A en Hoshino li va recordar un carbassó. No sabia si era gaire llarg, però ja en devia haver sortit ben bé la meitat. En Nakata tenia la boca ben oberta, com una serp, per deixar-ho sortir. Potser fins i tot se li havien desencaixat les barres.

En Hoshino va empassar saliva fent molt soroll. La mà amb què aguantava la lot li tremolava lleugerament i feia vacil·lar el raig de llum. Renoi, com ho puc matar això?, va pensar. Pel que semblava, no tenia ni cames ni braços, ni ulls ni nas. És tan llefiscós que se m’escaparà. Com ho puc liquidar? Quina mena de cosa és?

Era un paràsit que fins llavors havia viscut amagat dins en Nakata? Era l’ànima del seu company? No, no podia ser ni una cosa ni l’altra. La intuïció li deia que aquella cosa tan fastigosa no podia haver estat tan temps dins aquell cos. Fins i tot ell ho veia. Devia venir d’algun lloc, i només aprofitava en Nakata com un conducte per arribar a la porta d’entrada. No ho puc permetre de cap manera, va pensar en Hoshino. Ho he de matar. Tal com ha dit el gat, ho he de liquidar amb tots els prejudicis que tingui.

Es va acostar al llit i va clavar el ganivet al que semblava el cap d’aquella cosa.

Va treure la fulla i l’hi va clavar una altra vegada, i una altra, i una altra. La cosa no oferia gaire resistència. Era com punxar una verdura tendra. Sota aquella superfície llefiscosa no hi havia ni carn ni ossos, ni òrgans ni cervell. Quan treia la fulla del ganivet, la mucosa tapava la ferida immediatament. No sortia sang ni cap altre líquid. No sent res, va pensar en Hoshino. Per molt que l’ataqués, allò continuava sortint de la boca d’en Nakata com si res.

En Hoshino va llençar el ganivet punxant a terra i se’n va anar al menjador a buscar el ganivet que tenia forma de destral. En tornar a l’habitació l’hi va clavar amb totes les forces i li va tallar el cap. Tal com es pensava, però, a dins no hi havia res: era ple de la mateixa substància blanca i llefiscosa que hi havia a l’exterior. El cap va caure a terra revoltant-se com un llimac, fins que al cap d’un moment va parar de moure’s, com si s’hagués mort. Tot i així, la resta del cos es continuava movent. La mucosa va cobrir la ferida, de manera que aquell ésser va recuperar la forma original i va continuar sortint de la boca d’en Nakata.

Quan va ser tot a fora, en Hoshino va veure que feia gairebé un metre de llarg i que tenia cua. Almenys podia distingir on començava i on acabava. La cua era curta i gruixuda, com la d’una salamandra, i s’acabava en punta. No tenia cames, ni ulls, ni boca, ni nas, però sí que tenia voluntat pròpia. De fet, és com si només tingués voluntat, va pensar en Hoshino, a qui no li va caldre cap raonament per inferir-ho: ho sabia i prou. Resulta que quan es mou adopta aquesta forma, va pensar, i va sentir una esgarrifança a l’espinada. Sigui com sigui, l’he de liquidar.

Tot seguit ho va provar amb el martell, però no li va servir de res. El tros que enfonsava amb el martell es tornava a omplir de seguida de pell i de mucosa. Va portar la tauleta del menjador i ho va trepitjar amb les potes, però no va aconseguir aturar-ho. Aquella cosa no parava d’avançar i, revoltant-se com una serp desmanyotada, s’anava acostant a la pedra d’entrada.

És un ésser únic, va pensar en Hoshino, i no hi ha cap arma que el pugui matar.

No li puc travessar el cor, ni estrènyer-li el coll, perquè no en té. Què puc fer? Això és el mal, i he d’evitar que entri per la porta. En Toro ja ho ha dit: «Quan ho vegis ja ho sabràs». I tenia raó. No puc deixar que visqui.

Va tornar al menjador a buscar alguna altra cosa que li pogués servir d’arma, però no va trobar res. Llavors va mirar a terra i va veure la pedra. La pedra d’entrada. Ja ho tinc!, va pensar. Ho esclafaré. Enmig d’aquella foscor, la pedra tenia un to més vermellós del que tenia normalment. En Hoshino es va ajupir i va intentar aixecar-la, però pesava tant que no la va moure ni un mil·límetre.

—Ei, ja tornes a ser la pedra d’entrada! —va exclamar—. Així, si et puc girar abans que arribi, ja no podrà entrar.

Fent un gran esforç, va intentar girar-la de nou, però la pedra no es va moure.

—No et vols moure, eh? —va dir esbufegant—. Em sembla que peses més que l’altra vegada. Encara em faràs caure els collons a terra.

Al seu darrere es continuava sentint el fregadís. Aquella cosa blanca s’anava acostant. No quedava gaire temps.

—Tornem-hi —va dir.

Va posar les mans a la pedra, va inspirar fins a omplir-se els pulmons, va aguantar l’aire i va concentrar tota l’atenció en un sol punt. Si no l’aixecava llavors, ja no ho podria tornar a intentar. Vinga, Hoshino!, es va dir. Ara és l’hora! Encara que t’hi quedis. Ho va intentar amb tot el vigor i, fent un bon crit, la va aixecar una mica. Llavors va treure les últimes forces que li quedaven i, com si l’arrenqués de terra, va aixecar-la una mica més.

El cervell se li va quedar en blanc i els músculs dels braços se li van enrampar.

Ja devia tenir els collons per terra. Tot i així, no la va deixar anar. Es va recordar d’en Nakata, que havia donat la vida per obrir i tancar aquella pedra. Ell havia d’arribar fins al final. En Toro li havia dit que havia heretat el paper del seu company. Els seus músculs reclamaven sang nova desesperadament, i els seus pulmons necessitaven aire per fer aquella sang, però li era impossible respirar. Era conscient que estava a tocar de la mort, que l’abisme s’obria davant els seus ulls, però va fer un últim esforç i va acabar de posar la pedra dreta. Llavors, pel seu propi pes, la pedra es va començar a decantar cap a l’altra banda i va caure a terra amb gran estrèpit. El terra va tremolar i els vidres van vibrar amb aquell pes descomunal. En Hoshino es va asseure deixant anar un gran esbufec.

—Molt bé, Hoshino —es va dir al cap d’un moment.

Un cop va tenir l’entrada tancada, ocupar-se d’aquella cosa blanca va ser més fàcil del que es pensava. El lloc on es dirigia ja estava tancat i ho sabia. Va deixar d’avançar i va començar a voltar pel pis buscant un lloc on amagar-se, potser volent tornar a entrar a la boca d’en Nakata. Tot i així, ja no li quedaven forces per escapar-se. En Hoshino la va perseguir i la va esbocinar amb el ganivet en forma de destral. Va fer bocins cada cop més petits, que es van revoltar una estona per terra, fins que van perdre la força i van parar de moure’s. Es van convertir en boletes rodones i es van morir, deixant uns rastres enganxosos a la catifa. En Hoshino va recollir les boletes amb una pala, les va posar en una bossa de brossa que va lligar amb cordill, i va posar la bossa dins una altra que també va lligar.

Finalment ho va posar tot dins una bossa de roba que va trobar en un armari.

Quan va estar, es va deixar caure a terra, respirant profundament. Tenia les mans tremoloses. Volia dir alguna cosa, però no li sortien les paraules.

—Ho has fet molt bé, Hoshino —va mormolar al cap d’una estona.

Tenia por que amb el terrabastall que havia fet atacant aquella cosa blanca i girant la pedra els veïns s’haguessin despertat i haguessin trucat a la policia. Per sort, però, no va passar res. No va sentir ni sirenes ni ningú trucant a la porta.

L’últim que volia era veure la policia.

En Hoshino sabia que els bocins d’aquella cosa blanca no tornarien a viure. Ja no tenen enlloc on anar, va pensar. Però no està de més assegurar-se’n, es va dir, i va decidir que a trenc d’alba aniria a la platja a cremar-los. Quan ja no fossin més que cendra, se’n podria tornar a Nagoya.

Ja eren vora les quatre, i començava a clarejar. S’acostava l’hora de marxar. Va fer la bossa, on, a més de roba de recanvi, va posar les ulleres dc sol i la gorra dels Chunichi Dragons, pel que pogués ser. Havia d’evitar que la policia l’enxampés a última hora. També es va endur una ampolla d’oli per encendre el foc, i el CD del trio «Arxiduc». Finalment va anar a l’habitació on jeia en Nakata, on l’aire condicionat continuava funcionant al màxim. Hi feia un fred que pelava.

—Ei, senyor Nakata —va dir—. Jo començo a passar. Em sap greu, però no em puc pas quedar per sempre. Quan sigui a l’estació trucaré a la policia i els diré que el vinguin a recollir. Ho hauré de deixar en mans d’algun agent mig simpàtic. No ens tornarem a veure, però jo no l’oblidaré mai. Em sembla que encara que volgués no podria.

L’aire condicionat es va aturar amb un soroll sec.

—Sap què, avi? —va continuar en Hoshino—. D’ara endavant, sempre que em passi alguna cosa pensaré: Què diria ara en Nakata? Què faria en aquest cas? No es pensi que és poc, això. Serà com si una part de vostè continués vivint en mi. No és que sigui el millor hereu, però és millor això que res, no?

Amb tot, la persona a qui es dirigia no era més que la despulla d’en Nakata. La part més important ja feia temps que se n’havia anat a un altre lloc, i en Hoshino ho sabia perfectament.

—Ei, tu —va dir després, acaronant la pedra, que tornava a ser una pedra normal, freda i rugosa—. Me’n vaig. Me’n torno a Nagoya. T’hauré de deixar en mans de la policia, com al senyor Nakata. Ja sé que t’hauria de tornar al temple d’on et vaig treure, però tinc tan mala memòria que no recordo on era. Ja em perdonaràs. No em llencis cap malefici, eh? Jo només vaig fer el que em deia el coronel Sanders. O sigui que si has de llençar algun malefici, ja saps a qui li toca. Bé, m’ha agradat coneixe’t. Tampoc t’oblidaré.

Llavors es va posar les Nike de sola gruixuda i va sortir del pis. No va tancar amb clau. A la mà dreta hi portava la seva bossa, i a l’esquerra la bossa de roba amb les restes d’aquella cosa blanca.

—Senyors —va dir mirant al cel de llevant—, és l’hora d’encendre la foguera.





49


L’endemà, poc després de les nou, sento un cotxe que s’acosta i surto al porxo. Al cap d’una estona veig arribar un Datsun quatre per quatre, amb unes rodes gruixudes i el xassís aixecat. Almenys fa mig any que no es renta. Al darrere hi porta dues taules de surf, llargues i gastades. Quan el motor s’atura torna el silenci.

S’obre la porta i en baixa un noi alt, amb una samarreta blanca i folgada, uns pantalons curts de color caqui i unes vambes gastades. A la samarreta, tacada d’oli, hi diu No FEAR. Té uns trenta anys. És ample d’espatlles, està molt moreno i porta una barba de tres dies. Els cabells li tapen les orelles. Segur que és el germà de l’Oshima, el que té una botiga de surf a Kochi.

—Ei —diu.

—Hola —li responc.

M’allarga la mà i encaixem al porxo. M’estreny amb força. Ho he encertat: és el germà de l’Oshima.

—Tothom em diu Sada —diu a poc a poc—. El meu germà em va trucar i em va demanar que et vingués a buscar —m’explica triant bé les paraules, com si tingués tot el temps del món—. Es veu que hi ha alguna urgència.

—Una urgència?

—Sí. Però no sé què és.

—Em sap greu que hagis hagut de venir —li dic.

—No pateixis —diu ell—. Pots marxar aviat?

—Estic en cinc minuts.

Mentre poso les coses a la motxilla, ell m’ajuda a tancar, xiulant tota l’estona.

Tanca la finestra, passa la cortina, tanca el gas, recull el menjar que queda i frega una mica la pica.

Per tal com s’hi mou, veig que la cabana és com una extensió d’ell mateix.

—Em sembla que li caus bé, al meu germà —em diu—. Pensa que té mèrit. Té un caràcter una mica difícil.

—Amb mi s’ha portat molt bé.

En Sada fa que sí amb el cap.

—Quan vol és molt amable —diu ell, sense allargar-se. M’enfilo al seient de l’acompanyant i deixo la bossa als meus peus.

En Sada engega, posa primera, treu el cap per la finestra per mirar la cabana una última vegada i prem l’accelerador.

—Aquesta cabana és de les poques coses que compartim —em diu mentre baixem pel camí. Es nota que està acostumat a conduir-hi—. Quan ens ve de gust, pugem aquí dalt i hi passem uns quants dies sols. —Es queda un moment pensant en el que acaba de dir, i finalment continua—: Per nosaltres ha estat un lloc important, i encara ho és. Quan hi ets és com si et carreguessis d’una energia tranquil·la. Saps què vull dir?

—Em sembla que sí —li dic.

—El meu germà em va dir que tu ho entendries —diu en Sada—. Hi ha gent que no ho entendrà mai.

La roba descolorida dels seients està plena de pèls de gos blancs. El cotxe fa olor de gos, de mar, de la cera de les taules de surf i de tabac. El botó de l’aire condicionat està trencat. El cendrer és ple de burilles, i el compartiment de la porta està atapeït de cintes de casset sense tapa i deixades de qualsevol manera.

—He entrat al bosc uns quants cops —li dic.

—Molt endins?

—Sí —dic—. El teu germà em va dir que no ho fes.

—I no li has fet cas.

—No.

—Una vegada jo també vaig anar molt endins. Fa cosa de deu anys.

Es queda una estona en silenci, concentrant-se en la conducció. Fem un revolt molt llarg, i els pneumàtics aixequen les pedres al seu pas. De tant en tant, al costat del camí hi ha algun corb que, en lloc d’aixecar el vol quan ens hi acostem, se’ns queda mirant amb una mirada encuriosida.

—I has trobat els soldats? —em pregunta tan tranquil, com si em demanés l’hora.

—I Vols dir els dos soldats?

—Sí —em diu mirant-me un moment—. Així has arribat fins allà.

—Sí —li responc.

Fa girar suaument el volant. La seva expressió no em diu res.

—Sada —li dic.

—Sí?

—Quan vas trobar els soldats ara fa deu anys, què vas fer?

—Que què vaig fer? —repeteix ell.

Faig que sí amb el cap i espero la resposta. Ell llença una mirada al retrovisor i torna a mirar endavant.

—No ho he explicat mai a ningú —em diu—. Ni tan sols al meu germà. Bé… germà o germana, digue-li com vulguis. Per mi és germà. Ell no en sap res, dels soldats.

Jo assenteixo i no dic res.

—I no crec que ho expliqui mai a ningú. Ni a tu. I tu potser tampoc ho voldràs explicar a ningú. Ni a mi. Entens què vull dir?

—Em sembla que sí —responc.

—I per què diries que és així?

—Perquè les paraules no serveixen per explicar el que hi ha allà. La resposta correcta no es pot expressar en paraules.

—Exacte —diu en Sada—. I si no ho pots explicar amb paraules, val més que no ho expliquis.

—Ni a tu mateix? —li pregunto.

—Ni a tu mateix —diu ell—. Val més no explicar-se res.

M’ofereix un xiclet de menta. N’agafo un i me’l poso a la boca.

—Has fet mai surf? —em pregunta.

—No.

—Te’n podria ensenyar —em diu—. Si tu vols, és clar. A la costa de Kochi hi ha molt bones onades, i no hi ha gaire gent. El surf és un esport molt més profund del que sembla. Fent surf aprens a no anar en contra de la natura, per molt violenta que sigui.

Es treu una cigarreta de la butxaca de la samarreta, se la posa a la boca i l’encén amb l’encenedor del cotxe.

—És una altra cosa que no es pot explicar amb paraules, que no es pot respondre amb un sí o un no. —Acluca una mica els ulls i treu el fum per la finestra—. A Hawaii hi ha un lloc que es diu Toilet Bowl. Es diu així perquè és on es troben les onades que van i vénen en totes direccions, i s’hi fan uns remolins tan bèsties que sembla una tassa de vàter. Si caus de la taula, t’enfonses al mar i et costa molt tornar a la superfície. Segons com, potser no hi tornes. Estàs sota l’aigua, amb tot d’onades que t’envolten, i no pots fer-hi res. És inútil moure els braços i les cames. Només serveix per cansar-te. No has estat mai en una situació tan crítica, però si no superes aquesta por no seràs mai un surfista de debò. T’has de trobar amb la mort cara a cara, conèixer-la i finalment superar-la. Quan ets enmig d’aquell remolí penses moltes coses. És com si et fessis amic de la mort i li poguessis parlar sense embuts.

En arribar a la reixa del camí, baixa del cotxe, tanca i posa el cadenat. Empeny la reixa un parell de cops per assegurar-se que ha tancat bé.

Després d’això no parlem gaire. Mentre condueix engega la ràdio, però veig que no l’escolta. Deixar-la engegada només és un símbol. Quan entrem als túnels perdem l’emissora, però a ell tant li fa. Com que l’aire condicionat està espatllat, a l’autopista hem d’anar amb les finestres abaixades.

—Si mai vols aprendre surf, ja saps que pots venir a Kochi —em diu quan veiem el mar Interior—. Al pis tinc una habitació lliure, i t’hi pots quedar el temps que vulguis.

—Gràcies —li dic—. Segur que vinc. Però no sé quan.

—Tens coses per fer?

—He de solucionar un parell de temes.

—Jo també —diu ell.

Ens estem una bona estona en silenci. Ell pensa en els seus problemes, i jo en els meus. Té la vista fixada a la carretera, i condueix amb la mà esquerra a la part de dalt del volant. De tant en tant encén una cigarreta. A diferència de l’Oshima, no corre. Va amb el colze dret recolzat a la finestra i en tot moment respecta el límit de velocitat. Només avança quan troba un cotxe que va realment a poc a poc.

Llavors accelera una mica, el passa i torna al carril lent.

—Fa molt que fas surf? —li pregunto.

—Sí —diu ell, i segueix un llarg silenci. Quan gairebé he oblidat que li he fet la pregunta, afegeix—: Des que anava a l’institut. Abans ho feia per divertir-me, però fa sis anys m’hi vaig posar seriosament. Treballava a Tòquio, en una gran agència de publicitat, però com que no m’agradava vaig plegar, vaig tornar aquí i vaig començar a fer surf. Vaig invertir els estalvis, vaig demanar diners als meus pares i vaig obrir la botiga. Com que sóc sol, puc fer més o menys el que vull.

—I Volies tornar a Shikoku?

—En part sí —diu—. Si no tinc el mar i la muntanya ben a prop, no acabo d’estar bé. En certa manera, la gent som el resultat del lloc on hem nascut. La nostra manera de pensar i de sentir estan lligades al clima i al paisatge. On vas néixer tu?

—A Tòquio. Al barri de Nakano.

—I hi vols tornar?

Faig que no amb el cap.

—No.

—I Per què?

—No tinc cap motiu per tornar-hi.

—Ah —fa ell.

—Em sembla que no estic gaire marcat pel paisatge ni pel clima.

—Ja —diu.

Es torna a fer el silenci. A ell no el molesta. A mi tampoc. No penso en res; només escolto la música de la ràdio. Ell no deixa de mirar endavant. Sortim de l’autopista, agafem una carretera cap al nord i entrem a Takamatsu.

Quan arribem a la biblioteca és vora la una. En Sada em deixa al davant i, sense baixar ni aturar el motor, se’n torna a Kochi.

—Gràcies —li dic.

—A veure si ens veiem aviat —diu ell.

Treu la mà per la finestra, em fa adéu amb un gest breu i arrenca fent xisclar els pneumàtics. Se’n torna a les seves onades, al seu món, als seus problemes.

Em poso la motxilla a l’esquena i entro per la portalada. Sento l’olor de l’herba del jardí, acabada de tallar. És com si fes mesos que no veig la biblioteca, però, ben mirat, només he estat fora quatre dies.

L’Oshima està assegut a recepció. Porta una camisa blanca i una corbata de color mostassa amb ratlles verdes. M’estranya veure’l encorbatat. Va amb les mànigues arremangades i sense americana. Davant seu, com sempre, hi ha una tassa de cafè i dos llapis esmolats.

—Ei —fa amb un somriure.

—Hola —li dic.

—T’ha portat el meu germà, oi? —Sí.

—No parla gaire, oi? —diu l’Oshima.

—Encara —li responc.

—Doncs has estat de sort. Segons amb qui, no obre boca.

—Que ha passat res? —li pregunto—. M’ha dit que hi havia una urgència…

L’Oshima fa que sí amb el cap.

—T’he de dir unes quantes coses. La primera és que… la senyora Saeki s’ha mort. Va tenir un atac de cor. La vaig trobar dimarts a la tarda, al seu despatx, asseguda a l’escriptori. Es va morir en sec, i pel que sembla no va patir.

Deixo la motxilla a terra i m’assec en una cadira.

—Dimarts a la tarda? —pregunto—. Avui és divendres, oi?

—Sí, avui és divendres. Es va morir després de la visita dels dimarts. Potser t’ho hauria d’haver dit abans, però no podia pensar com cal.

Em quedo clavat a la cadira. Segueix un llarg silenci. Des d’on sóc veig les escales que pugen al primer pis, la barana ben polida, el vitrall del replà. Eren unes escales amb un significat molt especial, ja que em portaven a ella. Ara, però, només són unes escales qualssevol. Ella ja no hi és.

—Ja et vaig dir que havia de passar —em diu l’Oshima—. Tant ella com jo ho sabíem. Tot i així, quan passa de debò no deixa d’afectar-te.

Fa una pausa. Penso que he de dir alguna cosa, però les paraules no em surten.

—Segons els seus desitjós, no hem fet cap funeral —continua l’Oshima—. La vam cremar. Vam trobar el testament en un calaix de l’escriptori. Ho ha deixat tot a la fundació que gestiona la biblioteca. A mi m’ha deixat la ploma Montblanc de record, i a tu un quadre. Aquell del noi a la platja. El vols, oi?

Faig que sí amb el cap.

—Ja l’he embolicat perquè te’l puguis endur.

—Gràcies —puc dir finalment.

—Kafka —em diu ell, fent-se rodolar, com sempre, un llapis pel palmell—. Et puc fer una pregunta? Faig que sí amb el cap.

—No calia que et digués que s’ha mort, oi? Ja ho sabies. Torno a fer que sí amb el cap. —Diria que sí.

—Ja m’ho semblava —diu l’Oshima, que deixa anar un sospir—. Vols beure alguna cosa? Sembla que vinguis del desert.

Tinc molta set, però no me n’adono fins que m’ho diu.

—Aigua, si us plau —dic.

Em porta un got d’aigua amb glaçons i me’l bec d’un sol glop. Sento una lleu punxada en un racó del cervell. Deixo el got buit al taulell.

—En vols més?

Faig que no amb el cap.

—Què penses fer ara? —em pregunta.

—Tornar a Tòquio —li responc.

—I què hi faràs?

—Primer de tot, anar a la policia i explicar-los el que sé. Si no, sempre em perseguiran. I després suposo que tornaré a l’institut. No és que me’n mori de ganes, però penso que almenys he d’acabar l’educació obligatòria. Si prenc paciència uns quants mesos l’acabaré, i després ja podré fer el que vulgui.

—Molt bé —diu l’Oshima, que acluca una mica els ulls per mirar-me—. És el millor que pots fer.

—A mi també m’ho sembla.

—Encara que et vulguis escapar, no tens enlloc on anar, oi?

—Suposo —dic.

—Em sembla que t’has fet gran.

Faig que no amb el cap. No puc dir res.

L’Oshima es dóna uns quants copets al pols amb la goma del llapis. El telèfon sona, però no en fa cas.

—Tots anem perdent coses importants —diu ell quan el telèfon para de sonar—. Oportunitats, possibilitats, sentiments que ja no tornaran… Forma part de la vida.

Però dins els nostres caps (almenys jo ho penso així) hi ha una habitació on podem anar guardant aquests records. Una habitació organitzada com els prestatges d’aquesta biblioteca. I per saber on és la nostra ànima, hem d’anar fent fitxes. De tant en tant n’hem de treure la pols, airejar-la i canviar-ne les flors. Dit d’una altra manera, cadascú ha de viure dins la seva pròpia biblioteca.

Miro el llapis que té a la mà. Em fa mal mirar-lo, però he de ser el noi de quinze anys més fort del món. O almenys ho he de fer veure. Inspiro profundament, m’omplo els pulmons d’aire i empenyo avall el nus de sentiments que tinc al pit.

—Que podré tornar algun dia? —li pregunto.

—És clar —diu ell, deixant el llapis sobre la taula. Es posa les mans al clatell i em mira—. Pel que m’han dit, de moment em faré càrrec de la biblioteca tot sol, però més endavant potser necessito un ajudant. Quan t’hagis alliberat de la policia i de l’institut, pots tornar. Si vols, és clar. De moment, ni la ciutat ni jo no ens mourem d’on som. Poc o molt, tots necessitem pertànyer a algun lloc.

—Gràcies —li dic.

—De res —em respon.

—El teu germà m’ha dit que m’ensenyaria a fer surf.

—Me n’alegro. No hi ha gaire gent que li caigui bé —em diu—. Té un caràcter una mica difícil.

Faig que sí amb el cap i somric. Són pastats.

—Kafka —diu mirant-me als ulls—. Potser m’equivoco, però em sembla que és la primera vegada que et veig somriure.

—Potser sí.

Efectivament, somric. I em poso vermell.

—Quan marxes?

—Ara mateix.

—No et vols esperar fins al vespre? Quan tanqui et puc portar a l’estació.

M’ho penso un moment, però faig que no amb el cap.

—Gràcies, però em sembla que val més que marxi ara.

Ell assenteix. Va al traster i en torna amb el quadre ben embolicat. Llavors posa el single de «Kafka a la platja» en una bossa i me l’allarga.

—És el meu regal.

—Gràcies —li dic—. M’agradaria tornar a veure el despatx de la senyora Saeki. Puc?

—Tu mateix.

—Que m’hi acompanyes?

—És clar.

Pugem les escales i entrem al despatx. Em planto davant l’escriptori, passo la mà per la superfície i penso en les coses que deu haver absorbit al llarg de tots aquests anys. M’imagino l’última imatge de la, senyora Saeki, de boca per avall sobre els papers. La recordo com estava gairebé sempre, asseguda i escrivint d’esquena a la finestra. Jo li portava un cafè, i en sentir-me entrar ella aixecava el cap i em somreia.

—Què escrivia? —pregunto a l’Oshima.

—No ho sé —em contesta—. L’únic que et puc dir és que se n’ha anat d’aquest món amb un munt de secrets.

I amb un munt de teories, penso jo.

La finestra és oberta, i la brisa del mes de juny fa moure suaument la vora de la cortina. Se sent una lleu olor de mar. Recordo el tacte de la sorra de la platja.

M’allunyo de l’escriptori, m’acosto a l’Oshima i l’abraço. El seu cos prim em desperta una certa nostàlgia. Ell m’amoixa els cabells.

—El món és una metàfora, Kafka —em diu a l’orella—. Però, per tu i per mi, aquesta biblioteca és l’únic lloc que no ho és. Anem on anem, aquesta biblioteca no deixarà de ser el que és. Ho entens?

—És clar —li responc.

—És real, única i especial. No hi ha res que la pugui substituir.

Faig que sí amb el cap.

—Adéu, Kafka.

—Adéu, Oshima —li dic—. La corbata et queda molt bé.

Se separa de mi, em mira a la cara i somriu.

—Esperava que ho diguessis.

Em poso la motxilla a l’esquena, vaig a peu fins a l’estació i agafo un tren de rodalies que em porta a l’estació de Takamatsu. Passo per la finestreta i compro un bitllet fins a Tòquio. Hi arribaré a la nit. Suposo que em quedaré a dormir en algun lloc, i demà ja acabaré d’arribar a Nogata. Tornaré a estar sol en aquella casa tan gran. No m’hi espera ningú, però no tinc cap lloc on tornar.

Des d’una cabina de l’estació truco al mòbil de la Sakura. És a la feina, però em diu que pot parlar un moment.

—Me’n torno a Tòquio —li dic—. Ja sóc a l’estació de Takamatsu. Només volia que ho sabessis.

—Així, ja no ets un fugitiu?

—Suposo que no.

—Als quinze anys és massa aviat per marxar de casa —diu ella—. Per cert, què hi faràs a Tòquio?

—Suposo que tornaré a l’institut.

—A la llarga, no te’n penediràs —diu—. Ja ho veuràs.

—Tu també tornaràs, oi?

—Sí. Potser al setembre. A l’estiu vull viatjar una mica.

—Què ens veurem?

—Sí, és clar —diu ella—. Em dones el teu telèfon?

Li dono el de casa, i ella l’apunta.

—L’altre dia vaig somiar en tu —em diu.

—I jo en tu.

—Que era una mica verd?

—Potser sí —admeto—. Però només era un somni. I el teu?

—El meu no. Al meu anaves voltant per una casa molt gran que semblava un laberint. Buscaves una habitació però no la trobaves. I a la casa hi havia algú que et buscava a tu. Jo et cridava per avisar-te, però no em senties. M’ho vaig passar malament. Quan em vaig despertar estava cansada de tant cridar. Em vas fer patir.

—Em sap greu —li dic—. Però només era un somni.

—No t’ha passat res dolent, oi?

—No, no m’ha passat res dolent.

No m’ha passat res dolent, em dic a mi mateix.

—Adéu, Kafka —em diu—. He de tornar a la feina. Però si tens ganes de parlar, truca’m, sents?

—Adéu… germana —li dic.

Deixo enrere el pont i el mar, i a l’estació d’Okayama faig transbord per agafar el shinkansen. M’instal·lo al seient i tanco els ulls, deixant que el cos se m’acostumi al suau vaivé del vagó. Tinc el quadre de «Kafka a la platja» als meus peus, ben embolicat. Sento que hi és.

—Vull que em recordis —diu la senyora Saeki, que aixeca el cap i em mira als ulls—. Si tu em recordes, tant me fa que tots els altres m’oblidin.

El temps et cau a sobre com un antic somni ambigu. Tu avances per deixar-lo enrere, però encara que te’n vagis fins als confins del món no te’n podràs escapar.

Tot i així, hi has d’anar. Hi ha coses que no pots fer si no arribes als confins del món.

Poc després de Nagoya comença a ploure. Miro com les gotes corren pel vidre, dibuixant línies en la foscor. El dia que vaig marxar de Tòquio també plovia.

M’imagino que plou en molts llocs: al bosc, al mar, a l’autopista, a la biblioteca, als confins del món…

Tanco els ulls i em deixo anar, relaxant els músculs. Sento el brunzit monòton del tren. I llavors, gairebé sense adonar-me’n, vesso una llàgrima. Noto que em baixa per la galta, se m’atura al llavi i al cap d’un moment s’asseca. No passa res, em dic. Només és una llàgrima. Ni tan sols sembla meva. Deu ser una gota de la pluja que cau a fora. He fet el que havia de fer?

—Has fet el que havies de fer —diu el noi que es diu Corb—. Ningú ho hauria fet millor. Realment, ets el noi de quinze anys més fort del món.

—Però encara no sé què vol dir viure —dic.

—Mira el quadre —em diu ell—. I escolta el vent.

Faig que sí amb el cap.

—Tu pots.

Torno a fer que sí amb el cap.

—Val més que dormis —diu el noi que es diu Corb—. I quan obris els ulls ja formaràs part d’un món nou.

M’adormo. I quan obro els ulls ja formo part d’un món nou.





HHARUKI MURAKAMI (村上春樹 , Murakami Haruki) (Kyoto, 12 de gener de 1949) és un autor de novel·les i contes japonès.

Si bé va néixer a Kioto, visqué gran part de la seva joventut a Kōbe. El pare era fill d’un monjo budista, mentre que la mare és filla d’un mercader d’Osaka, però ambdós ensenyaven literatura japonesa.

Des de la joventut, Murakami va estar molt influït per la cultura occidental, en particular, per la música i literatura. Va créixer llegint nombroses obres d’autors estatunidencs, com Kurt Vonnegut, Richard Brautigan i Jack Kerouac. Són aquestes influències occidentals les que sovint distingeixen Murakami d’altres escriptors japonesos.

Estudià literatura i dramatúrgia grega a la Universitat de Waseda (Soudai), on conegué la seva dona, Yoko. La seva primera feina va ser en una botiga de discos (igual que un dels seus personatges principals, Toru Watanabe de Norwegian Wood). Abans d’acabar els seus estudis, Murakami obrí el bar de jazz «Peter Cat» a Tòquio, que romangué obert entre 1974 i 1982.

El 1986, després del gran èxit de la seva novel·la Tòquio blues, abandonà el Japó per a anar a viure a Europa i a Amèrica. El 1984 va canviar la seva residència a Fujisawa (Kanagawa), Tòquio, per Oiso (Kanagawa), a aquest canvi van seguir una sèrie de viatges a Itàlia i Grècia. El 1991 va impartir classes a la Universitat de Princeton (Nova Jersey) primer com a docent convidat, després com a professor convidat. El juliol de 1993 va ser contractat per la Tufts University a Medford (Massachusetts).

Tornà al seu país el 1995 arran del terratrèmol de Kobe, la ciutat de la seva infantesa, així com l’atac de gas sarín que la secta Aum Shinrikyo perpetrà al metro de Tòquio, fets sobre els quals escriuria. En l’actualitat resideix a Oiso des del 2001.

El 2011 li va ser concedit el Premi Internacional Catalunya.





Notes


[1] Owan-yama: Muntanya del bol. (N. del t.) <<



[2] Goma: en japonès, sèsam. (N. del t.) <<



[3] Toro: la part més greixosa de la tonyina, molt apreciada per fer sushi. (N. del t.) <<



[4] Tekka: rotllos d’arròs, algues i tonyina. (N. del t.) <<





