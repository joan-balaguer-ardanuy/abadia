Aquest comèdia ens explica com en Falstaff arriba al poble de Windsor sense diners i per aquest motiu decideix cortejar dues senyores casades. Els escriu cartes d’amor idèntiques, però com que els criats de les respectives senyores es neguen a entregar-les-hi, en Falstaff els pega. Els criats, per venjança, els hi expliquen als marits de les dues dones les intencions d’en Falstaff; un marit no en fa cas però l’altre vol esbrinar quines són les intencions de Falstaff.

Hi ha una llegenda que explica que la reina Elizabeth va quedar tan encantada amb el personatge de Falstaff a les dues parts d’Enric IV que va demanar a Shakespeare que escrivís una comèdia en la qual Falstaff fos el personatge principal. És possible que no sigui veritat, però té molta gràcia la idea d’un Falstaff reencarnat per una sol·licitud reial i transportat des de les tavernes, els bordells i el camp de batalla a la petita ciutat de Windsor on dues senyores casades li juguen una divertida sèrie de males passades.





William Shakespeare





Les alegres casades de Windsor


Traducció de Josep Carner



ePUB v2.0

Calamanga 21.11.13





Títol original: The Merry Wives of Windsor

William Shakespeare, 1599

Traducció: Josep Carner, 1909

Edició digital: Calamanga (v1.0)

Segona edició: EpubCat (v2.0)

ePUBCat base r1.3





Al confrare en poesia, Adrià Gual, autor-actor, com el gran Will, glosador de Shakespeare a «Les alegres comares».



JOSEP CARNER





Nota de la transcripció


Aquesta traducció de Les Alegres Casades es va editar el 1909, molt abans, per tant, de l’aparició del Diccionari i Normes de Gramàtica de Pompeu Fabra, entre 1917 i 1918. Això fa que Josep Carner faci servir unes normes gramaticals i ortogràfiques que eren les acceptades en aquell moment, i així mateix han sigut respectades en aquesta transcripció.





Nota de l’edició


Per facilitar-ne la lectura, s’han normalitzat alguns termes i formes gramaticals al català modern. També s’ha adaptat al títol a Les alegres casades de Windsor, tal com es representa en l’actualitat aquesta obra teatral en lloc de Les alegres comares de Windsor emprat per Josep Carner.





PRÒLEG


Amics, gent catalana, jo us diré com la senyora Page: «Aneu-se’n a casa, a riure d’aquesta alegre història, davant d’una bona foguera». Aquesta comèdia memorable us serà comportívola i agradosa perquè es noblement casolana. Belles burgeses, honorables marits, aquesta comèdia fomenta les besades conjugals i fa grotesca la temptació. El vici té sempre alguna cosa de Falstaff. La virtut, quan es ben sana, es àgil, desperta i joconda.

LES ALEGRES COMARES són una lloança de la castedat, però de la castedat alegre, o sigui amb una arma més per batre la concupiscència: la rialla. Jo em penso que LES ALEGRES COMARES són avui d’una actualitat especial (a més a més de la llur perenne actualitat artística). Hi ha avui, a Catalunya, qui predica el vici com a refinament, la sensualitat com a vida alliberada. Se predica un Renaixement que esdevindria per un camí tot cerebral, i a conseqüència d’una idolatria forçada de la bellesa exterior. Se vol posar don Joan a la moda, en aquest punt, serà bo que ens recordem del Falstaff.

Ningú més que jo desitjaria la finesa, el viure agençat, el triomf de les elegàncies, Però crec, com un dels personatges de la bella escena lírica que gairebé tanca LES ALEGRES COMARES DE WINDSOR, que la Sobirana de les Fades, qui du corona d’un etern esclat, odia els sutzes i la sutzetat.

Per això he traduït amb veritable joia aquesta facècia contra la impuresa. La senyora Ford i la senyora Page —que són, me sembla, una mica catalanes—, riuen amb un admirable entrenament, del dimoni luxuriós, golut, deforme, interessat i matusser. El dimoni de la luxúria entre tots els esperits caiguts es el més abominable, perquè ni tant sols es prim, encara que molts no se’n adonin fins després.

Ah, pobres testes d’adolescent, torçades sobre el coixí a la matinada, com les evoca el Baudelaire! Ah, caparrons femenins que sovint contorba una imatge vaga, murmurant rimes d’encantament! Tots aquests miratges, totes aquestes fascinacions, no són més que metamorfosis del vell Falstaff. Goethe, en el seu Faust, quan el doctor parla d’estrelles, de flors, d’imatges galanes, fa dir pel Mefistòfil la veritat de les coses. —Saps com acabarà tot això? —I es respon ell mateix amb un gest brutal. Si tu hi haguessis sigut, oh, Margarida innocent, qui et deixaves sostreure insensiblement a la dolça memòria de ta mare, per un bon home fracassat que al cap i a la fií se tenyia els cabells!

Jo voldria que aquesta versió de LES ALEGRES COMARES servís, perquè en alguna ocasió, manta faramalla, manta cobejança, manta gruixuda temptació, fos tirada a aquell cove tradicional de la higiene casolana, que de vegades pot esdevenir —malgrat tota la literatura dels perversos— símbol de dignitat, segurança d’una vida riallera, i divertida alliberació de les angoixes que pretenguin alterar nostra plascèvola equanimitat.

JOSEP CARNER





PERSONATGES


SIR JOAN FALSTAFF

FENTON Jove cavaller.

SHALLOW Jutge de pau camperol.

SLENDER Cosí de Shallow.

SR. FORD Cavaller resident a Windsor

SR. PAGE Cavaller resident a Windsor

WILLIAM PAGE Fill de Mr. Page

SIR HUCH EVANS Capellà gal·lès.

DOCTOR CAIUS Metge francès.

L’HOSTALER DE LA LLIGACAMA.

BARDOLF Seguici de Falstaff.

PISTOL Seguici de Falstaff.

NYM Seguici de Falstaff.

ROBIN Patge de Falstaff.

SIMPLE Criat de Slender.

RUGBY Criat del doctor Caius.

SENYORA FORD.

SENYORA PAGE.

SENYORETA ANNA PAGE Sa filla, enamorada de Fenton.

SENYORA QUICKLY Serventa del Dr. Caius.

CRIATS DE PAGE, DE FORD, etc.

L’escena transcorre a Windsor i els seus voltants.





ACTE I





ESCENA I


A Windsor davant de Can PAGE

(Entren el jutge SHALLOW, SLENDER i Sir HUCH EVANS)

SHALLOW:

Es debades, Sir Huch, no feu per manera de convèncer-me. Duré la cosa a la cambra estel·lada. Maldament ell s’anomenés vint vegades Sir Joan Falstaff, no es riuria de mi, Robert Shallow, escuder.

SLENDER:

Escuder del comtat de Glocester, jutge de pau, i coram.

SHALLOW:

Sí, cosí Slender, i també Cust-alorum.

SLENDER:

Sí, del ratolorum! gentilhome de naixença, senyor Clergue, qui signa armigero en tota mena d’escriptures, canvia’ls, rebuts, citacions i contractes; armigero a tot arreu.

SHALLOW:

Sí, així es com firmem, i així hem firmat, sense interrupció, de tres sigles ençà.

SLENDER:

Ho feren abans que ell tots els seus descendents, i després d’ell ho faran tots els seus avant-passats; i tots junts us mostraran damunt de llur casaca una dotzena de bestioles blanques.

SHALLOW:

Es una casaca del any de la picor.

EVANS:

Damunt d’una vella casaca s’hi poden molt ben trobar bestioles blanques que facin picor. L’una cosa lliga molt bé amb l’altra; aquests animals són habituals al home i esdevenen un símbol de tendresa.

SHALLOW:

Les besties de que us parlàvem no són sinó lluços de riu; lo més salat de la cosa es que la casaca sigui vella.

SLENDER:

Cosí, podria llevar-vos algun quarter?

SHALLOW:

Certament, si us casàveu.

EVANS:

Si vol quarter, acabarà per malmetre la casaca.

SHALLOW:

Gens ni mica.

EVANS:

Per nostra Dona! si us lleva un quarter de la casaca, us l’haurà d’esquarterar, i no us en quedaràn més que bocins. Però tant se val, deixem-ho corre; no es això lo que ens interessa. Si el cavaller Falstaff ha comesa alguna dolenteria contra vós, jo, membre de l’Església, m’ocuparé amb tota l’ànima de posar entre vosaltres dos arranjaments i concerts.

SHALLOW:

No; n’ha d’haver esment el tribunal; hi ha hagut un cas de violència.

EVANS:

No convé pas que el Consell judiqui casos de violència; actes semblants no testimonien oblit del temor de Déu; el tribunal, tingueu-ho present, judica les contravencions on es notori l’oblit del temor de Déu, i no pas els cassos de violència; entengueu-ho bé.

SHALLOW:

Ah, pel meu nom! si jo encara fos jove, això s’acabaria a la punta de l’espasa.

EVANS:

Més val que els vostres amics esdevinguin espasa i acabin aquest negoci; i a més, que jo covo en el meu cervell un projecte que podria resultar d’una saviesa excel·lent. Hi ha una certa Anna Page, filla del senyor Jordi Page, que es una flor virginal de certa gentilesa.

SLENDER:

La senyoreta Anna Page? Té la cabellera bruna, i parla amb una dolçor femenina.

EVANS:

Justament; i es el millor partit que es pugui desitjar, i son avi (que Déu el cridi a la resurrecció dels benaventurats!) li va donar en el llit de mort set-centes lliures de bona casta, d’or i argent, perquè ella en gaudeixi tot d’una que arribi als disset anys. Fóra una bona ocurrència que arraconant les vostres quimeretes anéssiu a demanar les noces del senyor Abraham i la senyoreta Anna Page.

SLENDER:

Son avi li deixà set-centes lliures?

EVANS:

Sí, i son pare es home per donar-li un cabal més gran.

SHALLOW:

Conec la jove damisel·la, i m’apar dotada sortosament de les gracies de natura.

EVANS:

Set-centes lliures i les esperances; d’això sí que se’n diu estar ben dotada.

SHALLOW:

Vaja, anem tot d’una a veure l’honrat senyor Page. En Falstaff es a la casa?

EVANS:

Per què enganyar-vos? Desprecio el mentider, com si es tractés d’un home fals o d’un home que no digués veritat. El cavaller, Sir Joan, es a can Page; us prego que us deixeu menar pels qui us volen bé. Vaig a tustar a la porta per demanar el senyor Page. Tusta Ep! ep! Déu beneeixi la vostra casa!



(Entra en PAGE)

PAGE:

Qui hi ha?

EVANS:

Una benedicció de Déu, i un amic vostre, i el jutge Shallow, i heus-aquí el jove senyor Slender qui tal volta us podrà contar una novella història, si fóssiu avinent a la cosa.

PAGE:

Estic content de veure Vostres Senyories en perfecta salut. Senyor Shallow, moltes mercès pel botí de la cacera que m’heu enviat.

SHALLOW:

Senyor Page, estic content de veure-us; mil benediccions per vostre cor magnànim! Hauria volgut que fos millor el fruit de la cacera, però l’assolírem contra llei. Cóm està la bona senyoreta Page? Ara i sempre us estimo de tot cor, oidà, de tot cor.

PAGE:

Senyor, grans mercès.

SHALLOW:

Jo sóc qui us ho agraeix; que us plagui o no, jo sóc qui us ho agraeix.

PAGE:

Estic contentíssim de veure-us, mon bon senyor Slender.

SHALLOW:

Senyor, cóm està el vostre llebrer selvatgí? He sentit dir que l’han vençut a les corregudes de Cotsale.

PAGE:

No s’ha pogut escatir bé la cosa senyor.

SLENDER:

Es clar; què direu vós, què heu de dir!

SHALLOW:

Què ha de dir ell, es clar! Fou per culpa vostra, per culpa vostra. Es un gos admirable.

PAGE:

No, senyor, es un goig peter.

SHALLOW:

Senyor, es un bon gos i un gos bonic; no es pot dir més, es bo i bonic! Es aquí Sir Joan Falstaff?

PAGE:

Sí, senyor, es a casa i voldria interposar els bons oficis de la meva amistat entre vosaltres.

EVANS:

Això es dir lo que pertoca a un cristià.

SHALLOW:

M’ha ofès, senyor Page.

PAGE:

Si fa o no fa, ja ve a confessar-ho, senyor.

SHALLOW:

Una cosa es confessar i un altra reparar, no es això, senyor Page? M’ha ofès, sí, m’ha ofès, per mon nom; en una paraula, m’ha feta una ofensa. Creieu-me: Robert Shallow, escuder, assegura que està ofès.



(Entren Sir JOAN FALSTAFF, BARDOLF, NYM i PISTOL)

PAGE:

Heus-aquí Sir Joan.

FALSTAFF:

Vaja, senyor Shallow, voleu, doncs, acudir al rei en queixa contra mi?

SHALLOW:

Cavaller, heu batut mos servents, occit mon isard, i enfonsat la porta de la caseta del guarda.

FALSTAFF:

Però no he besat la seva filla.

SHALLOW:

No es tracta d’això. Haureu de respondre d’aquests estropicis.

FALSTAFF:

De seguida; jo els he fet, aquests estropicis. Heus-aquí ma resposta.

SHALLOW:

El tribunal resoldrà la qüestió.

FALSTAFF:

Us convindria millor que ningú se’n enterés; se riuran de vós.

EVANS:

Paucaverba, Sir Joan, i estigueu a to.

FALSTAFF:

Bones paraules? Lo que calgui. Slender; us he abonyegat la testa; quin tort al·legueu contra mi?

SLENDER:

En bona veritat, el duc a la meva testa el tort que em féreu, i així mateix, el que em feren els bergants estafadors a vostre servei, que es diuen Pistol, Nym i Bardolf. Me menaren a la taverna, m’embriagaren, i em prengueren, al cap-de-vall, tot lo que duia a les butxaques.

BARDOLF:

Què! Si era formatge de Bambury!

SLENDER:

Bé, bé, ara no en parlem d’això.

FALSTAFF:

Com s’entén, Mefistòfil!

SLENDER:

Com vulgueu, però ara no parlem d’això.

NYM:

Tot plegat, misèria. Com si diguéssim, pauca, pauca. Miseria, vetho-aquí.

SLENDER:

Oh! A on es Simple, mon criat? Ho sabeu, cosí?

EVANS:

Quietud, per amor de Déu. Mirem d’entendre’ns. Si no m’enganyo, hi ha tres àrbitres en aquest negoci, o sia: hi ha el senyor Page, videlicet, senyor Page; hi sóc jo, videlicet jo; i finalment i darrerament hi ha el tercer, l’hostaler de la Lligacama.

PAGE:

Som tres per entendre en l’afer, i redactar una concòrdia entre ells.

EVANS:

Perfectament; jo escriuré damunt les meves tauletes una exposició de l’afer. I tot seguit treballarem per resoldre la qüestió amb la major prudència que s’ens ocorri.

FALSTAFF:

Pistol?

PISTOL:

Us escolto amb tota l’orella.

EVANS:

Pel diable i son avia! Quina mena de parlar es aquesta: «Escolto amb tota l’orella.» Això es estil emfàtic.

FALSTAFF:

Pistol, prenguéreu la bossa del senyor Slender?

SLENDER:

Sí, ho juro per mos guants, me l’ha presa, i si no fos veritat això que dic, que mai més me arreceri la meva cambra espaiosa! I m’ha pres set croats en peces de sis penics, i sis carolus de llautó, i dos xílings del rei Eduard, comprats a raó de dos xílings i dos penics cadascú a Jacob, el moliner. Sí, per mos guants.

FALSTAFF:

Pistol, el fet està fonamentat en la veritat sincera?

EVANS:

Està fonamentat en l’engany, ja que consisteix en robar una bossa.

PISTOL:

(a Evans) Silenci, fill de les serres gal·leses! A Falstaff Senyor, siguem concedit lluitar contra aquesta espasa de ferro colat. Afirmo que tu has mentit per la barba; que mentires, oh, ninot de neu, que has dit mentida.

SLENDER:

Aleshores, per mos guants, ha sigut aquest altre.



Senyala Nym

NYM:

Tingueu cura, senyor, i acabeu les vèrboles. Si us enganxeu amb mi, jo no cauré pas tot sol en el parany! Vet-aquí tot lo que em pertoca dir-vos.

SLENDER:

Per mon capell, es aquest, doncs; aquest de la encesor de la cara. Maldament no em pugui recordar de lo que esdevingué quan fui embriagat, tanmateix no sóc un ase, sabeu.

FALSTAFF:

a Bardolf Què responeu, home de porpra?

BARDOLF:

Qui, jo, senyor? Dic que el galant senyor s’embriagà fins a perdre els cinc sentiments de natura.

EVANS:

Calia dir els cinc sentits! Ah, Déu meu! Lo que fa la ignorància!

BARDOLF:

I que estant embriac, senyor, l’hauran, com se sol dir, ennavegat; i així, a la fií del capdavall, s’haurà jugat el joc.

SLENDER:

Sí, el dia de la feta també parlàveu llatí. Però es igual; després de lo que m’ha passat, no em vull embriagar mai més sinó amb persones honrades, polides i religioses. Si m’embriago serà amb gent que tingui el temor de Déu i no amb vils embriacs.

EVANS:

Així; Déu me jutgi, d’això se’n diu una intenció virtuosa.

FALSTAFF:

Ja heu sentit, senyors, que tot fou negat. Ja heu sentit.



(La senyoreta ANNA PAGE entra, duent vi. La senyora PAGE i la senyora FORD la segueixen)

PAGE:

No, filla meva, emporteu-vos-en el vií, ja beurem allà dins.



(ANNA PAGE se’n va)

SLENDER:

Oh, cel! es la senyoreta Anna Page!

PAGE:

Com! són vós, senyora Ford.

FALSTAFF:

A fe meva, senyora Ford, sou admirablement benvinguda. Permeteu, volguda senyora…



La besa

PAGE:

Muller, doneu la benvinguda als senyors. Vingueu, senyors, menjareu cadascú una part d’un pastell de cassa, ben calent. Anem-hi, m’apar que ofegarem totes les renyines en el got.



(Surten tots, excepte SHALLOW, EVANS i SLENDER)

SLENDER:

Donaria quaranta xílings per tenir a mà el meu llibre de sonets i cançons. (Entra SIMPLE) Simple, vós aquí? D’on veniu? Anant per aquest camí, valdrà més que em serveixi jo mateix, fa? Vós no teniu tampoc al damunt vostre el llibre d’enigmes? El teniu?

SIMPLE:

El llibre d’enigmes? Com s’entén? No us l’emmanllevà Alícia Shortcake a la darrera diada de Tot Sants, abans de San Miquel?

SHALLOW:

Veniu, cosí; avanceu, mon cosí. Us esperem. Haig de dir-vos lo següent, mon cosí. Hi ha, com si diguéssim, una proposició, una mena de proposició feta d’una manera vaga per Sir Huch que estava aquí. M’enteneu?

SLENDER:

Sí, sí; me portaré d’una manera raonable, i si la cosa també ho es, faré lo que demana la raó.

SHALLOW:

Sí, però feu per manera de capir-me.

SLENDER:

Es lo que faig, senyor.

EVANS:

Atengueu bé les advertències que us faci, senyor Slender. Jo us explicaria la cosa, si fóssiu capaç de quedar bé.

SLENDER:

No; vull fer lo que em digui el cosí Shallow. Excuseu-me, per favor; com que ell es jutge de pau de l’encontrada, i això que jo no sóc res!

EVANS:

Però no es aquest el cas; la qüestió està en el vostre casament.

SHALLOW:

Aquest es el punt, amiguet.

EVANS:

Casar-vos, aquest es el punt, i casar-vos amb la senyoreta Anna Page.

SLENDER:

Bé, si això es així, consento en casar-m’hi, amb totes les clàusules que siguin de raó.

EVANS:

Però, podeu estimar aquesta dona? Feu-nos-ho saber amb la vostra boca o els vostres llavis, car un filosof sosté que els llavis són una part de la boca; conseqüentment parleu clar i net. Us sentiu una corrent amorosa envers la donzella?

SHALLOW:

Cosí Abraham Slender, podreu estimar-la?

SLENDER:

Així ho conto, senyor; jo faré tot lo que pertany a un home qui vol conduir-se raonablement.

EVANS:

No es això! Per les ànimes benaventurades del paradís! Heu de respondre de lo que pugueu. Podeu decantar el vostre desig envers ella?

SHALLOW:

Això es lo que ens heu de dir: si té un bon dot, us hi voldreu casar?

SLENDER:

Coses més grans faria si m’ho aconselleu, mon cosí, en quan no contravinguéssiu el fur de la raó.

SHALLOW:

Per amor de Déu! Concebeu-me, comprengueu-me, estimat cosí; lo que faig es pel vostre bé. ¿Us sentiu capaç d’estimar la donzella?

SLENDER:

M’hi casaré, senyor, perquè m’ho recomaneu. Si l’amor no es gran al començament, el cel ja el faré decréixer quan ens coneguem millor, quan siguem casats i tinguem forces ocasions de conèixer-nos l’un a l’altre. Espero que la familiaritat engendrarà el despreci. Mes si m’ho dieu: «caseu-vos-hi», m’hi casaré; en això hi estic dissolut, i d’una manera molt dissoluta.

EVANS:

D’això se’n diu respondre aciençadament, si s’exceptua l’erro que hi ha en la paraula dissolut. La seva intenció era bona.

SHALLOW:

Sí, me sembla que el meu parent duia bona intenció.

SLENDER:

Així era, o sinó que em pengin, ves!



(Torna ANNA PAGE)

SHALLOW:

Veus-aquí, Anna, la gentil damisel·la. Voldria tornar-me jove per amor de vós, senyoreta Anna.

ANNA:

El dinar es a taula; mon pare desitja que li feu honor amb vostra companyia.

SLENDER:

No em moro pas de gana; us dono les gracies, en veritat. (A SIMPLE) Aneu, amic; al capdavall sou el meu criat; aneu a servir mon cosí Shallow. (SIMPLE se’n va) Un jutge de pau pot tenir de vegades fretura del servent d’un conegut seu, qui ho dubta? No disposo més que de tres criats i d’un brivall, i això durarà fins que la mare sigui morta, però, què hi fa? Ara per ara visc a la faisó d’un pobre gentilhome.

ANNA:

No tornaré entrar sense vós, senyor; no s’asseuran a taula mentre no hi sigueu arribat.

SLENDER:

Per mon honor, no menjaré pas. Us remercio igual, igual, que si mengés.

ANNA:

Entreu senyor, jo us ho preg.

SLENDER:

Més m’estimaria deambular per aquí. Tantes gracies. L’altre dia fent exercici d’armes amb un mestre d’esgrima me vaig fer un set a la barba; férem tres passades d’arma per un guisat de prunes cuites; d’ençà d’aleshores que no puc suportar el baf de la vianda calenta. Per què lladren així els vostres cans? Roden óssos per la ciutat?

ANNA:

Me penso que sí, senyor; n’he sentit dir alguna cosa.

SLENDER:

Es un divertiment que m’agrada força, però tinc un geni més prompte que cap criatura nada a l’Anglaterra. Us ve temença quan veieu un ós en llibertat, fa?

ANNA:

Sí, certament, senyor.

SLENDER:

Oh, jo hi estic avesat, i de quina manera! Vint vegades he vist el Sackerson en llibertat, i l’he agafat per la cadena. Però les dones —mireu, us ho prometo— quan el veien, eixordaven a crits i a clapits; les dones, a fe a fe, no els poden sofrir; es clar també que són unes bestiasses ben lletges.



(Torna PAGE)

PAGE:

Veniu, car senyor Slender, veniu; us estem esperant.

SLENDER:

No vull pas menjar; grans mercès, senyor.

PAGE:

Per tots els sants, no heu de complir la vostra voluntat; veniu, home, veniu.

Empenyent-lo per fer-lo avençar



SLENDER:

No, no, per favor; mostreu-me el camí.

PAGE:

Passeu doncs, senyor.

SLENDER:

Sou vós, senyoreta Anna, qui ha de passar primera.

ANNA:

Gens ni mica, senyor; passeu, jo us ho preg.

SLENDER:

Jo no passaré davant, es ben cert; no, a fe a fe, no; no cometeré aquesta impolidesa.

ANNA:

Senyor, jo us ho preg.

SLENDER:

Més m’estimo ésser incivil que pesat. Sou vós mateixa la qui fa tort a polidesa, a fe a fe.



(Se’n van)





ESCENA II


Al mateix indret

(Entren Sir HUCH EVANS i SIMPLE)

EVANS:

Aneu endavant, tot dret, i demaneu pel camí qui mena a la casa del doctor Caius. Allà trobaràs una senyora Quickly que hi serveix en qualitat de dida, o de criada, o de cuinera, o de planxadora, o de bugadera, o de repassadora.

SIMPLE:

Bé, senyor.

EVANS:

Atúrat; encara hi ha quelcom de més important; dóna-li aquesta lletra. Es una dona molt íntima de la senyoreta Anna Page. Aquesta lletra es per demanarli i pregar-li que serveixi les pretensions de vostre senyor davant de la senyoreta Anna. Aneuhi corrents, si us plau. Vaig a acabar de dinar; ara duràn el formatge i les pomes.



(Se’n van)





ESCENA III


Una cambra al hostal de la Lligacama

(Entren FALSTAFF, l’HOSTALER, BARDOLF, NYM, PISTOL i ROBIN)

FALSTAFF:

Hostaler de la Lligacama!

HOSTALER:

Què diu el gros monument? Vés de parlar d’una manera aciençada i entenimentada.

FALSTAFF:

Francament, hostaler, convé que reformi algun de mos servents.

HOSTALER:

Acomiada’ls, oh formidable Hèrculi; que deambulin, que prenguin la fresca. Alça, alça.

FALSTAFF:

Vivint ací, gastaré deu lliures per setmana, si fa o no fa.

HOSTALER:

Ets un Cèsar, un Kaiser, un emperador, un empaperador, com vulgui. Prendré en Bardolf a mon servei; obrirà les botes i farà caure el vií. He parlat com cal, Hèctor gegantí?

FALSTAFF:

Sí, feu-ho, car hostaler.

HOSTALER:

He dit; ja pot seguir-me. (A BARDOLF) Te vull veure fent escumejar la cervesa i arranjant el vií. No tinc més que una paraula; segueix-me.



(Se’n va l’HOSTALER)

PISTOL:

I altres tants dimonis al seu encalç. Vaja, cal dir: minyó, aconseguiu-la.

NYM:

El daixonses m’agrada! Va bé, va bé. Aquests angèlics faran el meu fet.

FALSTAFF:

Veus-aquí una lletra que li he escrita amb tots els ets i uts; i després, una altra per la dona d’en Page, qui ara mateix acaba d’adreçar-me dolces miradetes, i de recorre el meu cos amb una mirada intel·ligent. El fulgor de sos ulls venia a daurar tant aviat la meva cama com el meu abdomen majestuós.

PISTOL:

Com el sol brilla damunt del femer.

NYM:

L’imatge està meravellosament.

FALSTAFF:

Oh, ha passat revista als meus encisos exteriors amb una expressió d’aviditat tant gran, que la roentor de ses mirades me encenia com un mirall ardent. Heus-aquí una lletra per ella. També ella s’encarrega de la bossa; es una veritable Guaiana, terra d’or i de munificència. Jo seré el cobrador d’impostos de totes dugues, i elles seran les meves pagadores; seran les meves Índies Orientals i Occidentals, i jo mercadejaré amb els dos països. Tu vés, porta aquesta lletra a la senyora Page, i tu, aquesta, a la senyora Ford. Serem poderosos, fillada meva, serem poderosos.

PISTOL:

Jo, que cenyeixo espasa, haig de convertir-me en un Mercuri, un Pandaro de Troia? Si això esdevingués, que el diable se’n ho endugui tot plegat!

NYM:

No vull macular-me amb la baixesa del daixonses; quedeu-vos la lletra. Vull mantenir la conducta d’un home de bona conducta.

FALSTAFF:

(A ROBIN) Té, brivall, porta aviat aquestos missatges; vola, com la meva barqueta, cap a la ribera d’or. (Als dos altres) Vosaltres, bergants, fora d’aquí; correu, desaparegueu com borrallons de neu. Hala, acolliu-vos a un altre banda, gireu-me les espatlles. Cerqueu un recer, arreplegueu els fatos. Perquè Falstaff vol seguir la dèria del segle, guanyar fortuna com un francès, dobles bergants, i ho farà ell tot sol, no més amb son patge galonejat.



(Se’n van FALSTAFF i ROBIN)

PISTOL:

Que els voltors recargolin tos budells! Amb una ampolla, i amb daus fal·laciosos, arreu arreu sotmetré l’acabalat i el pobre. Jo vull que la butxaca me dringui, i que tu, ensems, te trobis mancat de tota cosa, turc miserable de la Frígia.

NYM:

En ma testa s’hi conjuminen operacions que ens donaran venjança.

PISTOL:

Vols assolir venjança?

NYM:

Sí, pel cel i son estel!

PISTOL:

Amb la llengua o el glavi?

NYM:

Jo? Amb totes dugues coses. Vull descobrir a en Page el daixonses d’aquest amor.

PISTOL:

I jo, igualment, tinc ganes de contar a en Ford que Falstaff, àvol criatura, se resol a amanyagar sa coloma, prendre son or, i sollar el tàlem estimat.

NYM:

No deixaré refredar el daixonses. Excitaré la còlera d’en Page a que ampri les metzines. Li donaré la icterícia; aquest canvi de color duu afectes perillosos. Veus-aquí el verdader daixonses.

PISTOL:

Ets el déu Mart dels descontents; jo t’ajudaré; passa endavant.



(Se’n van)





ESCENA IV


Una cambra del doctor CAIUS

(Entren la senyora QUICKLY, SIMPLE i RUGBY)

QUICKLY:

Me sents, Joan Rugby? Joan Rugby! puja al graner, si et plau, i mira si veus arribar nostramo, el senyor Doctor Caius. Si tornés i trobés algú a casa, el sentiríem, com de costum, ofendre la paciència de Déu i l’anglès de llei.

RUGBY:

Vaig a posar-me al aguait.



(Se’n va RUGBY)

QUICKLY:

Vés, i jo et prometo que aquesta nit, pel treball, menjarem un bon petit àpat a la darrera claror del carbó de terra. —Es un brau minyó, servicial, lo més plaent que pugui ésser un criat en una casa; i, jo us en responc, no fa l’espieta ni provoca renyines. Son major defecte es el de resar a tothora; d’aquest cantó es una mica testaferm, però cadascú te son defecte. Deixem-ho corre. Dieu que Pere Simple es vostre nom?

SIMPLE:

Sí, a falta d’un de millor.

QUICKLY:

I senyor Slender es el nom del vostre amo?

SIMPLE:

Justament.

QUICKLY:

No duu una barbassa rodona com el coltell d’un guanter?

SIMPLE:

No, certament; te una careta petita i una petita barbeta groga, una barba del color de Caín.

QUICKLY:

Un home de dolç temperament, no es això?

SIMPLE:

Sí, no hi ha dubte, però que sap bellugar les mans tant bé com qualsevol que trobéssiu d’aquí on estèu fins allà on es. S’és batut amb un guardabosc.

QUICKLY:

Què dieu! Ah, ja ho crec que el conec; no posa el cap així, i no va tot encartonat quan camina?

SIMPLE:

Sí, justament, es tal com dieu.

QUICKLY:

Aneu, aneu; tant-de-bo que Nostre Senyor no enviés pitjor sort a Anna Page. Digueu al senyor Rector Evans, que faré tot lo que pugui pel vostre senyor: Anna es una bona noia, i desitjo…



(Torna RUGBY)

RUGBY:

Fugiu! Ai, que torna el senyor!

QUICKLY:

Aquí ha arribat la nostra última hora. Correu a aquella porta, jove, entreu al despatx. (Hi tanca en SIMPLE) No es deurà quedar gaire estona. Ep, Joan Rugby! Ep! Joan! A on ets, Joan? Vina, corre! Vés, Joan; guaita que li passa al amo; tinc por de que estigui malalt; veig que no entra. (Canta) Tra, la, la, la…



(Entra el doctor CAIUS)

CAIUS:

Què diable canteu? No m’agraden les criaturades. Aneu, si us plau, a cercar en mon despatx una capça verda, un cofre verd, verd.

QUICKLY:

Ja ho sento, ja; us la duc de seguida. Quina sort que no hagi entrat ell mateix a cercar-la. Si hagués trobat el jovencell! La sang li hauria pujat al cap.

CAIUS:

Uf! uf! per mon nom, fa molta xafogor. Men vaig al pati. A on es el bergant de Rugby?

QUICKLY:

Ep! Joan Rugby, Joan!

RUGBY:

Aquí estic, senyor.

CAIUS:

Sou en Jan Rugby; volia dir-vos que sou un Jan, Rugby. Avant, prengueu l’espasa i aneu darrera meu cap al pati.

RUGBY:

Allà està a punt, senyor, darrera la porta.

CAIUS:

Per ma fe, trigo massa. Què hi oblidat? Ah, algunes herbes remeieres que són al meu despatx; per tot un realme no voldria haver-me-les deixades.

QUICKLY:

Ai, pobre de mi! Ara trobarà el jovencell, i es posarà com una fúria.

CAIUS:

Oh, diable, diable! Què hi ha dintre el meu despatx? Traïció! lladres! Rugby, portem l’espasa gran.



(Empeny SIMPLE cap a fóra)

QUICKLY:

Mon bon senyor, calmeu-vos!

CAIUS:

I per què haig de calmar-me!

QUICKLY:

El jovencell es un home de bé.

CAIUS:

Què hi fa aquest home de bé en el meu despatx? No hi vull homes de bé en el meu despatx.

QUICKLY:

Per amor de Déu, no sigueu tant flegmàtic; escolteu el què de la cosa. Ha vingut amb un encàrrec del rector Evans.

CAIUS:

Bé.

SIMPLE:

Sí, es veritat, senyor, per pregar-li…

QUICKLY:

(A SIMPLE) Quietud, si us plau.

CAIUS:

(A QUICKLY) Deseu la llengua, vós. (A SIMPLE) Vós, conteu-me lo esdevingut.

SIMPLE:

Per pregar a aquesta dama de bé, servidora vostra, que digués alguna parauleta a la senyoreta Anna Page, en favor de mon amo, qui s’hi voldria casar.

QUICKLY:

Això es, i no altra cosa; això i res més; però el que es jo no tinc cap fretura de llevar les castanyes del foc.

CAIUS:

Sir Huch Evans us ha fet venir? Apropa’m un full de paper, Rugby. (A SIMPLE) Vós, espereu-vos un moment. (Escriu)

QUICKLY:

(Baix, a SIMPLE) Es una gran benaurança que estigui tant tranquil. Si se li hagués acudit posar-se com una fúria, hauríeu vist quin espetec i quina melancolia! Mes, a pesar d’això, donzell, faré tot lo que pugui pel vostre senyor, perquè lo que hi ha, al capdavall, es que el doctor francès, mon amo… puc ben anomenar-lo mon amo perquè, sabeu, li guardo la casa, li rento el blancatge, li faig les trafiques de la cervesa, pasto el pa, estarrejo, disposo el menjar i el beure; vaja, tot ho enllesteixo.

SIMPLE:

Es una tasca ben feixuga haver de maldar d’aquesta manera.

QUICKLY:

Veritat? Ah, ja us ho prometo, oidà, que es ben feixuga! I llevar-se d’hora, i colgar-se qui sap quan! Bé, tant mateix us ho diré a l’orella, però no en digueu ni una paraula d’això; el meu amo també està enamorat de la senyoreta Anna, però tant se val, conec el cor d’Anna. No està a casa vostra ni a casa nostra.

CAlUS:

(A SIMPLE) Vós, estaquirot, entregueu aquest bitllet a Sir Huch. Mal llamp! es un repte per un duel; li tallaré la gorja en el parc, i ensenyaré a aquest estaquirot de capellà a ficar-se en les coses. Fareu bé d’anar-vos-en; no fóra bo que us quedéssiu. Mal llamp! li tallaré les dugues orelles. Mal llamp! no li deixaré un sol os que ell pugui llençar en acabat al seu goig.



(Se’n va SIMPLE)

QUICKLY:

Per amor de Déu! Ell no parlava sinó pel seu amic.

CAIUS:

Tant se me’n dóna per qui parlés. No em prometéreu que Anna Page fóra meva? Mal llamp! Mataré aquest clergue janaç; escullo l’hostaler de la Lligacama per mesurar les nostres espases. Mal llamp! Vull que Anna Page sigui per mi!

QUICKLY:

Senyor, la donzella us estima, i tot anirà bé. Deixeu que la gent faci el seu parloteig. Bah! Tant mateix…

CAIUS:

Rugby, veniu al pati amb mi. Mal llamp! si no puc haver Anna Page, anireu al carrer. Vingueu me al darrera, Rugby.



(CAIUS se’n va amb RUGBY)

QUICKLY:

Lo que haureu es un cap de carbassa. No; jo sé lo que pensa Anna sobre aquest punt. No hi ha una dona a Windsor que conegui el pensament d’Anna millor que jo, i que tingui damunt d’ella l’influencia que jo tinc, gracia a Déu.

FENTON:

(Des de fóra) Hi ha algú? Déu vos guard.

QUICKLY:

Qui pot venir? Això m’intriga. Acosteu-vos a la casa, si us plau.



(Entra FENTON)

FENTON:

Que tal, bona dona, què hi ha? Com te trobes?

QUICKLY:

Molt bé quan sa Senyoria me fa la mercè de preguntar-m’ho.

FENTON:

Quines noves tenim? Com està la gentil senyoreta Anna?

QUICKLY:

Sí, per ma fe, senyor, ella es ben gentil, i ben conforme, i ben dolça, i ben amiga vostra; us ho puc ben dir, gracia a Déu!

FENTON:

Te penses que em pugui reeixir l’aventura? No perdré pas les meves fadigues?

QUICKLY:

Si haig de dir veritat, tot està en el voler de les potencies celestials; però així mateix, senyor Fenton, juraria damunt l’Evangeli que sou estimat. No té, vostra senyoria, una berrugueta damunt del ull?

FENTON:

Sí, certament, n’hi tinc una, però què té que veure…?

QUICKLY:

Ah, senyor Fenton, es tota una història! Anna es una criatura tant xalesta! Però, us ho prometo, es la millor noia, que mengi pa. Ahir parlàrem tota una hora d’aquesta berruga. Mai faré tantes rialles com a la vora d’aquesta noia. Però si haig de parlar amb franquesa, la veig massa inclinada a la melangia, al embadaliment; jo crec que això es un bon averany. He acabat; continueu.

FENTON:

Magnífic. La veuré avui. Té, aquí tens diners per tu. Parla a favor meu, i si la veus abans que jo, dóna-li records.

QUICKLY:

Ja ho crec que sí. No en mancaria d’altre! Sí, en nom de Déu, li parlarem, i al primer instant en que reprenguem la nostra confidència, li contaré a Vostra Senyoria més coses de la berruga, i dels altres enamorats.

FENTON:

Molt bé, adéu; ara porto pressa.



(Surt)

QUICKLY:

Saludo Vostra Senyoria. (Se’n va FENTON) Es, de bo de bo, un gentilhome lleial, però Anna no l’estima. Jo conec els sentiments d’Anna millor que ningú. Vaja, entrem. M’he deixat quelcom i no sé què deu ésser.



(Surt)





ACTE II





ESCENA I


Davant de Can PAGE

(Entra la SENYORA PAGE amb una lletra a la mà)

SENYORA PAGE:

Com! en els dies esplendorosos de ma beutat poguí escapar a les lletres d’amor, i ara hi fóra exposada! Veiam. (Llegeix) «No em demaneu la raó del amor que sento per vós, que encara que l’amor pugui demanar el seny per director, no el pren mai per conseller. Vós no sou una joveneta, jo no sóc tampoc un jovenet; heus-aquí que la simpatia comença. Vós sou alegre, jo també. Je, je! un altre grau de simpatia que ens lliga. A vós us plau el vií d’Espanya, i a mi igualment. Se pot arribar a una major simpatia? Que et basti, senyora Page, —si la amor d’un soldat pot bastar-te—, el saber que jo t’estimo. No diré: Apiada’t de mi; no es aquest l’estil d’un soldat. Te diré: Estimem. Signat: Ton cavaller abnegat, per tu a batre’s disposat amb tot un coratge ardit, sigui de dia o de nit, o amb qualsevol claredat. JOAN FALSTAFF». Quin Herodes abominable! Oh, món de pecat i de cràpula! Un home que no es pot tenir de vell, i encara vol passar per un galant primicer! Quina maleïda imprudència pot haver trobat en el meu comportament aquest flamenc embriagat, que gosi emprendre’m d’aquesta manera? Oh, i ni tres vegades l’he atalaiat! Què hauré pogut dir-li? Vaig tenir esment de contenir la meva alegria, Déu me valgui! En bona fe, vull presentar una moció al parlament futur per la repressió dels homes. Com podré venjar-me d’ell? perquè tinc fretura de venjar-me, tant cert com que el seu dintre es tot farcit de púdings.



(Entra la senyora FORD)

SENYORA FORD:

Senyora Page, me podeu ben creure. Men anava a casa vostra.

SENYORA PAGE:

També jo anava a casa vostra; paraula d’honor. Feu una cara tota malicosa.

SENYORA FORD:

Vet-aquí una afirmació que no es rebedora. Us puc ensenyar la prova de que es al inrevés.

SENYORA PAGE:

N’estic contenta, però jo us veia d’aquesta manera.

SENYORA FORD:

No, si no dic que no. Lo que dic es que podria ensenyar-vos la prova de que es al inrevés. Oh, senyora Page, aconselleu-me.

SENYORA PAGE:

De què’s tracta, veïna?

SENYORA FORD:

Oh, veïna, si no fos per la petita bagatel·la d’un escrúpol, podria arribar a un seti d’honor.

SENYORA PAGE:

Que es faci penjar la bagatel·la, veïna, i prengueu l’honor. Com es això? Rieu-vos de les bagateles. Què os ha passat?

SENYORA FORD:

Si volgués anar al infern no més que per una petita eternitat, o cosa pareguda, tot d’una podria ingressar en l’ordre de cavalleria.

SENYORA PAGE:

Estàs de verbes, Sir Alícia Ford! Vet aquí un cavaller estantís, ma benvolguda; jo et responc de que no ompliries gaire lloc en el llibre de la cavalleria.

SENYORA FORD:

Estem perdent el temps. Llegiu això, llegiu. Aquí veureu com podria guanyar-me un títol. Heus-me decidida a malparlar dels homes grossos, mentre me quedin ulls capaços de distingir el volum de les persones. I això que aquest no flastomava, i lloava la modèstia en les dones, i enraonava amb tanta saviesa i gentilesa contra les coses inconvenients, que un hom hauria jurat que sos sentiments se concertaven amb les seves paraules, però ja conec que no tenen res que veure i no se’ls pot lligar per cap banda; venen a ésser, com si diguéssim, el salm número cent amb la musica de la cançó de les gonelles verdes Per amor de Déu, quina tempesta ha llençat damunt les platges de Windsor aquesta balena que té la ventresca plena de tones d’oli? Quin venjança serà bona de fer? Me penso que el millor acudit fóra divertir-lo amb esperances, fins i tant que el foc maleit de la concupiscència l’hagi fos en el seu propi llard. Heu vist jamai una cosa com aquesta?

SENYORA PAGE:

L’he vista lletra per lletra, sinó que el nom de Page està a contes del nom de Ford. Per consolar-te plenament d’aquest misteri insultant, aquí tens la germana bessona de la teva lletra; però la teva pot quedar-se amb l’heretatge, perquè t’asseguro que la meva no hi pretén gota. Juraria que en té un miler de cartes d’aquesta mena, ja escrites i amb un blanc per posar-hi el nom. I de noms, ja en deu haver posat més de mil, i nosaltres no tenim sinó les escorrialles. Se’ns dubte les farà imprimir totes plegades, perquè tant se li en dóna l’una com l’altre. Però amb mi que no hi pensi; m’estimaria més ésser una geganta colgada sota el mont Pelion. Ah! vint tórtores luxurioses se poden assolir, abans que un home honest!

SENYORA FORD:

Oidà, tot es igual; la mateixa lletra, la mateixa mà, els mateixos mots. Què s’ha pensat de nosaltres?

SENYORA PAGE:

Jo què sé! Gairebé estic temptada de barallar-me amb la meva virtut, i de tractar-me a mi mateixa com a una inconeguda. Per força ha d’haver notat en mi alguna cosa reprensible; no essent així no hauria pas anat al abordatge amb aquesta insolència.

SENYORA FORD:

Al abordatge dieu? Oh! ja us prometo que no passarà del pont.

SENYORA PAGE:

I jo també. Si arriba a atènyer les escotilles, en ma vida em torno a posar a la vela. Venjèmnosen; donem-li cadascuna una cita; fem veure que encoratgem la seva persecució amorosa; fem-lo trescar enginyosament de promesa en promesa, fins que sos cavalls restin com a penyora a cal hostaler de la Lligacama.

SENYORA FORD:

Jo aniré a mitges amb vós en totes les maleses que no comprometin la subtilitat del nostre honor. Ah! si el meu marit veia aquesta lletra! fóra un aliment inacabable per la seva gelosia!

SENYORA PAGE:

Guaiteu-lo; precisament ara arriba, i mon bon marit també. El meu està tant lluny de la gelosia, com jo estic lluny de donar-n’hi motiu; i me sembla que la distancia es immensa.

SENYORA FORD:

Vós sou la ditxosa.

SENYORA PAGE:

Anem a conspirar totes dues contra el gros cavaller.



(Se retiren a un costat)

(Entren FORD, PISTOL, PAGE i NYM)

FORD:

Espero que no passarà res de tot això.

PISTOL:

En certs negocis l’esperança es un gosset sense delit que es deixa endur la presa. Sir Joan cobeja la teva muller.

FORD:

Bah, estimat senyor, la meva dona no es jove.

PISTOL:

Totes les emprèn, la rica i la pobre, la jove i la vella, i l’una i l’altra a l’ensems. Creu-me, vol menjar del teu plat. Ford, obre l’ull.

FORD:

Què ell estima la meva dona?

PISTOL:

Amb una gran roentor de les seves entràmenes. Aixeribiu-se o resigneu-vos al paper de Sir Aclew, de testa frondosa. No vulgueu que ens donin un nom odiós.

FORD:

Quin nom, senyor?

PISTOL:

Testa enramada, senyor. Adéu, vigila; no acluquis l’ull; mira que els lladres arriben de nit. Ford, deixonde’t, abans que s’acosti el bon temps, que aleshores el cucut cerca son consonant. Veniu, senyor Nym, caporal. Creieu-vos-el, senyor Page, lo que ens digui es veritat.



(Surt PISTOL)

FORD:

No esvalotaré, i tindré cura d’estar al corrent.

NYM:

Aquesta es la veritat. No tinc el daixonses de mentir. Ell m’ha ofès en moltes daixonses. Volia que daixonses la seva lletra, però jo cenyeixo espasa, i l’espasa me conquerirà la vianda en cas de fretura. Estima la vostra muller; això es la qüestió i el daixonses. Jo sóc conegut per Nym, el caporal; jo enraono, i sostinc les coses que dic; aquesta es la veritat; sóc conegut per Nym, i en Falstaff estima la vostra muller. Adéu-siau; no tinc el daixonses de vendre’m a base de pa i formatge; vet-aquí el daixonses.



(Surt NYM)

PAGE:

(Apart) Vet-aquí el daixonses, ha dit. Aquest mestre te un gran talent per posar els daixonses de la manera que puguin perjudicar més el sentit comú.

FORD:

(Apart) Tinc ganes de trobar en Falstaff.

PAGE:

(Apart) En ma vida se m’ha fet coneixedor un tanoca tant afectat i amb una semblant cançó del enfadós.

FORD:

(Apart) Descobreixo quelcom, n’armarà una de bona.

PAGE:

(Apart) No creuria de res un trapella com aquest, maldament el rector del poble respongués de la seva paraula.

FORD:

(Apart) Me sembla que es una persona com cal i un home de seny. Ja veurem.

PAGE:

(A sa muller) Ah! ets aquí, Guida?

SENYORA PAGE:

A on aneu, Jordi? Escoltem.

SENYORA FORD:

(Al seu marit) Què passa, Frank estimat? A què ve aquesta malenconia?

FORD:

Jo malenconia? No tinc cap mena de malenconia. Tornen a casa, aneu.

SENYORA FORD:

Oh! de segur que teniu algun nuvolot que us enquimera. Veniu, senyora Page?

SENYORA PAGE:

Us vaig en seguiment. Tornareu a l’hora de dinar, Jordi? (Baix a la senyora FORD) Escolteu, veieu aquesta dona que ve cap aquí? Serà la nostra missatgera envers l’indigne cavaller.



(Entra la senyora QUICKLY)

SENYORA FORD:

(A la senyora PAGE) Jo ho pensava també, us ho prometo; es una dama que ens ve com l’anell al dit.

SENYORA PAGE:

Aneu a veure ma filla Anna?

QUICKLY:

Ja es segur! i què tal, com està la benvolguda senyoreta Anna?

SENYORA PAGE:

Entreu amb nosaltres i la veureu. Hem de parlar-vos.



(Surten la senyora PAGE, la senyora FORD i QUICKLY)

PAGE:

Què són aquestes novetats, senyor Ford?

FORD:

No heu sentit lo que m’ha dit aquell home? No l’heu sentit?

PAGE:

I vós no heu sentit lo que m’ha dit el seu company?

FORD:

Creieu que han parlat amb el cor a la mà!

PAGE:

Que se’n vagin als corbs aqueixos trapacers! No penso que el cavaller tingui cap pensament d’aquesta mena; ha acomiadat aqueixos criats, i ells han vingut a acusar-lo de voler-nos fer un tort. Ara, havent deixat el seu servei, ja no són més que dos bergants que corren per aquests mons a la bona de Déu.

FORD:

Estaven al seu servei?

PAGE:

Es clar.

FORD:

Això no treu cap valor a l’advertència que ens donen. Sir Joan s’està a la Lligacama?

PAGE:

Sí que s’hi està. Si es veritat que cerca la meva muller, ja li abandono coralment, i veurem si en pot assolir cap més cosa que una rebufada.

FORD:

No dubto pas de la virtut de la meva muller; però tanmateix no m’agradaria veure l’un al costat del altre. Ve un moment que la confiança es excessiva; no vull ésser un dormilega, i ningú em podrà llevar certes inquietuds.

PAGE:

Aquí teniu l’hostaler de la Lligacama qui s’acosta parlant en alta veu; per fer una cara tant alegre ha de tenir vií a la testa o diners a la butxaca. Déu us guard, hostaler.



(Entra l’HOSTALER i SHALLOW)

HOSTALER:

Oidà, no faltaria més! Un gentilhome com tu, una autoritat de la justícia!

SHALLOW:

Us segueixo, hostaler, us segueixo. Déu us guard vint camins, senyor Page. Senyor Page, voleu ésser dels nostres? Ens divertirem en gran.

L’HOSTALER:

Digues-li de que es tracta, autoritat de la justícia; digues-li, mon brau minyó.

SHALLOW:

D’un combat a mort, senyor, un duel entre Sir Huch, el capellà gal·lès, i Caius, el metge gavatx.

FORD:

Benvolgut hostaler de la Lligacama, haig de dir-vos un mot.

L’HOSTALER:

Què vols, mon brau minyó?



(S’enraonen apart)

SHALLOW:

(A PAGE) Volen venir amb nosaltres a veure-ho? El xiroi hostaler està encarregat de mesurar llurs espases, I crec que els ha citat a bandes diferents, perquè diuen, i es ben cert, que el capellà no està de verbes. Escolteu-me; vaig a contar-vos la contarella.

L’HOSTALER:

No heu pas de tenir algun embolic judicial amb el meu hoste, amb el meu galant escollit?

FORD:

Gens ni mica; però us donaré un gerro de vií d’Espanya tot rohent si m’hi presenteu, dientli que m’anomeno Brook. Tot plegat es per una facècia.

L’HOSTALER:

Vinga la mà, mon brau minyó. Podràs fer la teva entrada, i les teves giragonses —es això?— i el teu nom serà Brook. Ah, es un cavaller ben joiós. Veniu? Anem, ànimes de ma vida.

SHALLOW:

Sóc amb vós, l’hostaler.

PAGE:

He sentit dir que el francès manejava l’espasa admirablement.

SHALLOW:

Bah, bah, hi ha alguna cosa millor que aquests artificis, senyor. Avui armeu una gran bunior amb els vostres intervals, els vostres passos, les vostres estocades i que se jo quanta cosa. L’ànima, senyor Page, l’ànima; això es lo que cal. Jo he passat una temporada en que, a tots quatre, tant ben plantats com sou, us hauria enfilat com a rates.

L’HOSTALER:

Veniu, fillets, veniu. Hi anem?

PAGE:

Us seguim. M’agradaria més veure com s’enfurismen que com se baten.



(Surten PAGE, SHALLOW i l’HOSTALER)

FORD:

Si en Page vol aquietar-se com un beneit, i descansar tranquil·lament en la virtut de la seva fràgil meitat, jo no en sé tant de gomboldar la testa amb el llençol. Ahir a can Page, la meva dona, va veure en Falstaff; lo que va passar no ho sé. Ui, ui, ui! s’ha d’escatir lo que hi ha en el fons de tot això; la meva disfressa me servirà pel sondeig d’en Falstaff. Si la trobo fidel, no hauré perdut el meu treball; i si no m’ho es, hauré fet santament.



(Surt)





ESCENA II


L’hostal de la Lligacama

(Entren FALSTAFF i PISTOL)

FALSTAFF:

No et deixaré ni un penic.

PISTOL:

Molt bé! Jo convertiré la terra en una ostra, i l’obriré amb la punta de la meva espasa. Senyor, mireu que us tornaré lo que em deixeu apenes guanyi alguna cosa.

FALSTAFF:

Ni un penic. M’havia semblat suara que us havia d’emparar el meu crèdit perquè poguéssiu emmanllevar sobre penyores. He turmentat mos bons amics a fií d’obtenir tres terminis per vós i el vostre camarada Nym, i sense el meu auxili hauríeu hagut de mirar a través dels ferros d’una gàbia, com un parell de micos. Estic condemnat a les flames eternes per haver jurat a gentilhomes de ma coneixença que vosaltres éreu soldats coratjosos i persones de vàlua, i quan la senyora Bridget perdé el mànec de son vano, vaig fer perjuracions de que tu no el tenies.

PISTOL:

No vas partir amb mi? No guanyares quinze penics?

FALSTAFF:

T’has tornat boig, bergant, t’has tornat boig d’imaginar que jo esposaré la meva ànima de franc? I bé, s’ha acabat, no t’arrepengis més a Sir Falstaff, no he nascut per ésser la teva forca. Vés, no et manca altra cosa que un breu gabinet i una mica de gent; vés a viure en el teu domini de Pickt-hacht; hala. De manera que no volies portar una lletra per encàrrec meu, traïdor? Tu et fiques en coses del honor, tu, abisme de baixesa! Com s’entén? Tot lo més, que pugui fer-ho jo això de conservar la precisa delicadesa del meu honor, tot lo més jo, jo; i això que algun cop, deixant de banda la temença del cel, i amagant el meu honor sota les ombres de la necessitat, me veig obligat a valdre’m d’astúcies, d’enganys i de trapaceries; i vós, bergant, preteneu que vostres parracs, vostre ull de gat mesquer, vostres paraules de taverna, vostres juraments impúdics, siguin coronats per la diadema del honor! No voleu fer lo que us dic, no?

PISTOL:

Me vaig amorosint. Què més se li pot demanar a un hom?



(Entra ROBIN)

ROBIN:

Senyor, hi ha una dona que voldria parlar-vos.

FALSTAFF:

Que s’apropi.



(Entra QUICKLY)

QUICKLY:

Dono el bon jorn a Vostra Senyoria.

FALSTAFF:

Bonjorn, senyora.

QUICKLY:

Senyoria, si us plau, aquest nom no em pertoca.

FALSTAFE:

Doncs, bona noia.

QUICKLY:

Puc jurar que ho sóc, tal com ho era la meva mare al donar-me a llum.

FALSTAFF:

Dono fe al teu jurament. Què em vols?

QUICKLY:

Podria jo concedir a Vostra Senyoria una paraula o dues?

FALSTAFF:

Dues mil, encisera, i et donaré audiència.

QUICKLY:

Hi ha, senyor, una senyora Ford… Veniu una mica més cap aquí, si us plau. Jo, m’estic amb el doctor Caius.

FALSTAFF:

Bé, digues. La senyora Ford, eh?

QUICKLY:

Vostra Senyoria ho ha entès perfectament. Una mica més cap aquí, si un plau.

FALSTAFF:

Te responc de que ningú ens escolta. Aquestos són mos criats, entens? mos criats.

QUICKLY:

Vostres criats? Déu els beneeixi i els empari en son servei.

FALSTAFF:

Bé; la senyora Ford! I quines noves me’n dueu?

QUICKLY:

Verament, senyor, es una criatura excel·lent: Jesús, Jesús! Vostra Senyoria es una mica bojot. Què s’hi farà? Jo demano a Déu que us perdoni, i a nosaltres també.

FALSTAFF:

La senyora Ford… veiam, la senyora Ford.

QUICKLY:

Veureu; aquí teniu el com i el què de la qüestió. L’heu entrenada d’una tal mena de manera, que es una cosa meravellosa. El més enfaristolat de tots els cortesans que corren per aquí, quan la cort es a Windsor, no l’hauria mai poguda entrenar d’aquesta mena de manera; i això que no n’hem vistos pocs ni gaires per aquestos indrets de cavallers i de lords, i de gentilhomes en carrossa! Sí, paraula; carrosses i més carrosses, lletres i més lletres, presents i més presents; i que flairaven de debò, semblaven tots ells de mesc; i anaven, en bona fe, amb robes de seda i or que zumzejaven harmoniosament; i deien coses elegants, i tenien vins dolços com una mel, dels més costosos i delicats; us prometo que n’hi havia per guanyar el cor de qualsevol dona. Doncs ja veieu, no van poder abastar ni una sola miradeta. A mi mateix, aquest matí me donaren vint àngels que dringaven, però jo desafio tots els àngels, i de totes les menes de maneres, de que reeixissin altrament que per les vies honestes. I us asseguro que el més faramaller de tots els cavallers no ha pogut obtenir tant solament de beure amb ella en una mateixa copa. I això que hi havia senyors Comtes; i més i tot, fins guardes del rei. Doncs mireu, us asseguro que a ella tant se li en donaven els de cap ací com els de cap enllà.

FALSTAFF:

Però vós, que m’innoveu de part d’ella? De pressa. Cuiteu, Mercuri amb faldilles.

QUICKLY:

Ella, verament, ha rebuda la vostra lletra, per la qual us envia mil mercès, i us dóna notificació de que el seu marit serà fóra de casa entre deu i onze.

FALSTAFF:

Deu i onze?

QUICKLY:

Sí, paraula; aleshores hi podreu anar i veure, diu ella, l’estampa que vós sabeu. El senyor Ford, son marit, no hi serà pas. Déu meu! la tendra dona passa ben malament les hores amb el seu marit; aquest home es un gelós de marca. Pobre criatura, quina vida, es un matament.

FALSTAFF:

Deu i onze! Dona, digueu-li força coses de ma part. No hi faré falla.

QUICKLY:

Està bé, ben dit. Però encara tinc un altre encàrrec per Vostre Senyoria. La senyora Page us envia records corals, i us ho puc dir a l’orella, es una dona modesta i virtuosíssima; una dama, mireu si es prou, que no us faltarà a la pregaria de la nit i del matí com cap altre de Windsor, i això no es dir mal de les demés. M’ha encarregat que digués a Vostra Senyoria que el seu marit surt poques vegades de casa, però que tant mateix espera que podrà trobar una ocasió. En ma vida he vist una dona esbojarrar-se per un home a aquest extrem. De segur que teniu encantàries. Confesseu-ho, vaja, sigueu franc.

FALSTAFF:

No; t’ho asseguro. Fora de l’encís de les meves qualitats personals, no tinc altra fetilleria.

QUIQKLY:

Beneït sigui el vostre coret!

FALSTAFF:

Però digues-me una cosa, si et plau. La dona d’en Ford i la dona d’en Page, no s’han pas contat l’una a l’altre llur amor per mi?

QUICKLY:

Vet-aquí que fóra una bona facècia! Suposo que no seran tant curtes de gambals. Bonica facècia, valga’ns Déu! Però la senyora Page desitjaria que li cedíssiu a qualsevol preu el vostre petit patge. Son marit ha agafat la dèria de tenir el petit patge; i, certament, el senyor Page es un marit com cal; no hi ha una dona a Windsor que dugui una vida tant regalada com la senyora Page! Fa lo que li plau, diu lo que li plau, tot ho rep, tot ho prega, se colga quan li ve de gust; ella es mestressa de tot; però s’ho mereix, perquè si hi ha a Windsor una dona que robi el cor es ben bé ella. Cal que li envieu el vostre patge; no hi ha remei.

FALSTAFF:

Fora; li enviaré.

QUIQKLY:

Doncs feu-ho. Ja compreneu que podrà anar i venir de l’un a l’altre de vosaltres dos; i passi lo que passi, tingueu una paraula convinguda per conèixer els sentiments de l’un i de l’altre sense que el minyonet hagi de comprendre la més petita cosa; no es bo que criatures així tinguin el mal davant dels ulls. La gent madura té seny, com tothom diu; es clar, han corregut món.

FALSTAFF:

Adéu-siau; saludeu-les totes dues. Heus-aquí ma butxaca, i encara et dec més que no et puc pagar. Menut, ves-te’n amb aquesta dona. Aquestes noves me giren el cervell.



(Surten Quickly i ROBIN)

PISTOL:

Aquesta malastruga es missatgera de Cupido; llencem veles al vent, anem a sa percaça, preparem-nos al combat, foc! Serà la meva presa, o que l’Oceà capbussi a tothom.



(Surt PISTOL)

FALSTAFF:

Tu fas dolenteries d’aquestes, vell Falstaff? Segueix ta via. Jo trauré partit de ta vella còrpora, més encara de lo que he fet. Te van en seguiment, i després d’haver llençat tant de diner, ara ve l’hora de guanyar-ne. Mercès, ma bona còrpora vellota. Que digui l’enveja que et formaren d’una faisó grollera; si la faisó es agradable, tant se val.



(Entra BARDOLF)

BARDOLF:

Senyor, aquí baix hi ha un senyor que es diu Brook, que desitja parlar-vos i conèixer-vos, i ha enviat a Vostra Senyoria una ampolla de vií d’Espanya pel esmorzar.

FALSTAFF:

Se diu Brook?

BARDOLF:

Sí, cavaller.

FALSTAFF:

Que pugi. Benvingudes les coneixences que s’anuncien amb un semblant licor. Ah, ah, senyora Ford i senyora Page, ja us tinc ben segures. Anem. Via!



(Surt Bardolf)

(Torna a entrar BARDOLF amb FORD disfressat)

FORD:

Déu us guard, senyor.

FALSTAFF:

I a vós igualment. Desitjàveu parlar-me?

FORD:

Excuseu-me, si goso entrar així al vostre alberg sense cerimònia.

FALSTAFF:

Benvingut. Què desitgeu? Ves-te’n, minyó.



(Surt BARDOLF)

FORD:

Senyor, aquí teniu un home que ha despès molt de diner. M’anomeno Brook.

FALSTAFF:

Senyor Brook benvolgut, jo desitjo lligar amb vós una més fonda coneixença.

FORD:

Mon bon Sir Joan, jo desitjo la vostra; no pas que jo vulgui rebre alguna avantatge de la vostra fortuna; heu de saber que estic, segons tota aparença, en millor condició que vós per deixar diners; i això es lo que m’ha encoratjat en certa manera a introduir me d’una faisó que no es gens complimentosa; car diuen que quan el diner obre la marxa se baden totes les portes.

FALSTAFF:

El diner es un bon soldat, empeny cap endavant.

FORD:

Verament, porto un saquet de diner que em fa nosa. Si voleu ajudar-me a dur-lo, Sir Joan, prengueu-ne el tot o la meitat per donar-me algun consol en la meva fatiga.

FALSTAFF:

No sé pas, senyor, per quin títol haig de portar coses vostres.

FORD:

Jo us ho diré, senyor, si teniu la gentilesa d’escoltar-me.

FALSTAFF:

Parleu, senyor Brook; jo estaré molt content de poder-vos fer algun servei.

FORD:

Sento dir que sou un home lletrat, senyor. Seré breu; me sou conegut de temps, encara que malgrat mon desig no hagi trobat mai una ocasió de ferme conèixer. Lo que vaig a descobrir-vos, m’obliga a exposar a la llum del dia les meves tares; però, mon bon Sir Joan, quan adreceu un ull a les febleses que us descobriré, tombeu l’altra cap a la llista de les vostres; d’aquesta faisó, jo m’escaparé més fàcilment de la censura, perquè ningú millor que vós sap lo natural que es el pecar com jo ho faig.

FALSTAFF:

Molt bé, continueu.

FORD:

Hi ha en aquesta ciutat una senyora casada amb un tal Ford.

FALSTAFF:

Bé, senyor.

FORD:

L’estimo de fa molts temps i he gastat per ella l’oro i el moro, us ho juro. Jo la seguia amb tota la perfídia del amor, cercant tots els medis de sortir-li al encontra, afalagant la més petita ocasió d’albirar-la tant sols. No satisfet amb els presents que li comprava a tothora, he donat molt de diner al seu entorn per saber quins serien els dons que li plaguessin. En una paraula, l’he perseguida com l’amor me perseguia a mi; amb una ala infatigable. Però, àdhuc havent merescut alguna recompensa, sigui per les meves intencions, sigui pels meus esforços, no n’he rebuda absolutament cap, a menys que l’experiència no sigui un tresor; aquest sí que l’he adquirit amb grans despeses, i això m’ha ensenyat a dir que Amor com un ombra fuig del diner que el persegueix i persegueix a qui fuig i fuig de qui el persegueix.

FALSTAFF:

Mai n’heu obtingut la promesa de que us complauría?

FORD:

Jamai.

FALSTAFF:

Li heu dit alguna cosa respecte a aquest punt?

FORD:

Jamai.

FALSTAFF:

De quina natura fou, doncs, el vostre amor?

FORD:

De la natura d’una bella casa bastida en terra aliena; quan això esdevé, la llei disposa que un, per haver-se equivocat de lloc, perdi l’edifici.

FALSTAFF:

Però, a què ve que em feu aquesta confidència?

FORD:

Quan acabi, ho sabreu tot, Sir Joan. Diu la gent que encara que ella sembli tant severa quan se tracta de mi, altres vegades la seva alegria va tant enllà que la compromet davant l’opinió del món. Veus-aquí, finalment, Sir Joan, el fons de mon projecte. Vós sou un home de categoria, parleu admirablement, sou admès a la societat més escollida, feu forrolla per la vostra situació i la vostra persona, sou generalment anomenat per vostres gestes guerreres, vostres elegàncies cortesanes i vostra saviesa pregona.

FALSTAFF:

Ah, senyor!…

FORD:

Me podeu ben creure, i sobretot, que n’esteu prou assabentat. Aquí teniu diners; gasteu, gasteu-ne; gasteu-ne més, gasteu tot lo que tinc; i jo en canvi us emmanllevaré tota la quantitat del vostre temps que calgui per fer jugar les bateries del amor contra la virtut de la dona d’aquest Ford; ampreu tota mena d’enginys de la galanteria; forceu-la a que es reti. Si algú pot vèncer-la sou vós, més que qualsevol altre.

FALSTAFF:

Convindría a la roentor del vostre apassionament que jo guanyés lo que vós voleu posseir? Me sembla que escolliríeu un remei ben singular.

FORD:

Oh, entengueu lo que vull. Com que ella pren d’aquesta manera la solidesa de sa virtut com a peanya, el meu cor no gosa descobrir sos sentiments. Ella m’apar massa esplendent perquè jo mai pugui aixecar els ulls envers ella. Mes si jo compareixia al seu davant amb algunes proves irrefutables a la mà, els meus desitjos tindrien un precedent, i un títol per fer-se valdre; aleshores la batria en ses fortificacions d’honor, de bona fama, de fe conjugal i altres mil defenses que ara em presenten una resistència massa aparatosa. Què men dieu d’això, Sir Joan?

FALSTAFF:

Senyor Brook, començo primerament per servir-me del vostre diner amb tota franquesa; en acabat, poseu la vostra mà dintre la meva; i finalment, com jo sóc un gentilhome, vós tindreu la dona d’en Ford, si us plau.

FORD:

Oh, estimat senyor!

FALSTAFF:

Senyor Brook, us dic que la tindreu.

FORD:

No passeu pena pel diner, Sir Joan; no us en ha de mancar.

FALSTAFF:

No passeu pena per la senyora Ford, senyor Brook, que no us ha de mancar. Puc confiar-vos-ho; hi tinc una cita que ella mateixa m’ha donat. La seva missatgera o intermediària sortia precisament d’aquí quan vós sou entrat; us prometo que seré a casa d’ella entre deu i onze. Es en aquesta hora que son marit, gelós del dimoni, ha d’ésser absent. Torneu aquest capvespre, i ja veureu quina empenta hauré donat al vostre afer.

FORD:

Estic contentíssim d’haver-vos conegut; Heu vist alguna vegada en Ford, senyor?

FALSTAFF:

Que es faci penjar, el pobre beneit enramat! No el conec gens. Però li faig un tort anomenant-lo pobre. Diuen que aquest gelós Cassandre té caramulls d’or; això fa que jo trobi la seva muller d’una alta bellesa. Jo la tindré com a clau del cofre d’aquest beneit enramat. Serà la meva hisenda.

FORD:

Voldria, senyor, que coneguéssiu el marit perquè en poguéssiu evitar la presencia si calgués.

FALSTAFF:

Que es faci penjar aquest bergant rosegacrostes! L’esglaiaré de tal manera que no sabrà a quin racó ficar-se. Posant el bastó, sospés en l’aire com un meteor, el tindré manso com un anyell i acotarà la testa enramada. Ja veuràs, mestre Brook, com governaré aquest pagès; i tu t’encarregaràs de la seva muller. Vina aquest capvespre de bon hora. En Ford es un belitre, i encara serà alguna cosa més; ja pots contar desd’ara que es un belitre i un enramat. Aquest capvespre vés en cerca meva.



(Surt FALSTAFF)

FORD:

Quin maleit infame, miserable cínic! Que em vinguin a dir encara que la meva gelosia no té cap fonament! La meva dona li ha enviat un missatge; l’hora està fixada; la intel·ligència es una cosa feta. Qui s’ho hauria pogut imaginar! Mireu si una dona enganyosa no es pitjor que l’infern! Mon tàlem serà maculat, mos cofres saquejats, mon honor a miques; i no n’hi ha prou d’aquests ultratges infamants, encara haig de suportar apel·lacions abominables, i això de la boca del qui m’afronta. Quins títols! Quins qualificatius! Digueu-me Satanàs, no es gens extraordinari, Llucifer, està bé, Pere Botero, passi; i no obstant són títols i denominacions dels diables i dimonis! Però enramat, enramat! El mateix dimoni no te un nom semblant. En Page es un ase, un ase descomunal; vol fiar-se de la seva dona, no vol ésser gelós! Més m’estimaria confiar la meva mantega a un flamenc, mon formatge a Huch, el capellà gal·lès; mon ampolla d’aiguardent a un irlandès, la meva aca a un lladre de camí ral perquè la dugués a passejar, que no pas la meva muller a la seva propria guarda. A tothora la dona cavil·la, rumia, se’n pensa mil i una; i lo que elles se fiquen al cap, ho han d’executar; més aviat esclatarien que no pas abandonar la dèria. Llohat sigui el cel que em feu gelós! Es a les onze. Ja prendré les meves mides; sorprendré la meva dona, me venjaré d’en Falstaff, i em riuré d’en Page. Anem, anem, més val arribar amb tres hores d’avenç que amb un minut de retard! Enramat. enramat! Oh! ex, ex, ex!



(Surt)





ESCENA III


En el parc de Windsor

(Entren CAIUS i RUGBY)

CAIUS:

Jack Rugby!

RUGBY:

Senyor?

CAIUS:

Quina hora es, Jack?

RUGBY:

Ja es més de l’hora, senyor, a que el senyor Huch havia promès que vindria.

CAIUS:

Mala negada! Ha salvat la seva ànima no venint aquí. Mala negada! Jack Rugby, si arriba a venir es home mort.

RUGBY:

Es un home prudent, senyor; sabia que Vostra Senyoria el matava si ell comparegués.

CAIUS:

Mala negada, no es tant mort un bacallà com ho fóra ell si jo arribava a matar-lo. Rugby, preneu la vostra espasa; vull dir-vos com el mataria.

RUGBY:

Per amor de Déu! No sé jugar les armes, senyor.

CAIUS:

Bergant, preneu la vostra espasa.

RUGBY:

Aquieteu-se; ve gent.



(Entren l’HOSTALER, SHALLOW, SLENDER i PAGE)

L’HOSTALER:

Déu t’ajudi, mon brau doctor.

SHALLOW:

Déu vos guard, senyor doctor Caius.

PAGE:

Que tal, mon bon senyor doctor.

SLENDER:

Bon dia i bona hora, senyor.

CAIUS:

Per quina raó sou vinguts aquí un, dos, tres i quatre?

L’HOSTALER:

Per veure com te bats, com pares, com li ripostes, com vas d’ací d’allà, com piques amb la punta i el cantell, com fas tes passades, com dónes estocades en terça i en quarta, i finalment la flanconada. Ha mort, guerrer de l’Etiòpia? Ha mort, Francisquet? Ah valent! Què diu mon Escolapi, mon Galeno? Oh, cor de saúc! Ah! l’has rematat, valent de mena, l’has rematat?

CAIUS:

Mala negada! aquest capellà es el més espantadís de la terra; no gosa treure el nas.

L’HOSTALER:

Tu ets un rei castellà, un don Pedro, un Rector de Grècia, mon brau donzell.

CAIUS:

Jo us ho prego; sigueu testimonis de com l’he esperat sol, cinc o sis, o dues o tres hores, i no es vingut.

SHALLOW:

Demostra tenir més seny que vós, senyor doctor. Ell es el metge de les ànimes i vós el dels cossos, i si us batíeu aniríeu sorollosament contra l’esperit de les vostres dues professions. Veritat, senyor Page?

PAGE:

Senyor Shallow, vós heu sigut, vós mateix, un famós espatotxí, maldament ara sigueu un home de pau.

SHALLOW:

En nom de Déu! senyor Page, vell i tot com ara sóc, i jutge de pau, no puc veure una espasa sense que els dits me formiguegin. Ja podem esdevenir jutges i doctors i capellans, senyor Page, sempre conservem algun regust de la nostra jovenesa. Tots hem nascut de dona, senyor Page.

PAGE:

Es una gran veritat, senyor Shallow.

SHALLOW:

Els fets ho confirmen, senyor Page. Senyor doctor Caius, vinc per emmenar-vos a casa vostra; sóc jutge de pau. Vós heu mostrat ésser un metge saberut, i el senyor Evans ha demostrat ésser un eclesiàstic pacífic i saberut. Cal que us porti a casa vostra i que vós m’acompanyeu, senyor doctor.

L’HOSTALER:

Un instant, senyor jutge. (A CAIUS) Una paraula, senyor menja-criatures.

CAIUS:

Menja-criatures! I això què vol dir!

L’HOSTALER:

Es un nom que nosaltres donem a la gent valenta, mon brau company.

CAIUS:

Mala negada! Jo menjo més criatures que no pas l’Anglès! A aquest dimoni d’enredaire de clergue li tallaré les orelles!

L’HOSTALER:

Mon brau company te farà una testa nova.

CAIUS:

Una testa nova? Que vol dir això?

L’HOSTALER:

Vol dir que et demanarà perdó.

CAIUS:

Mala negada! Sí, senyor, me farà una testa nova, i ben nova! Jo ho vull!

L’HOSTALER:

Jo l’obligaré a que ho faci, i si no que se’n vagi allà on no hi plou.

CAIUS:

Grans mercès.

L’HOSTALER:

I a més, mon brau… Però, permeteu… (Apart, als demés) Vós, mon convidat, i el senyor Page, i vós també, cavaller Slender, aneu-vos-en tots a Frogmore, passant per la ciutat.

PAGE:

Sir Huch està allí, veritat?

L’HOSTALER:

Sí. Ja veureu de quin humor el trobareu, jo aniré camps através, i us duré el doctor. Està bé així?

SHALLOW:

Anem-hi.

TOTS:

(A CAIUS) Adéu-siau, mon bon senyor doctor.



(Surten PAGE, SHALLOW i SLENDER)

CAIUS:

Mala negada! Vull occir el capellà, ja que vol parlar a Anna Page, el bergant.

L’HOSTALER:

Que mori, però ara com ara embeina la teva impaciència. Llença aigua freda damunt la teva fúria i vina a Fregmore pel camí dels camps. Te menaré a una masia on la senyoreta Anna està invitada a un àpat i allà podràs festejar; m’explico, mon galant?

CAIUS:

Mala negada! Us dono mercès per tot això. Mala negada! Us porto llei. Us faré una bona clientela, tots els comtes, els cavallers, els lords, els gentilhomes que jo goreixo.

L’HOSTALER:

Com de ma banda jo prometo ésser el teu antagonista aprop de la senyoreta Anna. Es això?

CAIUS:

Mala negada! Molt ben dit, com un llibre.

L’HOSTALER:

Veniu doncs.

CAIUS:

Vingueu me al darrera, Jack Rugby.



(Surten)





ACTE III





ESCENA I


Camp a la vora de Frogmore

(Entren Sir HUCH, EVANS i SIMPLE)

EVANS:

Amic Simple, bon servidor del senyor Slender, digueu-me, si us plau, en quins indrets cercàreu el senyor Caius, qui es fa passar per doctor en medecina?

SIMPLE:

A fe, senyor, l’he cercat pel costat de Londres, per la banda del parc, per tot arreu, pel cantó del antic Windsor; per tot arreu, certament; si no es pel cantó de la ciutat…

EVANS:

Us prego ardentment que cerqueu així mateix per aquest indret.

SIMPLE:

Me n’hi vaig, senyor.



(Surt SIMPLE)

EVANS:

Déu me beneeixi! Estic enfurismat, i tot el meu esperit trontolla. Si s’ha rigut de mi, quin encís! Tot ho veig negre! Li badaría el cap amb la seva ampolla d’orins, si es presentés una avinentesa. Déu me beneeixi.

(Canta)

Vora de l’aigua profunda

que s’escola tot sentint

els madrigals harmoniosos

de l’aucella del matí,

hi faríem llits de roses

i setis a nostre albir.

Vora de…

Misericòrdia! Més aviat sento ganes de plorar.

(Canta)

Madrigals melodiosos

cantaven els aucellics,

jo era aprop de Babilònia

escoltant llur cant diví

i hi havien llits de roses

a la vora de…

SIMPLE:

Heus-el aquí, senyor; ve per aquella banda.

EVANS:

Benvingut. (Canta) Vora de l’aigua profunda… Déu faci prosperar el millor dret! Quines armes du?

SIMPLE:

No du armes, senyor; veus-aquí també el meu senyor i el senyor Shallow que venen del cantó de Frogmore amb un altre senyor. Ara davallen per la costa.

EVANS:

Deu-me el vestit si us plau, o millor, guardeu-lo en vostres braços.



(PAGE, SHALLOW, I SLENDER entren i fenyen sorpresa de veure EVANS apunt pel duel)

SHALLOW:

Qui havia de dir que fóssiu aquí, senyor rector! Bon dia, bon dia, Sir Huch. No hi ha cosa més estranya que ensopegar amb un jugador sense daus i un doctor sense llibres.

SLENDER:

Ah! dolça Anna Page!

PAGE:

El cel us guardi de tot mal averany, estimat Sir Huch!

EVANS:

Que Déu, en sa misericòrdia, us doni a tots vosaltres la seva benedicció.

SHALLOW:

Què veig? La ciència i l’espasa? Es que les estudieu totes dues alhora, senyor rector?

PAGE:

I sempre tant deixondit, Sir Evans! Mireu que no dur més el perpunt en aquest dia tant humit i malcarat!

EVANS:

Hi ha causes i motius per això.

PAGE:

Som vinguts a cercar-vos, senyor rector, per fer una bona obra.

EVANS:

Molt bé; quina bona obra?

PAGE:

Allà baix hem deixat un personatge molt respectable, qui havent rebut indubtablement un greuge d’algú, envia a rodar tota resignació i tota gravetat fins a un extrem que no podeu imaginar-vos.

SHALLOW:

En vuitanta anys de vida, i més i tot, no trobí mai un home del seu estat, de la seva gravetat i la seva saviesa que oblidi així tot lo que es deu a ell mateix.

EVANS:

Qui es?

PAGE:

Conto que el coneixeu; es el senyor doctor Caius, nostre cèlebre metge francès.

EVANS:

Per la voluntat de Déu i la ira de mon esperit, m’estimaria més mil vegades que em parléssiu d’un plat de bullit.

PAGE:

Per què?

EVANS:

Tot lo que ell sàpiga d’Hipòcrates i de Galeno… i a més es un imbècil. Us asseguro que es l’imbècil més covard que pugueu tenir ganes de conèixer.

PAGE:

Aposto qualsevol cosa que es ell qui s’havia de batre amb el doctor.

SLENDER:

Ah, dolça Anna Page!

SHALLOW:

Certament; les seves armes ho indiquen. Aguanteu-los tots dos. Aquí està el doctor Caius.

PAGE:

Vaja, excel·lent senyor Rector, embeineu la vostra espasa.

SHALLOW:

I vós la vostra, estimat senyor doctor.

L’HOSTALER:

Desarmem-los, I després que es barallin si volen. Que conservin llurs membres, i desgraciïn l’idioma anglès.

CAIUS:

(Baix, a son enemic) Deixeu que us digui un mot a cau d’orella, si us plau: Per què no em vinguéreu a trobar?

EVANS:

(Baix) Tingueu paciència, si us plau. (En veu alta) Hi ha més dies que fatics.

CAIUS:

Mala negada! sou un covard, un tanoca i un tabal!

EVANS:

(En veu baixa) No donem motiu de riota a aqueixos senyors, si us plau. (En veu alta) Jo badaré el vostre cap de mesquí amb l’estre dels orins, per ensenyar-vos a no comparèixer a la cita que em doneu.

CAIUS:

Com s’entén, diable! Joan Rugby, i vós, l’hostaler de la Lligacama, ¿no l’he esperat per exterminar-lo, no l’he esperat en el lloc que havia dit?

EVANS:

Tant cert com que tinc una ànima cristiana, aquesta era la banda que estava indicada. Prenc per testimoni l’hostaler de la Lligacama.

L’HOSTALER:

Apaivagueu-vos l’un i l’altre, Gal·lès i Gàl·lic! Doctor de les Gàlies i capellà de Gales, metge de l’ànima i metge del cos.

CAIUS:

Ah, vet aquí una bonica història! molt bé, molt bé!

L’HOSTALER:

Quietud he dit! escolteu l’hostaler de la Lligacama. Tinc política? Tinc subtilesa? Sóc un maquiavel? Haig de perdre el meu doctor? No, que em dóna doctrina i medecina. Haig de perdre el meu rector? No, que m’alliçona amb paraules i paràboles. Dóna’m ta mà, doctor terrenal; molt bé. Dóna’m ta mà, doctor celestial; molt bé. Fills de la saviesa, us he enganyat, l’un i l’altre; us he fet anar a dues bandes diferents. Els vostres cors són altívols, la vostra pell està salvada; que una ampolla de vií de Canàries acabi tot això; veniu, deixeu les vostres espases en penyora. Segueix-me, home de pau; veniu, veniu, veniu.

SLENDER:

Oh dolça Anna Page!



(Surten SHALLOW, SLENDER, PAGE i l’HOSTALER)

CAIUS:

Ah, ja veig lo que es estat. Us penseu que som dos ximples! Ah, ah!

EVANS:

Què us sembla! Ens ha fet servir de joguina. Desitjo que siguem un parell de bons amics, i ens arrambem una mica les testes per venjar-nos d’aquest tinyós, d’aquest estrafolari, del vil hostaler de ta Lligacama.

CAIUS:

Mala negada! de bon grat. M’ha promès que em duria al indret on està Anna Page. Mala negada! s’ha rigut massa de mi.

EVANS:

Li badaré el cap. Seguiu-me, si us plau.



(Surten)





ESCENA II


Carrer Major de Windsor

(Entren la SENYORA PAGE i ROBIN)

SENYORA PAGE:

Endavant, endavant, homenet xiroi; us havien dada tasca de seguidor, però us heu tornat guia. Què us estimeu més, ensenyar-me la via a mi, o guaitar els talons de vostre senyor?

ROBIN:

M’estimo més, a fe meva, servir-vos com un home que no pas seguir-lo com un menudall.

SENYORA PAGE:

Oh! sou un petit adulador; ja ho veig, amb el temps sereu un cortesà.



(Entra en FORD)

FORD:

Feliç encontre, senyora Page! A on aneu?

SENYORA PAGE:

Oh, senyor! anava a veure la vostra muller. Es a casa?

FORD:

Sí, I tant desenfeinada que us podria servir de parella en les ganes de passar l’estona. Me penso que si els vostres marits finaven, us casaríeu totes dues.

SENYORA PAGE:

Sí, amb dos marits; esteu-ne segur.

FORD:

A on us heu firat d’aquest domicell?

SENYORA PAGE:

No em puc recordar el maleit nom de qui el va donar a mon marit. Com s’anomena vostre senyor, xiquet?

ROBIN:

Sir Joan Falstaff.

FORD:

Sir Joan Falstaff!

SENYORA PAGE:

Ell mateix, en persona; mai me puc recordar com se diu. Mon marit i ell s’han fet tant amics… La vostra dona, dieu, es a casa seva?

FORD:

Sí, ja us he dit que hi es.

SENYORA PAGE:

Permeteu, senyor, m’emmalalteixo quan no la tinc davant.



(Surt la SENYORA PAGE i ROBIN)

FORD:

Té el cap ben sencer en Page? Té ulls per mirar? Té un ombra de seny natural? De segur que tot això ho té en vaga, res li serveix. Valga’m Déu! Aquest brivall duria una carta a vint llegues, amb la mateixa facilitat amb que un canó encerta a vint passes. En Page serveix les combinacions de sa muller, dóna temptacions i ocasions a sa follia. I ara, teniu, ella se’n va cap a casa, duent el criadet d’en Falstaff. No es difícil d’endevinar la imminència d’una tempesta. El criat de Falstaff amb ella! Oh, les conspiracions ben ordides! Tot està apunt, i les nostres dones revoltades se condemnen juntes. Molt bé, jo et sorprendré. Jo subministraré en acabat la tortura a la meva dona; esqueixaré el vel de virtut de la senyora Page, proclamaré que en Page es un Acteón de bona geia i de bon grat, i tots els veïns, testimonis de la meva ira exclamaran: Això es un home! (Sona el rellotge) El rellotge me dóna la senyal; la seguretat en que estic de la cosa, justifica les meves enquestes. Quan hagi trobat en Falstaff me adreçaran més lloances que verbes; i tant cert com la terra es sòlida, en Falstaff es a casa meva. Anem-hi.



(Entren PAGE, SHALLOW, SLENDER, l’HOSTALER, Sir HUCH EVANS, CAIUS i RUGBY)

SHALLOW:

Encantats de trobar-vos, senyor Ford.

FORD:

Molt bé; excel·lent companyia, per mon nom. A casa m’espera un àpat excel·lent; veniu tots a dinar amb mi, si us plau.

SHALLOW:

Lo que es a mi, m’haureu de dispensar, si us plau, senyor Ford.

SLENDER:

Caldrà que m’excuseu també a mi. Hem quedat en que dinaríem amb la senyoreta Anna, i no hi faltaria per més diners dels que pugui dir.

SHALLOW:

Intentem un casament de la senyoreta Anna Page i mon cosí Slender, i avui han de donar-nos la resposta.

SLENDER:

Espero que m’afavorireu, pare Page.

PAGE:

Completament, senyor Slender; me declaro vostre afavoridor. Però la meva dona, senyor doctor Caius, està absolutament a favor vostra.

CAIUS:

Si, mala negada, i la noia m’estima; la meva majordona Quickly m’ha assabentat de tot això.

L’HOSTALER:

Ep, i que em dieu del jove senyor Fenton, qui dansa, gambadeja, té una joventut esplèndida, fa versos, diu paraules boniques i està embaumat de totes les olors d’abril i maig? Tant se val, ell es qui l’haurà; la sort està de la seva banda; ell es qui l’haurà.

PAGE:

Mai amb el meu consentiment, us ho prometo. Aquest donzell no té una malla; pertanyé a la colla del príncep calavera i d’en Poins; es d’una esfera massa elevada, sap massa. No; no es valdrà dels meus dits per enganxar l’una amb l’altre les miques de la seva fortuna. Si pren la meva filla, que la prengui sense dot. Els meus diners esperen el meu consentiment, i el meu consentiment no està per ell.

FORD:

Almenys que vinguin alguns de vosaltres a dinar amb mi. Sense contar amb el bon àpat, us divertireu. Vull ensenyar-vos un monstre; heu d’ésser dels nostres, senyor Page; vós també en sereu, estimat doctor; i vós igualment, Sir Huch.

SHALLOW:

Doncs adéu-siau; força divertiment. D’aquesta manera festejarem millor a casa del senyor Page.



(Surten SHALLOW i SLENDER)

CAIUS:

Rugby, torneu-vos-en a casa; aviat tornaré.



(Surt RUGBY)

L’HOSTALER:

Adéu-siau, corets estimats; men vaig a trobar mon noble cavaller Falstaff, i a beure, en sa companyia, vi de Canàries.



(Surt l’Hostaler)

FORD:

(Apart) Me sembla que jo abans li serviré una ampolla que el farà dansar. Veniu, estimats senyors?

EVANS:

Anem amb vós a veure el monstre.



(Surten)





ESCENA III


Una cambra a Can Ford

(Entren la SENYORA FORD i la SENYORA PAGE)

SENYORA FORD:

Veniu, Joan, Robert.

SENYORA PAGE:

Cuiteu! I el cove de la bugada?

SENYORA FORD:

No tingueu por, Robin, de pressa.



(Entren CRIATS amb un cove)

SENYORA PAGE:

Correu, veniu, veniu.

SENYORA FORD:

Deixeu-lo allà.

SENYORA PAGE:

Doneu vostres comandaments als criats; ja queda poca estona.

SENYORA FORD:

Recordeu-vos bé de lo que us he manat, Joan, i vós també, Robert. Estigueu apunt allà dins, a la porta de la cambra de la cervesa, i quan me sentiu que crido a corre-cuita, veniu tot seguit; us carregareu a les espatlles aquest cove, sense vacil·lar, sense repòs; i aleshores us el endueu al rentador, vers la prada de Datchet; us el endueu i el buideu en la fossa llotosa que hi ha a la ribera del Tàmesis.

SENYORA PAGE:

Ho fareu puntualment?

SENYORA FORD:

Els ho he dit i repetit; saben la lliçó de memòria. Sortiu, i veniu apenes us cridi.



(Surten els CRIATS)

SENYORA PAGE:

Ah! veus-aquí el petit Robin! (Entra ROBIN) Què tal, espieta? Quines noves dueu?

ROBIN:

Sir Joan, mon amo, es a la porta del darrera. Senyora Ford, desitja la vostra companyia.

SENYORA PAGE:

Mireu-me, gentil ninotet, ens guardareu fidelitat?

ROBIN:

Sí, us ho juro; el meu senyor ignora que sigueu aquí. Àdhuc m’ha fet l’amenaça d’una llibertat per sempre més si us deia les noves; car m’ha assegurat que em donaria comiat per tota la vida.

SENYORA PAGE:

Ets un bon minyó. La teva discreció et vestirà; aquest pas ha de valdre’t unes calces i un perpunt; però vaig a amagar-me.

SENYORA FORD:

Aneu. Tu, ves a dir al teu senyor que estic sola. Senyora Page, recordeu-vos del vostre paper.



(Surt ROBIN)

SENYORA PAGE:

T’ho prometo. Si el desgracio, xiulam.



(Surt la SENYORA PAGE)

SENYORA FORD:

Aneu, aneu. Ja corregirem aquestes males humors, aquesta grossa esponja amarada. Cal ensenyar-li a distingir les tórtores de les gralles.



(Entra FALSTAFF)

FALSTAFF:

Joia divina, t’he assolida? Ara podré morir sense recança. Ja he viscut prou. Aquest era el terme de mon ambició. Oh, moment de benaventurança!

SENYORA FORD:

Oh, Sir Joan estimat!

FALSTAFF:

Senyora Ford, jo no sé mentir, jo no sé afalagar. Oh, senyora Ford; vaig a cometre un pecat per un desig que se m’escapa; voldria que el vostre marit fos mort i enterrat! T’ho dic davant del senyor dels senyors, te faria missenyora.

SENYORA FORD:

Jo, vostra missenyora, Sir Joan? Per amor de Déu, seria una missenyora ben escarransida.

FALSTAFF:

Que la cort de França en presenti una que se’t pugui comparar. Des d’aquí albiro com ton ull iguala l’esclat del diamant; tens les celles enarcades de la manera precisa que cal per sostenir la còfia que s’estila en els retrats, la còfia amb vels, tota mena de còfia de punt de Venècia.

SENYORA FORD:

Un senzill mocador, Sir Joan; aquesta es la sola còfia que em vagi bé a la cara, i no us penseu que molt.

FALSTAFF:

Uses traïdoria quan parles així. Series una perfecta dama de la cort, poses el peu amb una fermesa que et donaria un caminar perfecte si duies un verdugat amb semicercles. Jo conec ben bé lo que series, si no s’hi hagués travessat la fortuna enemiga. Però natura es amiga teva; vaja, cal que ho reconeguis.

SENYORA FORD:

Creieu-me, no hi ha en mi res de lo que dieu.

FALSTAFF:

Què es, doncs, lo que m’obligà a estimar-te? Deixam convèncer-te de que hi ha en tu quelcom extraordinari. Té; jo no puc dir floreta per ací, floreta per allà, com aquestos domicells ensucrats qui tenen tot l’aire de donetes disfressades d’home, i que exhalen més perfums que una botiga d’herbolari en la tongada de les herbes fresques. No, no puc; però t’estimo, no estimo sinó a tu, i t’ho mereixes.

SENYORA FORD:

Ah! no em traïu, Sir Joan! Tinc por de que estimeu la senyora Page.

FALSTAFF:

Tant se valdria que diguéssiu que m’agrada passejar-me per davant de la porta d’un acreedor, banda més odiosa per mi que la gola d’un jorn de caló.

SENYORA FORD:

Sí, es veritat, ja sap el cel com us estimo, i un dia o altre us en adonareu.

FALSTAFF:

Persevera en aquestos bons propòsits, què jo men faré mereixedor.

SENYORA FORD:

I jo us dic que vós els mereixeu, perquè si no jo no els hauria forjats.

ROBIN:

(Darrera el teatre) Senyora Ford! Senyora Ford! Veus-aquí la senyora Page tota roja, tota pantejant, amb la mirada tèrbola, que voldria parlar-vos immediatament.

FALSTAFF:

Cal que no em vegi; m’amagaré darrera el cortinatge.

SENYORA FORD:

Sí, per caritat; aquesta dona es la malicia personificada. (En FALSTAFF s’amaga. Entren la SENYORA PAGE i en ROBIN) Què hi ha? Què passa?

SENYORA PAGE:

Oh, senyora Ford! Què heu fet? Esteu deshonrada, perduda, perduda sense salvació.

SENYORA FORD:

Però, què es això, estimada senyora Page?

SENYORA PAGE:

Oh, bon Jesús! Es possible, senyora Ford! Tenint un marit tant honrat i cabal, donar-li un semblant motiu de sospita!

SENYORA FORD:

Quin motiu de sospita?

SENYORA PAGE:

Quin motiu de sospita! Feu memòria. Com m’heu enganyada!

SENYORA FORD:

Com s’entén! Per amor de Déu, on aneu a parar!

SENYORA PAGE:

Dona, el vostre marit arribarà tot d’una, amb tota la justícia de Windsor a la recerca d’un gentilhome, que segons ell diu, està a casa seva en aquests moments (sense que vós hi feu cap oposició) per aprofitar son absència d’una faisó criminal. Esteu perduda!

SENYORA FORT:

(Apart) Parleu més alt. (En alta veu) Espero que això no serà.

SENYORA PAGE:

Plagués al cel que no fos veritat que tinguéssiu un home aquí! Lo que es ben cert, almenys, es que el vostre marit ve a cercar-lo, acompanyat de mitja població. Jo m’he avençat per donar-vos-en l’avís; si us judiqueu innocent, n’estic ben joiosa. Però si de fet teniu algun amic a casa vostra, que surti, que surti lo més d’hora possible. No us quedeu encantada; feu que us tornin els sentits, defenseu el vostre nom, o deu comiat per sempre més a tota satisfacció en vostra vida.

SENYORA FORD:

Què haig de fer, amiga estimada! Hi ha un gentilhome a casa meva, i m’espaordeix, més que la meva deshonra, el perill que l’amenaça. Donaria mil lliures perquè estigués fora de casa.

SENYORA PAGE:

Oh! per ma fe, deixeu corre vostre donaria, donaria; veus-aquí el vostre marit qui s’acosta. Sabeu alguna manera de fer-lo escapar? No l’amagueu dintre de casa, de cap manera! Com m’heu duta enganyada! Però allà veig un cove. Si es d’una mida aposta, l’hi podem ficar. El taparem amb roba bruta, com si l’enviéssiu a la bugada. Precisament ara es quan se fan aquestes feines; envieu-lo per medi de vostra gent a la prada Datchet.

SENYORA FORD:

Es massa gros per entrar-hi. Què serà de mi?



(Entra FALSTAFF)

FALSTAFF:

Deixeu-m’ho provar; deixeu-m’ho provar; una provatura! Sí que hi cabré, sí. Seguiu el consell de vostra amiga. Hi cabré.

SENYORA PAGE:

Com! Sir Joan Falstaff! Cavaller, així compliu lo que deia vostra lletra!

FALSTAFF:

T’estimo, no t’estimo sinó a tu; ajuda’m a sortir d’aquí, deixa que em fiqui aquí dintre… Mai…



(Entra en el cove, s’hi aclofa i el tapen de roba bruta)

SENYORA PAGE:

Robin, ajudeu-nos a tapar el vostre senyor. Crideu els vostres servents, senyora Ford. Ah! cavaller traïdor!

SENYORA FORD:

Ei, Joan! Robert, Joan! (Surt ROBIN. Entren els dos SERVENTS) Teniu; endueu-vos-en aquesta roba bruta; passeu una perxa per les dues nanses; Déu meu, que sou calmosos! Porteu-lo a la bugadera, a la prada Datchet; de pressa, correu!



(Entren FORD, PAGE, CAIUS, Sir EVANS)

FORD:

Acosteu-vos, si us plau. Si he sospitat nèciament, us reconec el dret a burlar-vos de mi; no m’estalvieu, si així fos, les ralleries, que les hauré merescudes. Atureu-vos! On porteu això?

ROBERT:

Ai ai; a la ribera.

SENYORA FORD:

Bé! quina necessitat teniu de saber on ho duen? Són aquestos vostres afers? No faltaria sinó que us ocupéssiu de la bugada!

FORD:

Ho dueu a rentar! Si jo pogués rentar igualment la taca del meu nom! Enramat, enramat, un verdader enramat, jo us en responc; i àdhuc enramat novell, d’aquesta temporada. (Surten els CRIATS enduent-se el cove) Senyors, aquesta nit he somniat; ja us contaré mon somni. Comencem per buscar les meves claus; aquí estan. Pugeu, aneu d’una banda a l’altra, visiteu mes cambres, oloreu per tot; nostra guineu es al parany, n’estic segur; deixeu que clogui aquesta sortida, I ara deu una batuda pel enclòs.

PAGE:

Benvolgut senyor Ford, calmeu-vos; us feu injuria a vós mateix; això ja es massa.

FORD:

Tant me fa, senyor Page, tant me fa. Pugem, senyors; us divertireu. Seguiu-me, senyors.

EVANS:

Tot això són visions, i gelosies fantasmagòriques.

CAIUS:

Mala negada! no es aquesta la moda de França; a França no hi ha pas gelosos per un sant remei.

PAGE:

Seguimlo, senyors, ja que ell ho vol; guaitem el resultat de les seves inquisicions.



(EVANS, PAGE i CAIUS surten)

SENYORA PAGE:

No us sembla la comèdia doblement riallera?

SENYORA FORD:

No sé a quin dels dos estic més contenta d’haver atrapat, si a mon marit o a Sir Joan.

SENYORA PAGE:

Quines angoixes havia de passar quan el senyor Ford ha demanat que hi havia en el cove!

SENYORA FORD:

Tinc por de que no calgui rentar-lo a ell també. Li haurem fet un servei, enviant-lo a prendre un bany.

SENYORA PAGE:

Que el pengin, a aquest bergant que no més pensa en disbauxes; voldria veure tota la gent de sa nissaga passant aquestes agonies.

SENYORA FORD:

Cal que mon marit hagi tingut qualque raó singular de sospitar que Sir Joan era aquí. Mai l’he vist amb una gelosia tant desaforada.

SENYORA PAGE:

Ja trobaré manera de saber-ho: mes encara ens hem de divertir a despeses de Falstaff. La seva febre de llibertinatge no es guarirà amb aquest sol remei.

SENYORA FORD:

Li enviarem la senyora Quickly, aquesta imbècil xarxona, per excusar-nos de que l’hagin llençat a l’aigua, i donar-li una nova esperança que li serà motiu d’una altra correcció.

SENYORA PAGE:

Ben pensat. Donem-li una cita, demà a les vuit, perquè vingui a rebre una compensació.



(Tornen entrar FORD, PAGE, CAIUS i Sir HUCH EVANS)

FORD:

S’ha fet fonedís. Potser el bajoc s’ha vantat de coses que estaven més enllà de son albir.

SENYORA PAGE:

Sentiu?

SENYORA FORD:

Sí, sí, calleu. Senyor Ford, me tracteu d’una gentil manera, no es veritat?

FORD:

Sí, sí senyora.

SENYORA FORD:

Déu faci que les vostres accions siguin millors que els vostres pensaments.

FORD:

Aneu.

SENYORA PAGE:

Senyor Ford, us heu fet un flac servei.

FORD:

Bé, bé, jo sóc qui en porto la pena.

EVANS:

Si hi ha algú dintre la casa, a les cambres, als cofres, als armaris, que el cel no em perdoni mos pecats el dia del Judici Final.

CAIUS:

Mala negada! Jo dic igual. No hi ni una rata.

PAGE:

Vaja, vaja, senyor Ford! No us en doneu vergonya? Quin mal esperit, quin dimoni us ha ficat a la testa semblants acudits? No voldria incorre en una malaltia d’aquesta mena per tots els tresors del castell de Windsor.

FORD:

He sigut culpable, senyor Page; i pago la pena.

EVANS:

Esteu malalt de tenir una mala consciencia. La vostra muller es una dona tant honrada que se la pot escullir entre cinc mil, i àdhuc entre cinc centes.

CAIUS:

Mala negada! té tot el tirat d’una dona que s’estima.

FORD:

Millor que així siga. Senyors, us he promès un dinar. Veniu; mentrestant darem una volta pel parc; perdoneu-me, si us plau. Ja us contaré perquè fiu tot això. Anem, dona meva; anem, senyora Page; perdoneu-me, si us plau. Us ho prego amb tot el cor, perdoneu-me.

PAGE:

Anem, senyors, entrem. Més, per ma fe, el posarem com un Sant Llàtzer. Jo, per ma banda, us invito a esmorzar demà, a casa meva, i després a caçar aucells. Tinc un falcó admirable per anar pel bosc. Entesos?

FORD:

Completament.

EVANS:

Si n’hi va un, jo seré el segon de la colla.

CAIUS:

Si n’hi ha un o dos, jo seré el tercer.

FORD:

Senyor Page, veniu, feu-me la mercè.



(Surten. EVANS i CAIUS romanen sols)

EVANS:

I vós, feu-me la mercè de recordar-vos d’aquest potiner belitre de la Lligacama.

CAIUS:

Sí, sí, de tot mon cor.

EVANS:

Aquest potiner belitre de les riotes i les facècies.



(Surten)





ESCENA IV


Una cambra a Can Page

(Entren FENTON i la senyoreta ANNA PAGE)

FENTON:

Veig que en ma vida podré assolir el bon afecte de ton pare. No insisteixis per tant en adreçar-m’hi, Anneta meva.

ANNA:

Déu meu! doncs, com ho farem?

FENTON:

Tingues l’ardidesa d’obrar pel teu compte. Ell posa com obstacle la meva alta naixença; pretén que jo cerco no més reparar amb els seus cabals el desgavell de la meva fortuna. Encara troba altres motius de querella: me culpa de les esvalotades companyies amb que visquí, i sosté que es impossible que jo et consideri d’altra manera que com un heretament.

ANNA:

Potser te raó.

FENTON:

No; ho juro davant del cel, per tota la meva felicitat venidora. Es cert, ho confesso, que els cabals de ton pare foren el primer motiu que m’encaminà a oferir-te mos homenatges; més, quan feia per maneta de plaure’t, de seguida et trobí força més preable que l’or amonedat, o les riqueses que s’apreten dins les saques; i ara ja no aspiro a més fortuna que a la de gaudir-te.

ANNA:

Benvolgut senyor Fenton; a pesar de tot no us canseu de recercar la benvolença de mon pare; senyor Fenton, treballeu-hi se’ns fatiga. Si vostra sol·licitud i les pregaries més humils no hi poden res, aleshores… aleshores, escolteu un mot.



(Se retiren a una banda per conversar)

SHALLOW:

Senyora Quickly, interrompeu el col·loqui llur; mon parent desitja enraonar pel seu compte.

SLENDER:

Tant mateix, convé que faci el cop. Endavant, només es qüestió d’enardir-se.

SHALLOW:

No us esporuguiu, cosí.

SLENDER:

Oh, ella no m’esporugueix; ella rai; no més hi ha que tinc por.

QUICKLY:

Escolteu, el senyor Slender voldria dir-vos dues paraules.

ANNA:

De seguida estic per ell. Ell es l’escollit de mon pare. (Apart) Tres-cents lliures de renta no n’agencen poques ni gaires de manies i ridiculeses!

QUICKLY:

I com se troba l’estimat senyor Fenton? Una parauleta, deixeu que us digui una parauleta.

SHALLOW:

S’acosta. Coratge, mon cosí. Oh, minyó! tu tenies un pare…

SLENDER:

Jo tenia un pare, senyoreta Anna. Mon cosí us en podria contar histories ben xiroies. Benvolgut cosí, conteu-li, jo us ho preg, a la senyoreta Anna, la història de les dues oques que mon pare emblà en un corral.

SHALLOW:

Senyoreta Anna, mon cosí us estima.

SLENDER:

Sí, us estimo més que a qualsevol altra dona del comtat de Glocester.

SHALLOW:

Us farà viure amb tots els honors deguts a la vostra categoria.

SLENDER:

Us en responc, i en quant a això no temo a ningú de qualsevol llinatge, dintre l’ordre d’escuderia.

SHALLOW:

Portarà a la caixa nupcial cent cinquanta lliures.

ANNA:

Mon bon senyor Shallow, deixeu que em festegi ell mateix.

SHALLOW:

Mercès, en bona veritat, mercès per aquest encoratjament. Cosí, Anna us crida; us deixo fer.

ANNA:

Senyor Slender?

SHALLOW:

Senyoreta Anna?

ANNA:

Expliqueu les vostres voluntats.

SLENDER:

Les meves voluntats! Je, je, me feu gracia! Per favor del cel encara no estic prou malalt per fer testament i dictar les meves voluntats.

ANNA:

Us demano solament lo que voleu de mi.

SLENDER:

Lo que es jo, jo en persona, no vull pas res, o si de cas ben poca cosa. Vostre pare i mon oncle han fet algun concertament i si la cosa reix, m’anirà d’allò més bé, i si no, que hi farem! sort qui l’ha! Ells us poden explicar millor que jo l’estat de la qüestió. Mireu; demaneu-ho al vostre pare; veus-el aquí.



(Entren el senyor i la senyora PAGE)

PAGE:

Hola, estimat Slender! Estima’l, Anna, filla meva. Com, què veig? Què hi fa aquí el senyor Fenton? Senyor, me feu una veritable ofensa no deixant en pau la meva casa. Ja us diguí, si no m’erro, que he disposat de la meva filla.

FENTON:

Senyor Page, no us altereu.

SENYORA PAGE:

Mon bon senyor Page, deixeu d’importunar la meva filla.

PAGE:

No es per vós, la noia.

FENTON:

Senyor, voldríeu escoltar-me?

PAGE:

No, benvolgut senyor Fenton. Entrem, senyor Shallow; entrem, Slender, fill meu. Senyor Fenton, vós, sabedor com sou de mos designis, me falteu.



(Surten PAGE, SHALLOW i SLENDER)

QUICKLY:

(A FENTON) Parleu a la senyora Page.

FENTON:

Benvolguda senyora Page, estimant la vostra filla d’una forma absolutament honorable, me crec obligat a sostenir les meves pretensions sense defallir, a pesar dels obstacles, les rebufades i les conductes agressives. Feu-me la mercè de protegir-me.

ANNA:

Mare mia, no em caseu amb aquell estaquirot.

SENYORA PAGE:

No es aquest el meu designi, us cerco un marit de força millor qualitat.

QUICKLY:

Que es mon amo el doctor.

ANNA:

Per amor de Déu! Més m’estimaria ésser enterrada, o veure’m perseguida d’una pluja de naps.

SENYORA PAGE:

Vaja, no us amoïneu! Senyor Fenton, no seré la vostra amiga ni la vostra enemiga. M’assabentaré de si la meva filla us estima, i lo que sàpiga d’aquest particular decidirà la meva conducta. Fins aleshores, adéu-siau, senyor; cal que l’Anneta entri a casa; si no, son pare rondinaria.



(Surten la SENYORA PAGE i ANNA)

FENTON:

Adéu-siau, estimada senyora; adéu, Anneta.

QUICKLY:

Això es obra meva. I ara! —li diguí—, ¿voldríeu sacrificar la vostra filla a un imbècil o a un metge? Ho veieu, senyor Fenton? Es obra meva.

FENTON:

Ten dono mercès, i et prego que aquesta nit cerquis una ocasió per donar aquest anell a la meva cara Anneta; i quédat això pel treball.



(Surt)

QUICKLY:

Vés, i que el cel te doni bona sort. Es un tros de pa. Una dona passa a través del foc i l’aigua per servir un home així. Però, tant mateix, jo voldria que mon amo assolís la senyoreta Anna, o potser voldria que l’assolís el senyor Fenton. Faré lo que pugui per tots tres, perquè els ho prometí, i mantindré ma paraula, però singularment quedaré bé amb el senyor Fenton. Ara que hi penso, les dues senyores m’han donat un altre encàrrec pel cavaller Sir Joan Falstaff. Quina beneita sóc d’embadalir-me així.



(Surt)





ESCENA V


Una cambra al hostal de la Lligacama.

(Entren FALSTAFF i BARDOLF)

FALSTAFF:

Bardolf!

BARDOLF:

Al vostre servei.

FALSTAFF:

Ves-me a cercar un gerro de vi d’Espanya; i fica-m’hi una torrada. (Surt BARDOLF) He viscut tantes anyades per veurem a la fií portat dins un cove com un munt d’escombraries i per ésser llençat al Tàmesis? Molt bé, molt bé! Si m’exposo mai més a semblant aventura que prenguin el meu cervell per fer-ne bunyols, i el donin a un gos per estrenes de principi d’any. Els lladres m’han vessat en el canal amb tant poc remordiment com si haguessin ofegat un rengle de cadellets encara cegos; I per les meves dimensions se pot imaginar si em capbusso amb gaire velocitat. Maldament el fons hagués sigut al capdavall del infern, hi arribaria. Afortunadament l’aigua no era molta, i en aquella banda estava plena de sorra. M’hauria ofegat; es una mort que avorreixo, perquè l’aigua diuen que va inflant, i vés quina fila hauria fet quan estigués inflat; una vera muntanya de carn passada.



(Torna BARDOLF amb el vi)

BARDOLF:

Hi ha la senyora Quickly, senyor, i us vol parlar.

FALSTAFF:

Ah, ah. Posem primerament un xic de vi d’Espanya a l’aigua del Tàmesis. Tinc el ventre tant gelat com si hagués pres mandonguilles de neu a manera de píndoles per refrescar-me els ronyons. Digues-li que vingui.

BARDOLFF:

Entreu, bona dona.



(Entra QUICKLY)

QUICKLY:

Amb el vostre permís. Excuseu-me. Bon jorn, Senyoria.

FALSTAFF:

Treu-me totes aquestes copes; preparem un bol de vi d’Espanya amb sucre.

BARDOLF:

I amb ous, senyor?

FALSTAFF:

No; sol i natural. No vull semença de pollet dins la meva beguda. (Surt BARDOLF) Què tenim?

QUICKLY:

En bona fe, senyor, vinc a trobar Vostra Senyoria de part de la senyora Ford.

FALSTAFF:

La senyora Ford? N’estic fortament ressentit; quin aigarell; tinc els dintres inundats.

QUICKLY:

Per amor de Déu! Ai, senyor! no hi té culpa la pobre senyora; han sigut els seus criats, que han equivocat les seves ordres.

FALSTAFF:

Jo també m’he equivocat al fiar-me de la folla promesa d’una dona.

QUICKLY:

Ah, senyor! està feta una mar de plors; si la veieu se us partiria el cor. Son marit va aquest mati a caçar aucells; ella us prega que aneu una altra vegada a casa seva entre nou i deu. M’ha encomanat que us ho faci saber a corre-cuita; jo us prometo que us consolarà de la vostra malaventura.

FALSTAFF:

Bé, consento a fer-li una altra visita. Dieu-li que reflexioni bé, que un home no té preu. Que consideri la seva fragilitat, i judiqui la meva excel·lència.

QUICKLY:

Li diré, senyor.

FALSTAFF:

No us en oblideu. Entre vuit i nou, no es això?

QUICKLY:

Entre vuit i nou, senyoria.

FALSTAFF:

Està bé, marxeu; se’n pot refiar.

QUICKLY:

La pau sigui amb vós, senyor.

FALSTAFF:

Me meravella que no comparegui el senyor Brook; m’havia pregat que l’esperés aquí; el seu diner me té el cor robat. Ah! aquí el tenim.



(Entra FORD)

FORD:

Déu vos guard, senyor.

FALSTAFF:

Què tal, senyor Brook! veniu sens dubte per escatir lo que ha passat entre jo i la senyora Ford.

FORD:

Aquest es l’objecte de ma visita, certament.

FALSTAFF:

Senyor Brook, no us vull enganyar; sóc anat a casa seva a l’hora senyalada.

FORD:

Bé, senyor, i com us hi reberen?

FALSTAFF:

Senyor Brook, d’una manera molt desagradable.

FORD:

Com es? Tal vegada hi hagué trasmudança en el cor d’ella?

FALSTAFF:

No, senyor Brook, però son marit, de testa enramada, a qui la gelosia manté en un esverament sense treva ni assossec, arribà durant l’entrevista, al instant en que s’acabaven les besades, afalacs i mútues protestes amb que hem entrat en matèria. Portava una colla d’amics seus que en son neguit havia escalfat de cap, excitant-los a cercar-me dintre la casa.

FORD:

I ara! Mentre vós éreu allí?

FALSTAFF:

Mentre jo hi era.

FORD:

I en Ford us ha cercat sense poder trobar-vos?

FALSTAFF:

Escolteu. Per benaurança meva, comparegué a bon temps una tal senyora Page; aquesta ens avisà l’arribada d’en Ford; la dona d’en Ford no sabia lo que es pescava, però al capdavall me feren sortir dins el cove de la bugada.

FORD:

Dins el cove de la bugada?

FALSTAFF:

Sí, atzar fatal, dins el cove de la bugada; me comprimiren fins a ofegar-me sota un caramull de camises, de faldilles brutes, de mitjons, de tovallons greixosos; tot lo qual formava, senyor Brook, el concert més pudent de flaires inaguantables que mai hagi desconsolat el nas humà.

FORD:

Hi estiguéreu molt de temps?

FALSTAFF:

Ara sentireu, senyor Brook, tot lo que he sofert per posar aquesta dona malèfica al vostre servei! Quan vaig quedar apilotat d’aquesta manera dintre el cove, dos bergants, qui serveixen a can Ford, arribaren; i com que llur mestressa els ordenà que em duguessin a la prada de Datchet en qualitat de roba bruta, me agafaren damunt de llurs espatlles. Trobaren a la porta llur senyor indignadíssim, i gelós com un brau; i els demanà una o dues vegades quina cosa portaven dins el cove. Jo tremolava com la fulla al arbre, tement que aquell boig rematat no hi volgués dar una mirada; però el destí que l’ha guarnit de branques, deturà sa destra; vaig respirar. Ell entrà per continuar les seves recerques, i jo vaig sortir com a pilot de roba. Però fixeu-vos-hi bé, senyor Brook; me calgué sofrir les agonies de tres morts diferents; primer l’esglai inconcebible de veure’m descobert pel gelós, vilíssim caprípede; després de veurem torçat com una bona fulla d’acer espanyol dins la circumferència d’un receptacle, amb els punys tocant la punta dels peus, i el cap entre els talons; i finalment d’ésser empresonat com un cos en dissolució dintre de robes pudentes qui fermentaven de llur mateixa brutícia. Imagineu-vos; un home de la meva nissaga! Un home com jo que tem la calor com si fos de mantega; un home que constantment està amarat com si es fongués; es un verdader miracle que no hagi mort ofegat. I imagineu-vos que quan això ja no podia durar, quan ja estava mig cuit en mon propi llard, fet una mena de guisat holandès, m’han llençat al Tàmesis, m’han refrescat dins l’aigua viva a tall de ferradura que ja està roenta! Digueu-me si això no es espaventable, senyor Brook!

FORD:

Certament, senyor, estic desconsolat de que hagueu sofert totes aquestes passades per amor de mi. Veus-aquí mes esperances fallides; ja no podreu fer cap més provatura.

FALSTAFF:

Senyor Brook, abans que declarar-me vençut d’aquesta manera, preferiria ésser llençat al Etna com ho fui al Tàmesis. Aquesta matinada el marit va a caçar aucells, i ella m’ha anunciat una nova cita. M’espera de vuit a nou, senyor Brook.

FORD:

Ja són les vuit tocades, senyor.

FALSTAFF:

Què dieu! Doncs men vaig a la cita. Torneume a veure quan us plagui; sabreu com marxen les coses; ella ha d’ésser vostra; aixi remataré la meva obra. Adéu-siau, adéu-siau, serà vostra, senyor Brook. Senyor Brook, vós enramareu en Ford.



(Surt)

FORD:

Oh! Déu meu! es un engany! es un somni! Deixondiu-vos, senyor Ford; deixondiu-vos, deixondiu-vos, senyor Ford; vet-aquí, senyor Ford, que us malmeten vostre millor perpunt. Veus-aquí les funestes conseqüències del matrimoni i de tenir roba i coves de bugada. Molt bé! proclamaré ma situació; agafaré aquest home de disbauxes; serà a casa, no sem podrà escapar; estic segur de que no sem pot escapar. No es pot ficar dins una butxaca, ni lliscar a dins del calaixet del pebre: però, de temença de que el dimoni que el guia no li presti socors, vull regirar les bandes on serà impossible que estigui. Ja que no puc evitar d’ésser lo que sóc, la certesa que en tinc no em darà cap mica de conformitat; si estic embrancat, ai dels que s’embranquin en les meves branques!



(Surt)





ACTE IV





ESCENA I


Carrer Major de Windsor

(Entren la senyora PAGE, la senyora QUICKLY i WILLIAM)

SENYORA PAGE:

Te penses que ja es a ca la senyora Ford?

QUICKLY:

De segur que hi deu ésser, o està a frec a frec d’arribar-hi; però us ben asseguro que està enutjat de mala manera perquè el remullàreu. La senyora Ford us prega que vingueu tot d’una.

SENYORA PAGE:

D’aquí un segon estic per ella; no em cal altra cosa sinó acompanyar a l’escola mon homenic. Però calla, aquí ve son mestre. Me jugaria qualsevol cosa que avui fan festa. (Entra EVANS) Com es això, Sir Huch, què no hi ha escola avui?

EVANS:

No; el senyor Slender vol que deixem jugar els infants.

QUICKLY:

Beneït sigui el seu bon cor!

SENYORA PAGE:

Sir Huch, diu el meu marit que el noi no lleva gaire profit dels seus estudis. Feu-li algunes preguntes, si us plau, sobre el seu rudiment.

EVANS:

William, acosta’t; aixeca la testa, vaja.

SENYORA PAGE:

Vina, fillet meu, aixeca la testa, respon al senyor mestre. No t’esporugueixis.

EVANS:

Veiam, digueu-me quantes són les menes de nombres del substantiu.

WILLIAM:

Dues.

QUICKLY:

Ai, ai! jo haguera dit que de nombra no n’hi havia més que una, per que la gent sempre enrahona només que de la nombra.

EVANS:

Deixeu-vos de parlotejar. Com se diu infant en llatí?

WILLIAM:

Puer.

QUICKLY:

Ai, senyor, ja es una bona veritat que la quitxalleta són unes pues!

EVANS:

Sou la dona més bajoca de la terra; calleu, per amor de Déu. Què es lapis, xiquet?

WILLIAM:

Una pedra.

EVANS:

I la pedra, què es?

WILLIAM:

Un roc.

EVANS:

No, home, no; una pedra es lapis. Fica-t’ho bé al cap, fes-me el favor.

WILLIAM:

Lapis.

EVANS:

Molt bé. William, d’aont ixen els articles?

WILLIAM:

Del pronom, i es declinen així: Singulariter nominativo, hic haec hoc.

EVANS:

Nominativo, hic haec hoc. Posahi els cinc sentits, fixa-t’hi bé. Genitivo, hujus. Doncs bé, quin es l’acusatiu?

WILLIAM:

Accusativo, hunc.

EVANS:

Per favor, mira de fer memòria, xiquet. Accusativo, hunc, hanc, hoc.

QUICKLY:

Un cranc coc. Vet-aquí un llatí de cuina.

EVANS:

Dona, abandoneu la xerrameca. Com fa el cas vocatiu, William?

WILLIAM:

O, vocativo, o!

EVANS:

William, el vocatiu es caret, recordeu-se’n bé.

QUICKLY:

Ara veieu! Tantes vegades que ho dic jo això de carat!

EVANS:

Acabeu d’un cop, mestressa.

SENYORA PAGE:

Vaja, vaja, quietud.

EVANS:

A veure, William, digueu el cas genitiu en plural.

WILLIAM:

El cas genitiu?

EVANS:

Sí.

WILLIAM:

Genitiu: horum, harum, horum.

QUICKLY:

Què diables li conta del tiu de Jenny? L’oncle de Jenny es un trapella, i la seva vida no li pot servir de cap exemple al infantó.

EVANS:

Bona dona, sou una descarada.

QUICKLY:

Maldament ho fos! Vés ara que li conta al xiquet! A què ve explicar-li tot això del hic, i del coure crancs, i fer-li saber les histories dels perduts de la ciutat! Es una manera ben lletja de quedar!

EVANS:

Oh, dona, jo penso que tens el cap esquerdat. No comprens la natura dels casos, dels gèneres i dels nombres? Ets una criatura tant estulta com un hom pugui desitjar.

SENYORA PAGE:

Silenci, per amor de Déu.

EVANS:

Ara, William, digueu-me alguna declinació pronominal.

WILLIAM:

Les he oblidades; en bona refé.

EVANS:

Hic, haec, hoc. Si oblideu els hics, els haecs i els hocs, us castigaré amb el fuet. I ara, aneu a jugar si voleu. Aneu.

SENYORA PAGE:

Està més entrenat del que em pensava.

EVANS:

Te la memòria desperta. Adéu, senyora Page.

SENYORA PAGE:

Adéu, benvolgut Sir Huch. (Surt Sir HUCH) Cap a casa, minyonet; no podem perdre ni un minut.



(Surten)





ESCENA II


Una cambra a Can Ford

(Entren la senyora FORD i FALSTAFF)

FALSTAFF:

Senyora Ford, el greu que sentiu, esvaeix el que jo senta. Veig que l’amor que em dueu sap bé les consideracions que em són degudes; jo prometo complir amb vós acuradament, i això no ja, senyora Ford, en lo que pertoca al simple deure amatori, sinó en tots els seus encontorns, dependències i cerimònies. Però avui esteu assegurada contra les irrupcions del marit?

SENYORA FORD:

Se’n es anat a la caça d’aucells, tendre Sir Joan.



(La SENYORA PAGE, dins)

SENYORA PAGE:

Déu us guard, senyora Ford.

SENYORA FORD:

Entreu a la meva cambra, Sir Joan.



(Surt FALSTAFT. Entra la senyora PAGE)

SENYORA PAGE:

Bon dia, cara de rosa. Digueu-me, teniu algú a casa?

SENYORA FORD:

Jo? Ningú, si no es els meus criats.

SENYORA PAGE:

Men puc refiar?

SENYORA FORD:

Ningú, es ben cert. (Baix) Enraoneu més alt.

SENYORA PAGE:

Molt bé; estic contentíssima de que no hi hagi ningú.

SENYORA FORD:

Per què?

SENYORA PAGE:

Per què, veïna? Sapigueu que vostra marit es recaigut en ses primeres follies. L’hauríeu de sentir allà abaix, amb el meu marit, com s’encaterina, com s’enrogalla de parlar contra tots els casats, com maleeix la descendència d’Eva, de qualsevol color que sigui; l’hauríeu de veure copejant-se el front i clamant: —Eixiu, oh branques!—. De manera que qualsevol frenesí que jo hagi vist en aquest món, ara m’apar dolcesa, moderació i apaivagament si el comparo amb la seva febre. Us ben felicito de tot cor de no tenir el cavaller a casa.

SENYORA FORD:

Com! Tal volta enraona d’ell?

SENYORA PAGE:

No parla d’altra cosa, i declara amb juraments que mentre ahir el cercava, ell fou endut en un cove; assegura a el meu marit que el cavaller es aquí a pesar de tot; i li ha fet abandonar la cacera tant a ell com a tots els demés per demostrar-se la justícia de les seves sospites.

SENYORA FORD:

Què encara són lluny, senyora Page?

SENYORA PAGE:

Ca, molt aprop, al capdavall del carrer; de seguida arribaran.

SENYORA FORD:

Estic perduda; el cavaller es aquí.

SENYORA PAGE:

Ah! doncs esteu perduda, no hi ha remei; i el cavaller es pot donar per mort. ¿Quina mena de dona sou? Feu-lo eixir, feu-lo eixir. Val més una mica d’empegueïment que no pas l’assassinat.

SENYORA FORD:

I per on eixirà? On podrem amagar-lo?

No el podem pas ficar dintre un cove.





(Entra FALSTAFF)

FALSTAFF:

No, no em vull posar un altre camí dins el cove; però no em puc escapar abans de de què arribi?

SENYORA PAGE:

En nom de Déu! tres germans del senyor Ford, amb pistoles a les mans guarden la porta perquè ningú no ixi; si no fos per ells, us podríeu escapar abans de que comparegués. Però què feu? I ara!

FALSTAFF:

Què faig? Vaig a enfilar-me per la xemeneia.

SENYORA FORD:

Desgraciat! es on tothom descarrega els fusells al arribar de la cacera. Davalleu al forn.

FALSTAFF:

A on es?

SENYORA FORD:

Allà i tot us cercarien, a fe a fe. No hi ha a casa un armari, un cofre, una caixeta, un forat, un pou, una volta que ell no hagi detallat en un inventari que té per escrit, i que li serveix per fer memòria; tot ho repassa amb l’inventari a la mà. No veig manera d’amagar-vos dintre de casa.

FALSTAFF:

Aleshores cal eixir?

SENYORA PAGE:

Si eixiu amb vostra mateixa figura, sou mort. Potser si eixísseu disfressat…

SENYORA FORD:

Com el podríem disfressar?

SENYORA PAGE:

Déu meu, no ho sé, en bona veritat. No hi ha cap roba de dona prou ample per ell; que si n’hi hagués, amb un capell de dona, una màscara i una còfia, no el deurien pas reconèixer.

FALSTAFF:

Amigues caríssimes, que se us acudeixi alguna cosa, qualsevol cosa, abans de permetre que passi una desgracia.

SENYORA FORD:

La tia de ma criada, aquella donassa de Brentford, va deixar un vestit a dalt.

SENYORA PAGE:

A fe que es això lo que ens convenia. Es tant grossa ella com ell. També tindreu son capell de frisa, i sa màscara. Pugeu a dalt sense perdre temps, Sir Joan.

SENYORA FORD:

Munteu, munteu, estimat Sir Joan, mentre la senyora Page i jo us cerquem alguna còfia que us escaigui.

SENYORA PAGE:

Correu, correu; de seguida estareu arreglat. Poseu-vos el vestit.



(Surt FALSTAFF)

SENYORA FORD:

Voldria de tot cor que mon marit el trobés fet un carnestoltes. No pot sofrir la vella de Brentford, la té per bruixa, li ha prohibit que vingués a casa, i l’ha amenaçada amb pegar-li una pallissa.

SENYORA PAGE:

Pugui conduir-lo el cel fins al bastó del teu marit, i en acabat que el diable mogui el bastó!

SENYORA FORD:

Però es de debò que ve el meu marit?

SENYORA PAGE:

Ja ho crec si es de debò! Fins i tot parla del cove. Cal que n’hagi olorat alguna cosa, no puc imaginar com.

SENYORA FORD:

No trigarem a saber-ho. Diré als meus criats que es tornin a endur el cove, i així el trobarà a la porta com l’altra vegada.

SENYORA PAGE:

Bé, però tingueu estigués que arribarà d’un moment al altre. Pensem en l’agençament de la bruixa de Brentford.

SENYORA FORD:

Deixeu que primer de tot doni les meves ordres als servents per lo del cove. Pugeu; ja us daré una còfia.

SENYORA PAGE:

Tant-de-bo acabi en una forca, el miserable disbauxat! mai l’haurem malmenat com ell se mereix! En nostra tasca s’hi veurà la demostració de que les dones poden ésser joioses i virtuoses ensems. Nosaltres, que riem i joguinegem tothora, no fem tort a ningú. Bé ha dit el refrany: Guarda’t del gat que no miola.



(Surt. Entren els CRIATS)

SENYORA FORD:

Hala, vosaltres aneu a posar-vos altre cop el cove damunt les espatlles; vostre senyor es gairebé a la porta; si us ordena que el deixeu a terra, obeïu-lo. Hala, de pressa.



(Surt)

PRIMER CRIAT:

Vina, tu, i aixequem el tómbol.

SEGON CRIAT:

Déu vulgui que no l’ompli encara un cavaller!

PRIMER CRIAT:

Me sembla que no. Tant m’estimaria portar el mateix cove carregat de plom.



(Entren FORD, PAGE, SHALLOW, CAIUS i EVANS)

FORD:

Com vulgueu, senyor Page. Però si la cosa se demostra, sabríeu algun remei per obtenir que jo no fos un ximple? A terra el cove, grandíssims. Crideu la meva dona. Hala, galant donzell, eixiu del cove! Sou els suports de la infàmia, oh bergants! Hi ha una coalició, una lliga, un complot, una conspiració en contra meu; però tot se girarà contra el maleit dimoni. Ep! muller! eixiu, comparegueu, comparegueu; comparegueu quan us demano; ara sabrem quina roba honestíssima envieu a la bugadera.

PAGE:

Francament, això ja es massa, senyor Ford; no se us pot deixar en llibertat per més estona; us haurem de tancar.

EVANS:

Això es follia, està tant foll com un gos rabiós.



(Entra la SENYORA FORD)

SHALLOW:

Això no es bonic, senyor Ford, creieu-me, no es gens bonic.

FORD:

Aquesta es precisament la meva opinió. Atanseu-vos, senyora Ford, senyora Ford, dona com cal, dona com cal, esposa modesta, criatura virtuosíssima que té per marit un gelós trastocat; atanseu-vos. La meva sospita es bajoca, veritat, senyora?

SENYORA FORD:

El cel es testimoni de que obreu injustícia si sospiteu que he comés cap falta.

FORD:

Molt ben dit, oh front altívol! Manteniu aquest to. Apa, bergant, eixiu.



(Llença la roba fóra del paner)

PAGE:

Això passa de ratlla.

SENYORA FORD:

No us cau la cara de vergonya? Deixeu la roba.

FORD:

Us llevaré la careta.

EVANS:

Això es no tenir ombra de seny. Ara voleu atacar la roba de la vostra muller? Vaja, deixeu-ho córrer.

FORD:

Us dic que buideu el cove!

SENYORA FORD:

Com s’entén, senyor, com s’entén?

FORD:

Senyor Page, tant cert com ara es de dia, ahir un home fou tret de casa meva ficat dins el cove. Per què no hi podria ésser avui? Tinc la certesa de que es dintre de casa. Tinc clarícies que no menten; la meva gelosia te bon fonament. Lleveu tota aquesta roba.

SENYORA FORD:

Si trobeu aquí dins un home a qui matar, caldrà que sigui del mida de les mosques.

PAGE:

No hi ha cap home aquí.

SHALLOW:

Per la meva ànima lleial! Això no està gota bé, senyor Ford; us esteu perjudicant.

EVANS:

Senyor Ford, acudiu a la pregaria, i no seguiu les inclinacions del vostre cor. Tot això es passió de gelosia.

FORD:

Ho reconec. El que jo cerco no es aquí dins.

PAGE:

No es en cap altra banda més que en vostre cervell.

FORD:

Ajudeu-me a capgirar-ho tot, aquesta sola vegada. Si no trobo res, us dispenso d’excusar ma follia; que jo sigui qui rebi en les verbes del dinar; digueu de mi «gelós com en Ford qui cercava el galant de sa muller dins una esclofolla de nou». Però vulgueu-me assistir encara una vegada; una vegada i prou.

SENYORA FORD:

Ei, senyora Page! baixeu amb la vella, que el meu marit vol pujar a la cambra.

FORD:

La vella? Quina vella?

SENYORA FORD:

La vella de Brentford, la tia de la criada.

FORD:

Ella! Aquesta bruixa, aquesta malnada, aquesta desvergonyida criatura? No li he dit que no tornés a posar els peus a casa? Ja ho estic veient, deu ésser vinguda a portar algun missatge. Nosaltres, simples mortals, no podem imaginar tot lo que passa per la destra d’una fetillera que diu la bonaventura. Ella es val d’encisos, de xifres, de ninots i altres mentides de la mateixa casta. Tot això està fora de la nostra intel·ligència; no en podem atènyer res. Davalleu, bruixa, gitana de cent anys, davalleu, que jo us ho mano.

SENYORA FORD:

No, no, maridet meu estimat. Senyors benvolguts, impediu-li que bati aquesta vella.



(Entra FALSTAFF disfressat de dona, menat per la senyora PAGE)

SENYORA PAGE:

Veniu. Na Xerrameca; veniu, deu-me la mà.

FORD:

Ah! bona xerrameca te donaré jo! Fora de casa, bruixa! (El bat) Expectoració, infàmia, perdició, pecat! Ah, jo un faré un bell conjur; jo us diré la bonaventura!



(Surt FALSTAFF)

SENYORA PAGE:

No us en deu pena? Juraria que heu matat aquesta pobre dona.

SENYORA FORD:

Podria ben ésser, en bona fe. Vaus-aquí una gesta que us honora.

FORD:

Voldria veure-la penjada aquesta bruixa.

EVANS:

Si haig de dir les coses tal com són, me temo que aquesta dona ho sigui, de bruixa. No m’agrada que una dona tingui el pel ufanós, i he vist tota una boscúria davall la seva màscara.

FORD:

Senyors, me voleu seguir? Us ho prego, veniu-me en seguiment; sereu testimoni del resultat de les meves sospites. Si us dono una pista falsa, no em cregueu mai més quan faci el lladruc.

PAGE:

Anem, obeïm encara les seves fantasies. Veniu, senyors.



(Surten PAGE, FORD, SHALLOW i EVANS)

SENYORA PAGE:

Us responc de que l’ha batut d’una manera llastimosa.

SENYORA FORD:

Al contrari, sense cap llàstima.

SENYORA PAGE:

Soc de parer de que el bastó ha d’ésser beneït i penjat a l’altar; ha servit per una tasca meritòria.

SENYORA FORD:

Conteu que, autoritzades com estem per la nostra dignitat de mullers i el testimoni de la nostra consciencia podem portar més enllà la nostra venjança?

SENYORA PAGE:

Me sembla verament que l’esperit llibertí està ben alliçonat a hores d’ara; i que, de no haver-se compromès amb el diable per un pacte fet davant de notari, no tindrà més ganes d’atemptar a la nostra virtut.

SENYORA FORD:

Direm als nostres marits les facècies que li hem jugades?

SENYORA PAGE:

Certament, encara que no més fos per llevar del esperit del vostre les cavil·lacions amb que es turmenta. Si ells judiquessin en llur prudència que aquest infeliç bergant, el gros cavaller, mereix encara una lliçó, nosaltres continuarem essent els ministres de la venjança.

SENYORA FORD:

Us garanteixo que el voldran avergonyir davant de tothom. Jo, francament, trobo que l’escarni no fóra complert si no s’acabava amb una vergonya ben sonada.

SENYORA PAGE:

Anem de seguida a posar el ferro al foc; no acabés refredant-se.



(Surten)





ESCENA III


Una cambra al hostal de la Lligacama

(Entren l’HOSTALER i BARDOLF)

BARDOLF:

Senyor, els alemanys preguen que els hi deu tres cavalls. Demà llur duc, en persona, arriba a la cort, i ells l’hi han d’eixir al encontre.

L’HOSTALER:

I ara! Qui es aquest duc que viatja tant secretament? No he sentit pas dir que vingués a la cort. Fes per manera de que enraoni amb aquests estrangers. Parlen anglès?

BARDOLF:

Si, senyor; us els enviaré tot seguit.

L’HOSTALER:

Tindran els cavalls, però els pagaran; els hi costaran un ull de la cara. Fa vuit dies que comanden a casa meva, i per culpa d’ells he hagut de dar comiat als hostes que hi havia. Cal que paguin, ja es poden preparar. Anem, vina.



(Surten)





ESCENA IV


Cambra a Can Ford

(Entren PAGE, FORD, SENYORA PAGE, SENYORA FORD i Sir HUCH EVANS)

EVANS:

Es el millor acudit de testa femenina que hagi mai sentit a dir!

PAGE:

I us envià les dues lletres ensems?

SENYORA PAGE:

Al mateix quart d’hora.

FORD:

Muller, perdona’m. D’ara en endavant, fes lo que et plagui; primer sospitaria el sol de fredor que no pas tu d’ésser lleugera. Tu feres que tornés a la meva ànima heretge una fe incontrastable en la teua virtut.

PAGE:

Molt bé, molt bé; s’ha acabat. No sigueu tant extremós en la reparació com ho fóreu en l’atac; més val que ens ocupem pel nostre afer. Cal doncs, per disposar una gaubança pública, que nostres mullers donin encara una cita a aquest vell bergant, i allà el sorprendre’m i quedarà aclaparat.

FORD:

No se m’acut idea més bona que la llur.

PAGE:

Què? Fer-li dir que a mitja nit l’esperen al parc? Per amor de Déu; no s’ho creurà jamai.

EVANS:

Heu dit que fou llençat a l’aigua, i el capolaren quan duia el vestit de la vella? Me sembla que tindrà temences que no el deixaran venir. Me penso que sa carn està mortificada; a hores d’ara ja son desig deu ésser consumit.

PAGE:

Jo bé ho conto.

SENYORA FORD:

Bah! cavileu no més la jugada que li podríeu fer, i nosaltres ja cavil·larem els medis de fer-li anar.

SENYORA PAGE:

Hi ha una antiga rondalla d’Herne, el caçador, qui era estat guarda de les boscúries de Windsor, i qui, mentre dura l’hivern, cada nit retorna al punt de la mitja nit a giravoltar al entorn d’un roure, amb unes grans banyes de cérvol damunt la testa. En sa carrera llampa l’arbre, encisa el bestiar, trasmuda en sang la llet de les vaques, i arrossega una cadena qui fa un renou esglaiador. Vosaltres heu sentit parlar d’aquesta aparició i sabeu que nostres avis innocents i supersticiosos recolliren i ens transmeteren, com a veritable, la història d’Herne, el caçador.

PAGE:

I tal! encara hi ha gent que no gosaria passar de nit vora del roure d’Herne. Però a què ve la història?

SENYORA FORD:

Figureu-vos! es el fonament del nostre pla. Convé que Falstaff vingui a trobar-vos al peu del roure disfressat d’Herne, amb unes grans banyasses damunt del cap.

PAGE:

Bé, suposem que hi vagi. I, disfressat així, de què us servirà? Quin es el pla que se us acut?

SENYORA PAGE:

L’hem meditat, i es aquest. Disfressarem Anneta Page, ma filla, i mon xiquet, i també tres o quatre infants de llur mida, que vindran a ésser follets, fades, semaniots, abillats de blanc i de verd, amb corones de bugies enceses damunt la testa, i amb campanetes a les mans. Els amagarem en qualque fossa de l’encontrada; i al moment que trobéssim Falstaff les dues amigues, ells eixirien sobtadament, deixant oir cantúries singulars. Al veure’s, fugiríem totes dugues esparverades, ells l’envoltarien, i, segons l’habit faci, pessigarien l’impur cavaller demanant-li com es que a l’hora de les màgiques folgances gosa penetrar en llur domini sagrat sota un agençament profà.

SENYORA FORD:

I fins que hagi confessat la veritat, nostres genis enganyosos el pessigaran de valent i el cremaran amb llurs bugies.

SENYORA PAGE:

Quan tot ho hagi confessat, compareixerem tots plegats, arrabassarem les banyes a l’esperit i el conduirem a Windsor, fent-ne riota.

FORD:

Si la minyonia no està ben ensinistrada, no jugaran bé llur paper.

EVANS:

Jo ensenyaré als infants lo que han de fer, i també hi vull ésser, com un d’aquests diablets, a cremar el cavaller amb la meva atxa.

FORD:

Serà una gran facècia! m’encarrego de comprar les màscares.

SENYORA PAGE:

La meva Anneta serà la regina de les fades; la disfressaré gentilment amb un vestit blanc.

PAGE:

Vaig a comprar l’estofa. (Apart) I a dir en secret a Slender que robi la meva Anneta, per casar-s’hi a Eton. (Alt) Anem, envieu de seguida el missatge a can Falstaff.

FORD:

I jo tornaré a vèurel sota el meu nom de Brook, perquè em digui sos projectes. Estic segur de que hi anirà.

SENYORA PAGE:

Se’ns dubte. Aneu i cuideu-vos de fer-nos a mans tota la disfressa dels semaniots, amb tots els accessoris.

EVANS:

Cuitem; serà una gaubança admirable, i una facècia molt virtuosa.



(Surten FORD, PAGE i EVANS)

SENYORA PAGE:

Senyora Ford, encarregueu-vos d’enviar Quickly a Sir Joan per escatir lo que pensa. (Surt senyora Ford) Jo, men vaig cap a cal doctor; ell es el meu predilecte. No consentiré que un altre esdevingui el marit d’Anneta Page. Slender té molts cabals, però es un bajoc. Mon marit el prefereix, però el doctor té una pila de diners i bones amistats a la cort. Ell assolirà ma filla; ell es qui l’assolirà, maldament vinguessin mil pretendents de més vàlua que ell a demanar-la.



(Surt)





ESCENA V


Una cambra al hostal de la Lligacama

Entren l’HOSTALER i SIMPLE

L’HOSTALER:

Què cerques, bajoc, testa de suro? Què hi ha? Digues, parla, respon, aviat, prompte, amb llestesa i a corre cuita.

SIMPLE:

Senyor l’Hostaler, en bona fe, jo voldria parlar a Sir Joan Falstaff de part del senyor Slender.

L’HOSTALER:

Heus-aquí sa cambra, son casal, son castell, el seu llit i el de son cambrer. A la pared hi es pintada de nou i de fresc la història del Fill pròdig. Aneu, tusteu, crideu; ell us contestarà com un antropofàgic. Tusteu, repeteixo.

SIMPLE:

Una dona vella, una donassa pujà a la seva cambra. Senyor, jo prendré la llibertat de romandre fins i tant que davalli; a dir veritat, es ella a qui jo voldria veure.

L’HOSTALER:

Ah! una donassa! Podria raptar-nos el cavaller. Vaig a cridar-lo. Ep, mon gros cavaller, Sir Joan groixut, pàrlans des de la profunditat de tos pulmons bel·licosos. Ets aquí? Es ton hostaler, ton Efesià qui et demana.

FALSTAFF:

(Des de dalt) Què passa, l’hostaler!

L’HOSTALER:

Veus-aquí un tartarès de la Bohemia qui espera que la donassa davalli; deixa-la davallar, deixa-la davallar, mon gros amic. La meva casa es honrada. Ex! entrevistotes, ex!



(Entra FALSTAFF)

FALSTAFF:

L’Hostaler, fa una estona que hi havia dins una cambra una donassa vella; però ja es partida.

SIMPLE:

Senyor, feu-me la mercè de dir si no era pas la endevinaire de Brentford!

FALSTAFF:

Doncs bé, sòpita criatura, sí, ho era. Què li voleu?

SIMPLE:

El meu amo, senyor, el meu amo, el senyor Slender, m’ha enviat a sa requesta al veure-la pel carrer, desitjant escatir si un tal senyor Nym que li ha emblat una cadena, té o no la cadena.

FALSTAFF:

Ja he parlat a la vella sobre aquest particular.

SIMPLE:

Digueu-me, si us plau, la seva resposta.

FALSTAFF:

Me digué, per mon nom, que l’home qui s’ha endut la cadena del senyor Slender es exactament l’home que li ha presa.

SIMPLE:

Hauria volgut enraonar jo mateix amb aquesta dona. Encara li havia de preguntar altres coses.

FALSTAFF:

Quines coses? Digueu.

L’HOSTALER:

Sí, hala, de seguida.

SIMPLE:

No us les puc dissimular.

FALSTAFF:

Si no les dissimules, ja et poden cantar les absoltes.

SIMPLE:

Doncs, senyor, no era altra cosa sinó demanar una cosa referent a la senyoreta Anna Page: que es saber si la planeta de mon senyor voldrà que l’assoleixi o no la assoleixi.

FALSTAFF:

Sí, aquesta es sa planeta.

SIMPLE:

Quina, senyor?

FALSTAFF:

Assolirla, o no assolir-la. Aneu, feu-li avinent que així m’ho ha dit la vella.

SIMPLE:

Me puc prendre la llibertat de dir-li així mateix, senyor?

FALSTAFF:

Sí, betzol, preneu-vos aquesta gran llibertat.

SIMPLE:

Dono mercès a Vostra Senyoria. Mon senyor estarà ben content d’aquestes noves.



(Surt SIMPLE)

L’HOSTALER:

Ets un savi, un gran savi, Sir Joan. De bo de bo hi havia en ta cambra una endevinadora?

FALSTAFF:

Sí, n’hi havia una, l’hostaler, una que m’ha ensenyat més coses que totes les que havia apreses durant la meva vida, i no he pagat res per saber-les; al contrari, m’han pegat a mi.



(Entra BARDOLF)

BARDOLF:

Ai de nosaltres! pietat, senyor! ens han estafat, estafat amb tota consciencia!

L’HOSTALER:

On són mos cavalls! Ja cal que men duguis noves detallades, bergant.

BARDOLF:

Han escapat amb els traïdors. Tot d’una que havíem deixat Eton, estant jo a la gropa darrera un d’ells, m’han agafat, i em llençaren dins una fossa plena de llot; tots tres punyiren els corsers, i desaparegueren com tres diables alemanys, tres doctors Fost.

L’HOSTALER:

Són eixits a l’encontre de llur duc, bergant; no diguis que fugiren, els Alemanys són gent de bé.



(Entra Sir Huch EVANS)

EVANS:

A on es nostre hostaler?

L’HOSTALER:

Què maneu, senyor?

EVANS:

No podeu aclucar l’ull. Un amic meu qui arriba de la ciutat me conta que hi havia tres Alemanys qui estafàren tots els hostalers de Readings, de Maidenhead i de Colebrook. Us aviso, perquè us porto llei, ja veieu. Sou un home de seny, un home tot ple de sarcasmes i de riotes que fan riure; no estaria bé que us enganyessin. Adéu.



(Surt. Entra CAIUS)

CAIUS:

A on es, l’hostaler de la Lligacama?

L’HOSTALER:

Aquí, senyor doctor, aquí, i tot cavil·lós, i ficat en un dilema ben terrible.

CAIUS:

No sé quin serà; més algú m’ha innovat que fèieu grans preparatius per un duc de Germania. Per ma fe, a la Cort ningú sap que vingui un duc d’aquesta mena. Us dic això perquè us tinc estima. Adéu.



(Surt)

L’HOSTALER:

Auxili! Assistència! Corre, mala pècora. Assistiu-me, cavaller! Quedo sense una malla! Corre, en nom de Déu! Crida assistència, crida. Perdició! Ni una malla!



(Surten l’HOSTALER i BARDOLF)

FALSTAFF:

(Tot sol) Voldria que tot el món fos enganyat, ja que a mi m’enganyaren, i a més a més me bateren. Si a la Cort arribaven a saber com he sigut metamorfosat, i com en aquesta metamorfosi em banyaren i em bastonejàrem, gota a gota farien fondre el meu greix per untar-ne les botes dels pescadors. Els cortesans me perseguirien amb llurs acudits fins que quedés remollit com una pera macada. Mai més he tingut fortuna d’ençà del dia que vaig fer trampa en el jóc de cartes. Si tenia prou alè per dir les pregaries, faria penitencia. (Entra QUICKLY) Ah! vós aquí? D’on veniu?

QUICKLY:

Per comanda de totes dues, en bona fe.

FALSTAFF:

Que el diable se’n dugui l’una i la diablessa l’altra; totes dues estaran ben aparellades. Per amor d’elles he suportat més angoixes de lo que permet la malaurada inconstància del cor humà.

QUICKLY:

Com si elles no haguessin sofert! De bo de bo, us en responc. Una d’elles, sobretot la senyora Ford, pobriçona, està tota blava i morada dels vituperis, i en tot el seu cos no hi ha un reconet de blanc.

FALSTAFF:

Què em parles de blau i de morat! Jo porto tots els colors del arc de Sant Martí, a causa de la gran batuda. Fins he estat apunt de que m’empresonessin pensant-se que era la fetillera de Brentford. Si no fos estada la traça admirable amb que he pres l’aspecte d’una vella pacífica, el poca pena del conestable m’enviava al cep en qualitat de fetillera, al cep de la gent mal nascuda.

QUICKLY:

Permeteu, Sir Joan, que us parli dins la vostra cambra; sabreu com marxen els afers, i us responc de que no posareu mala cara; veus-aquí alguna lletra que us innovarà alguna cosa d’això. Pobre gent! quines angoixes per conjuminar una cita! Segurament algú de vosaltres no va amb prou delit pel camí del cel; bé ho fan coneixedor aquestes malaventures.

FALSTAFF:

Pugeu a ma cambra.



(Surten)





ESCENA VI


Una altra cambra al hostal de la Lligacama

(Entren FENTON i l’HOSTALER)

L’HOSTALER:

Senyor Fenton, no em digueu una sola paraula; els disgustos m’acaben la vida; que se’n vagi tot a rodar.

FENTON:

Vulguis parar-me atenció; afavoreix el meu alè, i assoliràs, a fe de gentilhome, cent lliures d’or a més a més de lo que hagis perdut.

L’HOSTALER:

Us escolto, senyor Fenton, i al menys us prometo conservar-vos el secret.

FENTON:

Us he parlat manta vegada de mon dolç amor per la gentil Anna Page. Ella, per la seva part, ha correspost al meu afecte tant com jo pogués desitjar. Porto una lletra seva, i us meravellarien les coses que hi diu. Els detalls de la facècia que m’innova, estan de tal manera barrejats amb lo que a mi m’interessa, que no us podria contar cada cosa separadament i sense posar-vos al corrent de tot. El gros Falstaff ha de jugar un gran paper en tot això. Aquí veureu (Li mostra la lletra) tot el pla de l’escena; escolteu-me bé, hostaler de ma vida. La dolça Anneta cap a la mitja nit se’n té d’anar al roure d’Herne per representar-hi la Regina de les Fades; ja trobareu aquí per qual motiu. Son pare li ha recomanat que mentre cadascú estigui enfeinat amb el seu paper, s’escapi, disfressada com anirà, amb Slender, i se’n vagin a Eton per casar-se immediatament. Ella ha fet veure que consentia. Al mateix temps sa mare, qui sempre ha sigut oposada a aquest matrimoni i es romasa fidel a Caius, son protegit, ha donat també consigna al doctor perquè se l’emmeni a l’hora en que cadascú s’ocupi de la seva figuració, i la dugui al deganat, on un capellà estarà avisat per casar-los tot d’una; i Anna, sotmesa en aparença als projectes de sa mare, ha promès al doctor que compliria. Ara, doncs, escolteu l’acabament; el pare conta que sa filla anirà vestida de blanc, i que Slender, en el moment oportú, reconeixent-la pel vestit, li prendrà la mà, li dirà que el segueixi, i ella se’n anirà amb ell; per sa banda la mare, volent designar-la bé al doctor, ja que tothom anirà amb màscares i disfresses, conta vestir-la d’una faisó ben singular, amb unes teles verdes i vaporoses, cintes penjants, i bonics de gran fulgurança al volt de la testa. Quant el doctor pensi que el moment es vingut, ha de copsar-li la mà, i la noia ha promès que seguiria quan li fessin aquesta senyal.

L’HOSTALER:

I ella qui pensa enganyar, son pare o sa mare?

FENTON:

Hostaler, pensa enganyar-los tots dos, per anar-se’n amb mi. Lo que jo us demano es que comprometeu el vicari perquè m’esperi a l’església entre mitja nit i la una, perquè amb el llaç d’un legítim matrimoni junyeixi nostres cors.

L’HOSTALER:

Molt bé, arrangeu les vostres coses; jo men vaig a cercar el vicari; porteu la donzella, el capellà no ha de mancar-vos.

FENTON:

Te’n seré eternament lligat, sense contar amb el guardó que et donaré tot seguit.



(Surten)





ACTE V





ESCENA I


Una cambra del hostal de la Lligacama

(Entren FALSTAFF i la senyora QUICKLY)

FALSTAFF:

Estronca d’una vegada el parloteig. Adéu; hi aniré. Aquesta serà la tercera provatura; el nombre senar me darà benastrugança. Prou, vés-te’n. Diuen que els nombres imparells contenen una virtut divinal, tant si se’ls aplica a la naixença, com a la fortuna, com a la mort. Adéu.

QUICKLY:

Us tindré apunt una cadena, i faré mans i mànegues perquè no us faltin un parell de banyes.

FALSTAFF:

Adéu, d’una vegada. El temps se perd. Ala, dreceu el cap, comenceu a fer samaniat. (Surt la senyora Quickly. Entra FORD) Ah, senyor Brook, ditxosos ulls! Senyor Brook; aquesta nit s’ha d’aclarir tot això, aquesta nit o mai de la vida. Sigueu al parc a mitja nit, a la vora del roure d’Herne; hi veureu coses meravelloses.

FORD:

Mes no acudíreu ahir, senyor, a la cita que us donaren?

FALSTAFF:

Hi aní, tal com me veieu, senyor Brook, fet un pobre vell, i en vaig retornar fet una pobra vella; el marit, el belitre d’en Ford, té en el cos el més prodigiós, el més estrafolari dimoni de gelosia que mai s’hagi ficat a governar, senyor Brook, estrafolaris d’aquesta guisa. Sapigueu que m’ha cruelment batut sota la meva aparença de jaia; ah, en mon aspecte d’home no tindria temença d’un Goliath que vingués amb una llançadora a la mà, perquè al capdavall, què es la vida sinó una llançadora? Porto pressa; veniu amb mi; us ho contaré per peces menudes, senyor Brook. D’ençà del temps en que plomava les oques vives, feia campana i jugava a la baldufa, no havia sabut fins avui que cosa era una bona pallissa. Seguiu-me, i us diré coses ben singulars d’aquest belitre de Ford. Aquesta nit seré venjat, i us faré a mans la seva dona. Tenim l’aventura apunt; m’he ficat en Ford a la butxaca. Veniu, coses misterioses se colombren; veniu, senyor Brook.



(Surten)





ESCENA II


El parc de Windsor

(Entren PAGE, SHALLOW i SLENDER)

PAGE:

Atanseu-vos, atanseu-vos. Ens hem d’ajocar dins aquestes fosses del castell fins i tant que les atxes de nostres follets donin la senyal. Slender, fill meu, recordeu-vos de la meva filla.

SLENDER:

Sí, en bona fe; hi he parlat, i hem convingut en la paraula d’avís per reconèixer-nos l’un a l’altre. Jo aniré vers ella, que durà un vestit blanc; li diré psit! i ella me dirà titit; i d’aquesta manera, ja veieu, ens farem coneixedors l’un de l’altre.

SHALLOW:

Bé està, però no us calen el vostre psit i el seu titit. Tant mateix el color blanc l’anunciarà i us la farà conèixer. Han sonat deu hores.

PAGE:

La nit es ombrívola. Els semaniots, les llumenetes hi faran d’allò més bonic. Que el cel protegeixi aquest divertiment! Ningú de nosaltres cavil·la cap iniquitat si no es el diable, i a aquest el reconeixerem per les banyes. Anem, seguiu-me.



(Surten)





ESCENA III


Carrer Major de Windsor

(Entren les senyores PAGE, FORD i el doctor CAIUS)

SENYORA PAGE:

Senyor doctor, la meva filla anirà vestida de verd. Doneu-li el braç tant aviat com us llegui, endueu-vos-la al deganat, i apresseu la cerimònia. Aneu al parc; nosaltres dues hem d’entrar-hi plegades.

CAIUS:

Ja sé lo que em pertoca fer. Adéu.

SENYORA PAGE:

Bona sort, doctor. (Surt el doctor Caius) El meu marit tindrà més rabia pel casament d’Anneta amb el doctor, que joia per la facècia que preparem a Falstaff. Tant se val. Més m’estimo el reny d’una hora, que una angunia per tota la vida.

SENYORA FORD:

A on es en Joan amb el seu exèrcit de semaniots? i Huch, nostre dimoni gal·lès?

SENYORA PAGE:

Estan aclofats dintre d’un xaragall que hi ha a la vora del roure d’Herne, amb els llums amagats. Tot d’una que Falstaff comparegui i se’ns acosti, els faran resplendir ensems en mig de les tenebres.

SENYORA FORD:

Es impossible que no s’esporugueixi.

SENYORA PAGE:

Si no s’esporugueix, almenys serà avergonyit, i si s’esporugueix, la vergonya serà major.

SENYORA FORD:

L’anem conduint al parany amb força gentilesa.

SENYORA PAGE:

Per castigar llibertins d’aqueixa mena, i les innobles cobejances llurs, un parany no es una traïció.

SENYORA FORD:

L’hora s’atansa. Cap a l’alzina, cap a l’alzina.



(Surten)





ESCENA IV


El parc de Windsor

(Entren EVANS i FADES)

EVANS:

Tresqueu, menudalla, fades xiroies; endavant, i recordeu-vos del vostre paper. Sobretot, coratge. Seguiu-me cap al xaragall, i quan us digui el mot d’avís, feu lo que ja sabeu. Avant, tresqueu, avant, feu via.



(Surten)





ESCENA V


Un altra banda del parc

(Entra FALSTAFF, disfressat amb unes banyes de cérvol damunt la testa)

FALSTAFF:

Han sonat les dotze batallades al rellotge de Windsor; l’hora s’acosta. Oh, déus de geia amorosa, assistiu-me en aquest trànsit. Oh, Júpiter; fes memòria de que per amor d’Europa te mudares en brau; s’asseia Cupido en mig de les teves banyes. Oh, força del amor qui de tant en tant fa que una bestia sembli persona, o que una persona sembli bestia! Quan fóres enamorat de Leda, també, oh Júpiter, te convertires en cigne. Oh, amor omnipotent! fins a quin extrem el déu se veié aprop de fer l’ànec. La primera culpa te convertí en bestia; pecat bestial, oh, Júpiter! La segona culpa te convertí en au! i: Au! va ésser lo que digueres a Leda. Si els déus tenen un cap tant ple de pardalets, què han de fer els pobres humans? Ara bé, jo sóc cérvol de Windsor, i bé puc dir que sóc el més fornit de la boscúria. Jupitrel-lo, amara’m de frescor i assossega mon autumne, o bé no prenguis a mala part que jo escampi la virior sobrera de ma figura gegantina. Qui ve? Serà la meva cervoleta?



(Entren la senyora FORD i PAGE)

SENYORA FORD:

Sir Joan, sou vós? Sou aquell cérvol, aquell cérvol potentíssim?

FALSTAFF:

Sí, ma cervoleta bruna. I ara, que l’espai versi un ruxat de patates de Màlaga, faci ressonar el llamp al ritme de la cançó de les Mànigues Verdes, me llenci una calabruixada d’espècies, una nevada d’escarxofes, un oratge desencadenat de temptacions! Aquest es el meu sopluig.



(L’abraça)

SENYORA FORD:

La senyora Page es vinguda amb mi, coret meu estimat.

FALSTAFF:

Dividiu-me com un cabrit que s’ofereix a dos jutges; preneu un quart cadascuna; jo conservaré les meves costelles; el llom serà pel guardabosc, com vol l’usatge. El frondós ornament, sigui llegat a vostres marits. Oh, oh! sóc o no l’home de la selva? Sé imitar o no sé imitar Herne, el caçador? Tant mateix, Cupido s’ha mostrat a la fií brivall de consciencia, i restitueix. A fe d’espectre de bones costums, sigueu benvingudes.



(Renou a dins)

SENYORA PAGE:

Déu meu! què es aquest aldarull?

SENYORA FORD:

El cel perdoni nostres pecats!

FALSTAFF:

Però què diable pot ésser?

SENYORA FORD i SENYORA PAGE:

Fugim! fugim!



(S’escapen corrents)

FALSTAFF:

Me penso que el diable no vol que em condemni, tement que el meu greix reviscoli les flames infernals; car, si això no fos, no impediria mos designis.



(Entra Sir HUCH disfressat de sàtir, la senyora QUICKLY i PISTOL; ANNA PAGE fent de regina de les fades, acompanyada de son germà i de força altres minyons disfressats de fades i amb llumenetes enceses a la testa)

QUICKLY:

Follets de mena blanca, verda o bruna saltant escotorits al clar de lluna i en la tenebra de la nit; infants qui meneu lo Futur en vostres mans, compliu tot d’una les missions sagrades. Oh, Follet pregoner! vinguin les fades.

PISTOL:

Escolteu, oh Follets, el vostre amic; calleu, volves del aire! Tu, Ric-ric cap a les llars de la ciutat camina, i on no amagui el foc la cendra fina, on escombrat no vegis el fogar pessiga les serventes als passar, i elles com mores esdevindran morades. Perquè la Sobirana de les Fades qui duu corona d’un etern esclat odia els sutzes i la sutzetat.

FALSTAFF:

(Baix, tremolós) Oh, són fades! Qui els hi parli, ja es tot d’una agonitzant. Tanco els ulls; m’ajec a terra; no es pot veure lo que fan.

EVANS:

Aneu, oh, Beth! damunt la vostra via si una donzella per atzar hi havia qui piadosa abans d’entrâ en el llit per tres vegades la pregaria ha dit tingui una bella visió joconda; del nin lleuger deu-li la sòn profunda. Si una dorm sense angoixa dels pecats, pessigueu-la en els braços i els costats, en espatlles i barba, peus i esquena.

QUICKLY:

A la tasca, esperits de tota mena, i pel castell de Windsor, esperits aneu-se esparpillant en tots sentits. Oh, fades! expandiu de la fortuna una mercè preuada en cadascuna de les sagrades sales; fins al jorn del judici final aquest sojorn en jovenesa i esplendor estigui; de son senyor que sigui digne, i sigui el senyor digne d’ell! Amb les sentors d’un baume excels i de les flors millors aneu polint el cadiratge on munten les dignitats de l’Orde quan s’ajunten; les estàtues amb llur decoració, i armadures i escuts, sota un blasó immaculat, qui els santifica. —Fades qui danseu a la nit damunt les prades, feu tot cantant una rodona com la del cancell de l’Orde—. Que el tocom on la petjada de la dansa abunda hagi verdor més pura i més fecunda que no cap prada que hagi vist l’humà. «Qui pensi mal, avergonyit serà», escriviu amb colors esmaragdines amb flors albes, d’atzur i purpurines; que elles facin memòria del esclat dels safirs i les perles i el brodat que la llegió de l’Orde, molt potent, sota el genoll doblegadís ostenta; ja un alfabet de flors tenen les fades. Ara no cal que romanguem plegades marxeu tot d’una, però no oblidem la dansa acostumada que farem a vora el roure d’Herne, fins que sigui una hora.

EVANS:

Jo us ho prec, senyora meva; done-nos la mà pel orde de costum ja per menar la dansa hi haurà llum; tindrem una dotzena de lluernes que ens serviran a guisa de llanternes! Mes atureu-vos, que he sentit ençà de la terra mitgera un cos humà.

FALSTAFF:

Un follet! i accent de Gal·les? Sigui el cel apiadat i men lliuri! De formatge en un tros fóra mudat.

EVANS:

D’ençà de l’hora en que a la vida eixires, oh insecte vil, has congriat les ires.

QUICKLY:

Que toqui el flam experimentador la punta de son dit; si pecador no es, el flam s’entornarà endarrere sense ultratjar-lo mica; si ell s’altera es que ha ensutzat el cor innoblement.

PISTOL:

Proveu-ho tots!

EVANS:

Veiam si el foc l’encén!



(El cremen amb llurs atxes)

FALSTAFF:

Ai, ai, ai!

QUICKLY:

Podridura, podridura, tot sadollat de cobejança impura! Envolteu-lo fades, i amb el vostre cant avergonyiu-lo; mentre aneu voltant pessigueu-lo a compàs.

EVANS:

Es justa empresa, que es un abassegat, pou de vilesa.

CANT

Doncs, vergonya al desig afrontós doncs, vergonya a impuresa i luxúria la luxúria es un foc ple de fúria; la golafreria —del cor cobejós encén en les venes— aitals flamarades. Si l’home hi cavil·la, el van eixes flames cremant cada punt i cada vegada se’n van més amunt. Pessigueu-lo plegades, oh fades, castigueu-li les males passades, pessigueu-lo, cremeu-lo, gireu-li al voltant, fins que morin les atxes novelles, les blanques estrelles, la claror de la lluna minvant.



(Entren PAGE i FORD, SENYORA PAGE i SENYORA FORD. S’apoderen de FALSTAFF)

PAGE:

No; no fugiu d’aquesta manera. Me sembla que aquesta vegada no us fareu fonedís; no teniu cap altra disfressa que la d’Herne, el caçador, per escapar-vos?

SENYORA PAGE:

Veniu, si us plau; tant mateix no hem de fer durar més la facècia. I bé, Sir Joan estimat, què men dieu de les dones de Windsor? I vós, guaiteu, senyor marit; l’ornament de la testa de cérvol no escau millor a la boscúria que a la ciutat?

FORD:

Benvolgut senyor, ara podeu dir qui es el beneit, vós o jo? Senyor Brook, Falstaff es un belitre, un belitre amb la testa enramada. Veus-aquí ses branques, senyor Brook; i de tots els gaudis que Falstaff se prometia en el verger que Ford posseeix, no ha assolit més que el del cove de la bugada, el del bastó i el de vint lliures esterlines que caldrà retornar al senyor Brook. Senyor Brook, els cavalls de Falstaff estan retinguts en penyora d’aquest manlleu.

SENYORA FORD:

Sir Joan, estem de mala sort; no hem arribat mai a trobar-nos en santa pau. No sou bo per casar sinó per caçar.

FALSTAFF:

Començo a entendre que m’ha tractat com si fos un ase.

SENYORA FORD:

Sí, i com un bou; vet-aquí les proves.



(Senyalant les banyes)

FALSTAFF:

De manera que els follets, no eren follets? Dues o tres vegades m’ha passat pel magí l’idea de que no eren follets; però el remordiment de la consciencia, l’esglai que sobtadament invadí mes facultats no em deixava advertir la grolleria del parany, i em feren pujar de peus, contra tota llei d’aparença, en que els follets eren follets. Ja veieu com l’esperit se pot veure contorbat quan s’ocupa en la malicia.

EVANS:

Sir Joan Falstaff, serviu a Déu, amolleu els desitjos pecaminosos, i els follets no us pessigaran cap més vegada.

FORD:

Molt bé, Huch espiritual!

EVANS:

I vós, deixeu corre les gelosies, si us plau.

FORD:

Ningú em veurà mai més desconfiar de la meva dona a no ésser que vós, capellà gal·lès, arribéssiu a saber prou la llengua d’Anglaterra per festejar-hi.

FALSTAFF:

M’he assecat, m’he arborat la testa sota el foc solar de tal manera que ja no men quedi per escapar d’un desengany matusser? Un boc gal·lès m’haurà fet dansar a la seva guisa, i em podrà cofar amb un barret de foll com els del seu país? Fóra hora de que m’escanyéssiu amb una bola de formatge tou.

EVANS:

El formatge i la mantega no s’ajunten gaire; i tot vós sou una mantega.

FALSTAFF:

Formatge i mantega! He hagut de viure fins el dia d’avui perquè m’alliçoni un cavaller que malmet l’idioma d’Anglaterra? N’hi ha prou i massa per fastiguejar tot el reialme de la vida alegre i les aventures nocturnes!

SENYORA PAGE:

Molt bé, Sir Joan! Us pensàveu que, maldament la virtut fos desterrada de nostres cors, i evaporada per les bandes sobiranes, i haguéssim determinat condemnar-nos sense cap mica d’escrúpol, ens hagués pogut mai el diable enamorar de vós?

FORD:

D’un pudding amarat, d’un cabdell d’estopes?

SENYORA PAGE:

D’un panteix eternal?

PAGE:

Vell, glaçat, marcit, d’un sí com una muntanya?

FORD:

Amb una llengua Satànica!

PAGE:

Amb la pobresa de Job.

FORD:

I dolent com la seva muller.

EVANS:

Entregat a les fornicacions, a les tavernes, al vi d’Espanya, al vici, als licors, a la beguda, als juraments i als desvergonyiments, i a tota mena d’etcèteres!

FALSTAFF:

Molt bé! jo sóc el motiu de vostres eloqüències; estic retut, m’heu confós, ni tant sols me veig amb cor de respondre a aquest xitxarel·lo de Gal·les, i la ignorància en persona me trepitja. Endavant, per mi no estigueu.

FORD:

Us prometo, benvolgut, que no trigarem en dur vos a Windsor a un cert senyor Brook a qui heu estafat el diner, i per qui consentíreu en fer de comissionista; m’apar que quan torneu aquest diner, la vostra amarguesa serà força més aguda que les que fins ara us hagin malmès.

SENYORA FORD:

No, maridet, deixeu-li aquest diner; així tot quedarà arreglat, i serem amics.

FORD:

Ben dit, així sigui; encaixem; tot està perdonat.

PAGE:

Vaja, alegre cavaller, aquesta nit soparàs a casa meva, i riuràs a les despeses de la meva dona, així com ella riu a les teves; digues-li que el senyor Slender acaba de casar-se amb la noia.

SENYORA PAGE:

(Apart) Hi ha gent qui es doctora i no sap tant. Si es veritat que Anna Page sigui ma filla, a aquestes hores es muller del doctor Caius.



(Entra SLENDER)

SLENDER:

Oh, oh, oh! pare Page.

PAGE:

Què passa, fill meu, què passa? Esteu llestos?

SLENDER:

Sí, ben llestos… Voldria que hi fiqués el nas l’home més eixerit del comtat de Glocester, i estic segur de que es quedaria in albis o sinó que em pengin.

PAGE:

Doncs que ha succeït, fill meu?

SLENDER:

Arribo allà baix, a Eton, per casar-me amb la senyoreta Anna Page; i en contes d’ella hi havia un minyó com un Sant Pau; si no haguéssim sigut a l’església li hauria fet un cap nou, o ell me l’hauria fet a mi. Que no em bellugui mai més, si no em pensava que era l’Anna Page; i era un xaval de la diligencia!

PAGE:

Per ma fe, us haureu equivocat.

SLENDER:

Oi! Vés quina troballa! Prou que ho sé, fonoll; si he trobat un minyó en contes d’una noia! Si m’hi hagués arribat a casar refiat de les aparences, hauria fet un bon negoci!

PAGE:

Això es culpa de vostra beneiteria. No us vaig explicar com havíeu de reconèixer la meva filla per son vestit?

SLENDER:

M’he adreçat a la que duia vestit blanc; li he dit psit i ella em digué titit com estava entès amb la senyoreta Anna; i doncs no era la senyoreta Anna, sinó un xaval de la diligencia.

EVANS:

Bon Jesús! Senyor Slender, sou tant curt de vista que us aneu a casar amb un bordegàs?

PAGE:

Això m’inquieta de mala manera. Què faig ara?

SENYORA PAGE:

Benvolgut amic, no us enfadeu; sabia el vostre intent, i aleshores vaig fer que la meva filla se vestís de verd, i si haig de dir veritat, a hores d’ara es amb el doctor, al deganat, i s’està casant.



(Entra CAIUS)

CAIUS:

Mala negada! A on es la senyoreta Anna Page? M’han ben ennavegat, m’he casat amb un donzell, un pagès; no té res que veure amb Anna Page. Mala negada! M’han ben ennavegat!

SENYORA PAGE:

I ara! No heu pres la qui anava vestida de verd?

CAIUS:

Sí, mala negada, i era un donzell. Mala negada! vaig a alçar el coure per tot Windsor.



(Surt)

FORD:

Es ben estrany? Doncs qui s’haurà endut la llegítima Anna Page?

PAGE:

El meu cor no pressent cap cosa bona. Aquí està el senyor Fenton. (Entren FENTON i ANNA PAGE) Què hi veniu a fer aquí, senyor Fenton?

ANNA:

Perdó, mon bon pare; perdó, ma bona mare.

PAGE:

Què es això? Senyoreta, com pot ésser que no sigueu amb el senyor Slender?

SENYORA PAGE:

Per quin atzar no sou amb el doctor, senyoreta?

FENTON:

L’esporuguiu. Escolteu-me; us diré tota la veritat. Cadascú de vosaltres la casava d’una mala faisó, sense cap fonament d’amor correspost. Lo que hi ha, de bon de veres, es que ella i jo fa estona que ens hem lligat amorosament, i que avui ja ho estem d’una manera tant forta que cap accident ens podria separar. El pecat que ella ha comès es una virtut; aquest frau no ha d’ésser qualificat ni d’engany criminal, ni de desobediència ni de falta de respecte, ja que la vostra filla ha evitat els dies de malanança i de maledicció que li hauria fet passar un casament per força.

FORD:

Tant se val, no us quedeu embadalits, ja no hi ha remei; en els afers amorosos, es el cel qui tria les condicions. Els diners compren les terres, la fortuna entrega les dones.

FALSTAFF:

Estic banyant-me en aigua de roses; no més tiràreu contra meu i algun tret ha caigut damunt de vosaltres.

PAGE:

Tant mateix, es com ell diu; quin remei hi ha? Fenton, que el cel te doni benaurança! Un hom ha d’acceptar lo que ja no pot discutir.

FALSTAFF:

Quan els cans són desfermats, heuen tota mena de presa.

EVANS:

Jo dansaré i menjaré confits a les noces.

SENYORA PAGE:

Què s’hi farà! Jo també em rendeixo! Senyor Fenton, que el cel us doni dies interminables de felicitat. Mon bon marit, aneu-vos-en tots a casa, a riure d’aquesta alegre història, davant d’una bona foguera, i Sir Joan que rigui com els demés.

FORD:

Amen. Sir Joan; vostra paraula serà complerta; el senyor Brook disposarà aquesta nit de la senyora Ford.



(Surten tots)





WILLIAM SHAKESPEARE (Stratford-upon-Avon, Anglaterra 1564 - 1616). És considerat l’escriptor anglès més important de tots els temps i el millor escriptor de la literatura universal. Dramaturg i poeta, les seves obres teatrals es representen avui dia en els cinc continents. Els trets que més es valoren de la seva obra són el poder de commoure’ns, la capacitat de crear un ampli ventall de personatges d’una gran profunditat psicològica, l’habilitat de caracteritzar els personatges mitjançant un llenguatge variat i riquíssim i la modernitat amb què són tractats alguns temes universals com ara l’amor, la gelosia, el poder, l’ambició o la mort.

Les seves obres teatrals són mundialment conegudes, tant si són obres dramàtiques com Romeu i Julieta (1597), Hamlet (1603), El rei Lear (1606), Otel·lo (1622), Macbeth (1623) o Juli Cèsar (1623), com si es tracta de comèdies com ara El somni d’una nit d’estiu (1595), El mercader de Venècia (1600) o Molt soroll per a res (1600). Autor també de poesia i sonets, les seves obres s’han representat milers de vegades i han estat portades al cinema nombroses ocasions.





