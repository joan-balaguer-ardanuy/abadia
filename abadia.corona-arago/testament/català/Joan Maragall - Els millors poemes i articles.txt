Els millors poemes i articles d’un dels grans mestres de la poesia i crònica periodística catalana, Joan Maragall, seleccionats pel seu interès artístic i —malauradament en alguns casos— per la seva actualitat.





Joan Maragall





Els millors poemes i articles




ePUB v0.9

BreivaX 27.12.23





Títol original: Els millors poemes i articles

Joan Maragall, 1911

Edició digital: BreivaX (v0.9)

ePUBCat base r1.3





INTRODUCCIÓ


Aquest petit apunt introductori no és la biografia - sempre lluïda - d´un artista contestatari, bohemi ni contracultural. Nascut l´any 1860 al sí d´una família benestant, Joan Maragall no fou mai un Rusiñol ni un Ramon Casas, ni s´erigí mai en un provocador disposat a trencar motllos. De tarannà modest, el jove Maragall fou un bon estudiant, estimat pels seus mestres d´escola i batxillerat i un cristià practicant i devot. Un fill ideal, en summa, per a una família barcelonina i burgesa, si no fos per aquella única falla de cara als ulls paterns: el jove Joan era un lletraferit. El pare, Josep Maragall, es lamentava de la falta de caràcter i ardor comercial del fill, que es va veure obligat, des dels quinze anys, a treballar a la indústria tèxtil paterna, posició que Joan Maragall no apreciava gens. Ell només volia escriure, i ho feia d´amagat.



Fruit d´aquests esforços gairebé clandestins, el 22 de setembre de 1878, amb 18 anys, Joan Maragall publica el que ell considerava el seu primer triomf, el poema “Òptica”. Magnífica manera d´iniciar els seus anys de formació a la universitat, durant els quals estudia també alemany i toca el piano de manera brillant. Llegeix Kant, Dickens i Heine. Adora el Werther, llibre que es proposa “llegir eternament”, començant-lo de nou cada cop que arriba al final. Als 21 anys, el 1881, obté el seu primer premi, la Flor Natural per “Dins sa cambra”, premi que rebrà de mans de tot un Àngel Guimerà.

Malauradament, durant aquests anys de creixement com a poeta arribà la crisi a l´empresa paterna, que fregà la suspensió de pagaments i Joan Maragall es va veure obligat a prendre les regnes de la societat. Amb molt d´esforç i habilitat, va aconseguir redreçar la situació però en contrapartida, potser per la distracció que van suposar-li les seves obligacions com a empresari, quan arriba als 30 anys Maragall és un solter que no ha publicat pràcticament res.

Tot canvià a l´encetar la quarta dècada de la seva vida. El 1890 començà a treballar al Brusi (nom amb el que es coneixia popularment al Diari de Barcelona) i l´any següent, després de 3 anys de festeig - principalment epistolar - es casa amb Clara Noble, una noia de la burgesia de Puigcerdà, menuda, rossa, bonica, d´ulls blaus i dotze anys més jove que ell, amb qui, entre 1893 i 1911 – 18 anys – tindrà 13 fills.

Més enllà de la feina, la seva vida social aleshores girarà entorn dels seus amics, l´Ateneu – del qual fou Secretari i President - i el Liceu.

Entre 1893 i 1906 entrem en el període de maduració i professionalització de Maragall com a escriptor. Escriu gairebé un quart de miler d´articles pel diari i als Jocs Florals de 1896 guanya la Viola amb “El mal caçador”, derrotant un Jacint Verdaguer que presentava un dels seus millors poemes, “La Pomerola”. També tradueix per primer cop Nietzsche i es converteix en l´introductor de la literatura alemanya a Espanya. Com en una materialització pràctica de la seva “Oda a Espanya”, conrea els ponts de diàleg i l´amistat amb cercles intel·lectuals castellans: Giner de los Ríos, Menéndez Pidal, Unamuno.

El 1904 és proclamat “mestre en gai saber” i ja se´l considera el renovador de la poesia catalana, escrivint com parlava la gent de Barcelona – la seva “teoria de la paraula viva” - i contribuint a l´europeïtzació de la cultura catalana.

A partir de 1907 el poeta entra en un període de menor producció fins que el desembre de 1911, amb només 51 anys, Joan Maragall mor víctima d´una malaltia diagnosticada com a febres de Malta.





POEMES





PATERNAL


Tornant del Liceu en la nit del 7 de novembre de 1893.

Furient va esclatant l’odi per la terra,

regalen sang les colltorçades testes,

i cal anâ a les festes

amb pit ben esforçat, com a la guerra.

A cada esclat mortal -la gent trèmula es gira:

la crudeltat que avança, -la por que s’enretira,

se van partint el món …

Mirant el fill que mama, -la mare que sospira,

el pare arruga el front.

Pro l’infant innocent,

que deixa, satisfet, la buidada mamella,

se mira en ell, -se mira en ella,

i riu bàrbarament.





LA VACA CEGA




Topant de cap en una i altra soca,

avançant d’esma pel camí de l’aigua,

se’n ve la vaca tota sola. És cega.

D’un cop de roc llançat amb massa traça,

el vailet va buidar-li un ull, i en l’altre

se li ha posat un tel: la vaca és cega.

Ve a abeurar-se a la font com ans solia,

mes no amb el ferm posat d’altres vegades

ni amb ses companyes, no; ve tota sola.

Ses companyes, pels cingles, per les comes,

el silenci dels prats i en la ribera,

fan dringar l’esquellot, mentres pasturen

l’herba fresca a l’atzar… Ella cauria.

Topa de morro en l’esmolada pica

i recula afrontada… Però torna,

i baixa el cap a l’aigua, i beu calmosa.

Beu poc, sens gaire set. Després aixeca

al cel, enorme, l’embanyada testa

amb un gran gesto tràgic; parpelleja

damunt les mortes nines i se’n torna

orfe de llum sota del sol que crema,

vacil.lant pels camins inoblidables,

brandant llànguidament la llarga cua.





CANT ESPIRITUAL




Si el món ja és tan formós, Senyor, si es mira

amb la pau vostra a dintre de l’ull nostre,

què més ens podeu dâ en una altra vida?

Per’xò estic tan gelós dels ulls, i el rostre,

i el cos que m’heu donat, Senyor, i el cor

que s’hi mou sempre … i temo tant la mort!

Amb quins altres sentits me’l fareu veure

aquest cel blau damunt de les muntanyes,

i el mar immens, i el sol que pertot brilla?

Deu-me en aquests sentits l’eterna pau

i no voldré més cel que aquest cel blau.

Aquell que a cap moment li digué: “-Atura’t”

sinó al mateix que li dugué la mort,

jo no l’entenc, Senyor; jo, que voldria

aturar tants moments de cada dia

per fê’ls eterns a dintre del meu cor!…

O és que aquest “fê etern” és ja la mort?

Mes llavores, la vida, què seria?

Fóra l’ombra només del temps que passa,

la il.lusió del lluny i de l’a prop,

i el compte de lo molt, i el poc i el massa,

enganyador, perquè ja tot ho és tot?

Tant se val! Aquest món, sia com sia,

tan divers, tan extens, tan temporal;

aquesta terra, amb tot lo que s’hi cria,

és ma pàtria, Senyor; i no podria

ésser també una pàtria celestial?

Home só i és humana ma mesura

per tot quant puga creure i esperar:

si ma fe i ma esperança aquí s’atura

me’n fareu una culpa més enllà?

Més enllà veig el cel i les estrelles,

i encara allí voldria ésser-hi hom:

si heu fet les coses a mos ulls tan belles,

si heu fet mos ulls i mos sentits per elles,

per què aclucâ’ls cercant un altre com?

Si per mi com aquest no n’hi haurà cap!

Ja ho sé que sou, Senyor; pro on sou, qui ho sap?

Tot lo que veig se vos assembla en mi …

Deixeu-me creure, doncs, que sou aquí.

I quan vinga aquella hora de temença

en què s’acluquin aquests ulls humans,

obriu-me’n, Senyô, uns altres de més grans

per contemplar la vostra faç immensa.

Sia’m la mort una major naixença!





ODA A ESPANYA




Escolta, Espanya, - la veu d’un fill

que et parla en llengua - no castellana;

parlo en la llengua - que m’ha donat

la terra aspra:

en’questa llengua - pocs t’han parlat;

en l’altra, massa.

T’han parlat massa - dels saguntins

i dels que per la pàtria moren:

les teves glòries - i els teus records,

records i glòries - només de morts:

has viscut trista.

Jo vui parlar-te - molt altrament.

Per què vessar la sang inútil?

Dins de les venes - vida és la sang,

vida pels d’ara - i pels que vindran:

vessada és morta.

Massa pensaves - en ton honor

i massa poc en el teu viure:

tràgica duies - a morts els fills,

te satisfeies - d’honres mortals,

i eren tes festes - els funerals,

oh trista Espanya!

Jo he vist els barcos - marxar replens

dels fills que duies - a que morissin:

somrients marxaven - cap a l’atzar;

i tu cantaves - vora del mar

com una folla.

On són els barcos? - On són els fills?

Pregunta-ho al Ponent i a l’ona brava:

tot ho perderes, - no tens ningú.

Espanya, Espanya, - retorna en tu,

arrenca el plor de mare!

Salva’t, oh!, salva’t - de tant de mal;

que el plô et torni feconda, alegre i viva;

pensa en la vida que tens entorn:

aixeca el front,

somriu als set colors que hi ha en els núvols.

On ets, Espanya? - no et veig enlloc,

No sents la meva veu atronadora?

No entens aquesta llengua - que et parla entre perills?

Has desaprès d’entendre an els teus fills?

Adéu, Espanya!





LA FAGEDA D’EN JORDÀ




Saps on és la fageda d’en Jordà ?

Si vas pels volts d’Olot, amunt del pla,

trobaràs un indret verd i pregon

com mai més n’hagis trobat al món:

un verd com d’aigua endins, pregon i clar;

el verd de la fageda d’en Jordà.

El caminant, quan entra en aquest lloc,

comença a caminar-hi poc a poc;

compta els seus passos en la gran quietud

s’atura, i no sent res, i està perdut.

Li agafa un dolç oblit de tot el món

en el silenci d’aquell lloc pregon,

i no pensa en sortir o hi pensa en va:

és pres de la fageda d’en Jordà,

presoner del silenci i la verdor.

Oh companyia! Oh deslliurant presó!





EXCELSIOR




Vigila, esperit, vigila,

no perdis mai el teu nord,

no et deixis dur a la tranquil.la

aigua mansa de cap port.

Gira, gira els ulls enlaire,

no miris les platges roïns,

dóna el front en el gran aire,

sempre, sempre mar endins.

Sempre amb les veles suspeses,

del cel al mar transparent,

sempre entorn aigües esteses

que es moguin eternament.

Fuig-ne de la terra immoble,

fuig dels horitzons mesquins:

sempre al mar, al gran mar noble;

sempre, sempre mar endins.

Fora terres, fora platja,

oblida’t de ton regrés:

no s’acaba el teu viatge,

no s’acabarà mai més.





LA GINESTA





La ginesta altre vegada,

la ginesta amb tanta olor,

és la meva enamorada

que ve al temps de la calor.

Per a fer-li una abraçada

he pujat dalt del serrat:

de la primera besada

m’ha deixat tot perfumat.

Feia un vent que enarborava,

feia un sol molt resplendent:

la ginesta es regirava

furiosa al sol rient.

Jo la prenc per la cintura:

la tisora va en renou

desflorant tanta hermosura

fins que el cor me n’ha dit prou.

Amb un vimet que creixia

innocent a vora seu

he lligat la dolça aimia

ben estreta en un pom breu.

Quan l’he tinguda lligada

m’he girat de cara al mar…

M’he girat al mar de cara,

que brillava com cristall;

he aixecat el pom enlaire

i he arrencat a córrer avall.





PER TU PLORO




Anem a la muntanya - que ara ve el bon temps;

ve la Primavera, - ve la Primavera,

hores d’alegria, hores de tristor.

Ai del qui se’n va i no tornarà!

També més ai! del qui perd l’amor!

També més ai! qui perd l’amor!

Adéu, rosa d’abril!

Adéu, rosa encarnada!

Demà, lluny del teu roser,

d’enyorament me moriré.

Quan te diran la meva fi,

plora per mi, que per tu ploro;

plora per mi, més dolçament,

que amargament no és el teu plor.

Eixuga el plor, no ploris gaire,

que et marciria el pas de l’aire.

No ploris gens; no ploris, no.

Per tu i per mi, jo, que ja en sé,

bé puc plorar millor.





ELOGI DE LA SARDANA




I

La sardana és la dansa més bella

de totes les danses que es fan i es desfan;

és la mòbil magnífica anella

que amb pausa i amb mida va lenta oscil.lant.

Ja es decanta a l’esquerra i vacil.la

ja volta altra volta a la dreta dubtant,

i se’n torna i retorna intranquil.la,

com, mal orientada, l’agulla d’imant.

Fixa’s un punt i es detura com ella.

Del contrapunt arrencant-se novella,

de nou va voltant.

La sardana és la dansa més bella

de totes les danses que es fan i es desfan.



II

Els fadrins, com guerrers que fan via,

ardits la puntegen; les verges no tant;

mes, devots d’una santa harmonia,

tots van els compassos i els passos comptant.

Sacerdots els diríeu d’un culte

que en mística dansa se’n vénen i van

emportats per el símbol oculte

de l’ampla rodona que els va agermanant.

Si el contrapunt el bell ritme li estrella,

para’s suspesa de tal meravella.

El ritme tornant,

la sardana és la dansa més bella

de totes les danses que es fan i es desfan.



III

El botó d’eixa roda, ¿quin era

que amb tal simetria l’anava centrant?

¿Quina mà venjativa i severa

buidava la nina d’aquell ull gegant?

Potser un temps al bell mig s’apilaven

les garbes polsoses del blat rossejant,

i els suats segadors festejaven

la pròdiga Ceres saltant i ballant…

Del contrapunt la vagant cantarella

és estrafeta passada d’ocella

que canta volant:

-La sardana és la dansa més bella

de totes les danses que es fan i es desfan.



IV

No és la dansa lasciva, la innoble,

els uns parells d’altres desaparellant

és la dansa sencera d’un poble

que estima i avança donant-se les mans.

La garlanda suaument es deslliga;

desfent-se, s’eixampla, esvaint-se al voltant,

cada mà, tot deixant a l’amiga,

li sembla prometre que ja hi tornaran.

Ja hi tornaran de parella en parella.

Tota mà Pàtria cabrà en eixa anella,

i els pobles diran:

-La sardana és la dansa més bella

de totes les danses que es fan i es desfan.





EL COMTE ARNAU




I

Els timbals de l’orgia ofenen l’aire

de l’hora matinal, que encara guarda

les quietuds de l’aire de la nit.

I surt dalt del cavall el comte Arnau,

que porta la capa blanca,

i va a veure l’abadessa

del convent de Sant Joan.

Els pastors, per les muntanyes,

tots de lluny guaiten com passa;

els pagesos tots tremolen…

“És el comte Arnau!”



II

Adalaisa, l’abadessa,

l’espera mig desmaiada.

Ell travessa la capella

amb la barba escabellada

de l’orgia de la nit.

Passa, i la deixa tota profanada…

I entra rialler en la cambra d’Adalaisa.

Adalaisa mig riu i està contenta:

té la cara carnosa i molt afable,

i un xic de sotabarba arrodonida,

i un clot a cada galta.



III

-Treu-te la capa, -li demana ella.-

Treu-te la capa, que et veuré més gran.

-Treu-te tu el manto, que et veuré més bella.

-No, que só l’abadessa de Sant Joan.-

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.

-Treu-te tu el manto, que et veuré més bella:

sense toca et voldria i sense vel.

-De genolls jo et voldria en la capella:

tan gloriós, faries goig al cel.

-Pro a mi el cel no em fa goig més que si el miro

des de la terra sobre meu obert:

me plau trobar-lo, quan els ulls hi giro,

buit i silenciós com un desert.

El cel és el repòs de la mirada,

i és el repòs del braç i el pensament;

perxò, ajagut a terra, el cel m’agrada

i m’adormo mirant-lo fixament.

-Altre cel és per mi la tenebrosa

capella on un altar brilla tot sol:

el cos humiliat sobre una llosa,

l’ànima deslliurada aixeca el vol.

I de la terra i d’aquest món s’oblida,

sospirant per la mort que ha de venir.

-En tos llavis gruixuts, de mort al dir,

com hi oneja suaument la vida!

-Mes, són fang. Quan per sempre s’hauran clos,

vindran els cucs i se’n faran pastura.

Vull amagrir els meus llavis i el meu cos

per fer-me tornar l’ànima més pura.-

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.

-Adalaisa, tu que ets tan vividora

i que els ulls els tens plens de voluntat,

i aquesta àvida boca prenedora,

i en els teus aires tanta majestat,

¿com és que ara malparles de la vida,

per la que estàs tan fortament armada?

No t’escau la mirada esmortuïda

sota l’arc de la cella ben poblada.

Escaurà bé a tes pàl.lides germanes,

tristos cossos per sempre immaternals:

per elles són les fantasies vanes

de vagues resplendors celestials.

Però tu, performada criatura,

delícia de la terra, torna al món!

Romp el cordó que injuria ta cintura!

Arrenca’t, Adalaisa, els vels del front!-

I avança Arnau hermosament: pro es gira

airosa ella an el Sant Cristo nu,

i signant-lo an el comte, li diu: -Mira:

aquest encara és més hermós que tu!-

Canta una alosa de la part de fora,

per la finestra entra el sol brillant,

el cel és blau i resplendenta l’hora:

el comte i l’abadessa es van mirant.



IV

Totes les veus de la terra

criden contra el comte Arnau

perquè, volent Adalaisa,

sens ella se n’ha tornat.

-”Fill de la terra, -fill de la terra,

comte l’Arnau:

per una imatge

t’has deturat,

per un cadavre,

tu que en fas tants!”

-”Com el Sant Cristo – no n’he fet cap.”

-”Què té el Sant Cristo? Què té el Sant Cristo,

comte l’Arnau?

És fusta morta: – no pot brotar.”

-”Ai, sí, que brota! – Ai, sí que brota!

Valga’m Déu val!

Quina mirada – ella li ha dat!”

-”Quina mirada, – quina mirada,

comte l’Arnau,

quina mirada – deu haver estat!”

Ell vol esclafir la rialla,

fa un gran crit i arrenca el plor.

Al rugit del plor que arrenca

clamorós el comte Arnau,

totes les veus de la terra

se dispersen udolant.



V

Nit!… Tota l’hermosura d’Adalaisa

jeu adormida als peus del Cristo nu.

Arnau segueix pacient un camí negre

per dins de les muntanyes silencioses.

Per damunt de la volta hi passa un riu

una estona… Després se perd i calla…

L’Arnau de sota terra surt al porxo.

Va cercant Adalaisa entre les celdes

i la veu que adormia sa hermosura

tota ajaguda als peus del Cristo nu,

sense vels, sense toca, sense manto,

sens gesto ni defensa… Allí, adormida.

Té una gran cabellera molt frondosa.

“Quins cabells més sedosos, Adalaisa!”

pensa Arnau. Però calla i se la mira.

Ella dorm, ella dorm, i a poc a poc

se li amoroseix tota la cara

com reflectant el pas serè d’un somni,

fins que mig riu molt dolçament. Li vola

una estona el somrís entorn dels llavis.

“Quins llavis amorosos, Adalaisa!”,

pensa Arnau. Però calla i se la mira.

Un gran sospir travessa el dormir d’ella

com onada del mar, i s’aquieta.

“Quin pit sospirador tens, Adalaisa!”,

pensa Arnau. Però calla i se la mira.

Mes, quan ella obre els ulls, ell desencanta’s

la pren amb un braçat i se l’emporta.

Quan surten a camp ras se fa de dia.



VI

Totes les veus de la terra

aclamen el comte Arnau

perquè de la fosca prova

ha sortit tan triomfant:

-”Fill de la terra, -fill de la terra,

comte l’Arnau,

ara demana, – ara demana:

què no podràs?

-Viure, viure, viure sempre:

no voldria morir mai;

ser com roure que s’arrela

i obre la copa en l’espai.

-Els roures riuen i viuen,

pro també compten els anys.

-Dons, vull ser la roca immòbil

entre sols i temporals.

-La roca viu sense viure,

que res la penetra mai.

-Doncs, la mar somovedora

que a tot s’obre i dóna pas.

-La mar s’està tota sola,

i tu vas acompanyat.

-Doncs, ser l’aire quan l’inflama

la llum del sol immortal.

-Pro l’aire ni el sol no estimen

ni senten l’eternitat.

-Doncs: ser home sobre-home,

ser la terra palpitant.

-Seràs roure, seràs penya,

seràs mar esvalotat,

seràs aire que s’ìnflama,

seràs astre rutilant,

seràs home sobre-home,

perquè en tens la voluntat.

Correràs per monts i planes,

per la terra, que és tan gran,

muntat en cavall de flames

que no se’t cansarà mai.

El teu pas farà basarda

com el pas del temporal.

Totes les veus de la terra

cridaran al teu voltant.

Te diran ànima en pena

com si fossis condemnat.”



VII

“Tota la nit l’he cridada

i encara no ha obert els ulls.

No els obris ara, Adalaisa,

que el migdia no és per tu.

El migdia no és per tu,

de cara al cel en mos braços.

Nit i dia i tot per mi,

que miro al dret dels meus passos!

Tu desclouràs les parpelles

quan el cel s’haurà enfosquit.”

. . . . . . . . . . . . . . . . . . . .

Al punt de la mitjanit

Adalaisa obre els ulls a les estrelles.

“-Arnau, que em puges al cel?

-El nostre cel és la terra.

-On anem, Arnau? -Pel món.

-Pro jo miraré al cel sempre.

-Jo el miraré en els teus ulls

cada nit quan te despertis.

-Jo amb mos ulls t’alçaré al cel.

-La carga del teu cos m’aferma a terra.

-Mos ulls faran lleu mon cos.

-Tota tu ets d’eterna dura.

-Els meus ulls són cel en flor.

-I el teu cos fruita madura!”



VIII

El comte Arnau no es lleva,

tampoc no se’n va al llit,

que corre i corre sempre,

i sempre amb més delit.

No segueix nord ni via,

que va d’ençà i enllà.

Arreu on passa, mira:

no es cansa de mirar.

No hi ha res que el deturi,

que corre com el vent:

si algun destorb l’afronta,

l’abat d’un cop, rient.

Perxò va deixant rastre

de plors i de renecs;

pro els seus grans crits de “juli!”

ofeguen clams i precs.



IX

Aquella nit els ulls de l’Adalaisa

se van omplir d’una pietat tan gran

que el comte Arnau s’hi va encisar una estona,

oblidat dels seus passos. Aviat

va sentir no tocar de peus en terra.

Quin esglai! Va llançar un gran crit d’esglai.

Totes les veus de la terra – s’hi van arremolinar;

pro de seguida

l’infant pesà en el ventre d’Adalaisa

i els va tornar a la terra. I digué Arnau:

“Com s’ha espessit ta figura!

La boca et surt enfora àvida i dura:

demana per l’infant.

S’ha deformat ta cintura

i el teu esguard al cel és menys brillant.

Ja et lliguen a la terra prou forts llaços…

Doncs, en la terra et deixo… I, ara, adéu.

-Arnau, si jo era teva, no eres meu!

-Jo sóc sols dels meus braços i els meus passos”.



X

A punta de dematí,

les monges del monestir,

que dies ha l’havien soterrada,

varen trobar la morta fora el sot,

que tomava la rosada.





EL CANT DE LA SENYERA




Tornada:

Al damunt dels nostres cants

aixequem una Senyera

que els farà més triomfants.

Au, companys, enarborem-la

en senyal de germandat!

Au, germans, al vent desfem-la

en senyal de llibertat.

Que voleï! Contemplem-la

en sa dolça majestat!

Tornada

Oh bandera catalana!,

nostre cor t’és ben fidel:

volaràs com au galana

pel damunt del nostre anhel:

per mirar-te sobirana

alçarem els ulls al cel.

Tornada

I et durem arreu enlaire,

et durem, i tu ens duràs:

voleiant al grat de l’aire,

el camí assenyalaràs.

Dóna veu al teu cantaire,

llum als ulls i força al braç.

Tornada





HIMNE IBÈRIC




-I-

Cantàbria! som tos braus mariners

cantant en mig les tempestats:

la terra és gran, el mar ho és més,

i terra i mar són encrespats.

La nostra vida és lluita,

el nostre cor és fort,

ningú ha pogut tos fills domar:

només la mort, només la mort,

la neu dels cims, el fons del mar.



-II-

La dolça Lusitània – a vora del mar gran,

les ones veu com vénen – i els astres com se’n van;

somnia mons que brollen – i móns que ja han fugit.

Li van naixent els somnis – de cara a l’infinit.

Per’xò està trista – però amb dolçor:

Lusitània! Lusitània!

Esperança… amor…



-III-

De les platges africanes

ha vingut la gran cremor,

i els jardins d’Andalusia

han florit amb passió.

Flor vermella en cabell negre,

ulls de foc i cos suau,

ets la terra de les danses

perfilant-se en el cel blau.

Canta, canta, Andalusia,

el teu gran esllanguiment,

i en el vi de tes collites

do’m a beure el sol ardent.



-IV-

Al crit de la tramuntana, – ballem la sardana

a vora el mar blau:

davant la neu del Pirineu

sentint llunyans – uns altres cants…

Cap viu! Catalans,

s’anuncia el gran esdevenir.

Vindrà pels cims, – vindrà pel mar:

a tot arreu hem d’acudir

a punt per viure i per morir,

per greu sofrir… per triomfar!



-V-

UNA VEU

Sola, sola enmig dels camps,

terra endins, ampla és Castella.

I està trista, que sols ella

no pot veure els mars llunyans.

Parleu-li del mar, germans!



-VI-

El mar és gran i es mou i brilla i canta,

dessota els vents bramant en fort combat,

és una immensa lluita ressonanta,

és un etern deler de llibertat.

Guaitant al mar els ulls més llum demanen,

bevent sos vents els pits se tornen braus;

anant al mar els homes s’agermanen,

venint del mar mai més seran esclaus.

Terra entre mars, Ibèria, mare aimada,

tots els teus fills te fem la gran cançó.

En cada platja fa son cant l’onada,

mes terra endins se sent un sol ressò,

que de l’un cap a l’altre a amor convida

i es va tornant un cant de germanor;

Ibèria! Ibèria! et ve dels mars la vida,

Ibèria! Ibèria! dóna als mars l’amor.





ODA INFINITA





Tinc una oda començada

que no puc acabar mai:

dia i nit me l’ha dictada

tot quant canta en la ventada,

tot quant brilla per l’espai.

Va entonar-la ma infantesa

entre ensomnis d’amor pur;

decaiguda i mig malmesa,

joventut me l’ha represa

amb compàs molt més segur.

De seguida amb veu més forta

m’han sigut dictats nous cants;

pro cada any que el temps s’emporta

veig una altra esparsa morta

i perduts els consonants.

Ja no sé com començava

ni sé com acabarà,

perquè tinc la pensa esclava

d’una força que s’esbrava

dictant-me-la sens parar.

I aixís sempre a la ventura,

sens saber si lliga o no,

va enllaçant la mà insegura

crits de goig, planys d’amargura,

himnes d’alta adoració.

Sols desitjo per ma glòria

que, si algú aquesta oda sap,

al moment en què jo mòria,

me la digui de memòria

mot per mot, de cap a cap.

Me la digui a cau d’orella,

esbrinant-me, fil per fil,

de la ignota meravella

que a la vida ens aparella

el teixit ferm i subtil.

I sabré si en lo que penses

—oh poeta extasiat!—

hi ha un ressò de les cadences

de l’ocell d’ales immenses

que nia en l’eternitat.





ARTICLES





LA CIUTAT DEL PERDÓ


Algunes nobles veus que aquí mateix s’han alçat i altres que n’he sentit per altra banda m’han demostrat que a Barcelona hi ha voluntat d’amor. Mes en totes aquestes veus, aixís com en algunes menys amoroses, un xic iròniques, que també he sentit, hi batega o apareix clarament en un to o altre aquesta pregunta: -¿I quin ha d’ésser l’objecte del nostre amor, redemptor de la ciutat?- Jo diria: – El que el cor vos diga en cada moment -.I quan tristament pressento que més d’un hauria de respondre’m: – És que en aquest moment el cor no, em diu res!.

¿El cor no vos diu res, ara, mentres estan afusellant gent a Montjuïc solament perquè en ella es manifestà amb més claredat aquest mal que és el de tots nosaltres? ¿El cor no vos diu anar a demana perdó, a genollons si convé, i els més ofesos els primers, per aquests germans nostres en desamor que volien aterrar per odi aquesta mateixa ciutat que nosaltres els deixàrem abandonada per egoisme? Estem en paus, doncs. ¿I ells han de pagar la pena només perquè la seva acció cau dintre un còdic, mentres la nostra inacció és tan baixa que ja no pot caure enlloc? Aneu a demanar perdó per ells a la justícia humana, que serà demanar-ne per vosaltres mateixos a la divina, davant de la qual sou potser més culpables que ells. Com vos podeu estar aixís tranquils a casa vostra i en els vostres quefers sabent que un dia al bon solet del dematí, allà dalt de Montjuïc, trauran del castell un home lligat, i el passaran per davant del cel i del món i del mar,i del port que trafiqueja i de la ciutat que s’aixeca indiferenta i poc a poc, ben poc a poc, perquè no s’hagi d’esperar, el portaran a un racó de fosso, i allí quan toqui l’hura, aquell home, aquella obra magna de Déu en cos i ànima, viu, en totes ses potències i sentits, amb aquest mateix afany de vida que teniu vosaltres, s’agenollarà de cara a un mur, i li ficaran quatre bales al cap, i ell farà un salt i caurà mort com un conill… ell, que era un home tan home com vosaltres… potser més que vosaltres!.

¿Com vos podeu estar a casa vostra, i asseure-us a taula voltats de fills i posar-vos al llit amb la muller, i atendre a vostres negocis, i que aquesta visió no se us posi al davant i no us nuï el mos de pa en la gola, i no us glaci el petó als llavis i no us privi d’atendre a tota altra cosa que no sia ella?.

I això no us despertarà l’amor? ¿Encara preguntareu quin puga ésser son objecte, ara, de seguida? ¿Doncs quin altre que aquest? ¿Com podeu pensar en res més del món ara com ara? ¿Ni com heu pogut deixar passar tant temps? I mentrestant ja han mort aixís tres homes,i els que s’esperen…!

No la sentiu la germanor amb aquests infeliços? No ho vulgueu saber lo que han fet: mireu-los només a dintre els ulls: vegeu! sou vosaltres mateixos: un home com vosaltres; amb això n’hi ha prou: capaç de tot el vostre bé i de tot el vostre mal: com vosaltres del seu. An aquest home, jo no dic que se’l deixi anar i se l’abandoni i se’l torni lliure al seu odi i a les seves malifetes: no, an ell com a nosaltres, ens convé ésser presos d’una manera o altra i redreçats baldament sia a cops de mall, i pastats tots plegats de cap i de nou en l’amor de la ciutat nova encara que sia amb gran sofriment d’ell i nostre, mentres el sofrim junts; però, en compte d’això, ¿matar-lo, matar-lo fredament per un tràmit senyalat i a una hora fixa, com si la justícia humana fos quelcom segur, infal·lible definitiu com la mort que dóna? què us en sembla?

Si an aquest home l’haguéssiu mort batent-vos com a lleons amb ell al peu d’una barricada o a la porta d’una iglésia, jo no us en podria fer cap càrrec, perquè en tal combat hauríeu demostrat el vostre amor a alguna cosa exposant la vostra vida pel vostre ideal; i per l’amor d’un ideal ;i sa valentia podem ésser absolts de moltes coses. Més ara, qui us absol? ¿On és el vostre ideal, el vostre amor i el vostre sacrifici? ¿on l’heu demostrat el vostre valor? Doncs no vulgueu ésser covards dues vegades. Si llavores el vostre valor havia d’estar en les armes i no el tinguéreu, tingueu-lo almenys ara en el perdó, que és ben bé l’hora.

I ja ho veureu: les vides que haureu salvat us semblaran obra vostra; i an aquests homes que haureu arrencat de les portes de la mort, vos els estimareu com a fills; i ja no els perdreu mai més de vista; i allà on siau us cuidareu d’ells i dels seus semblants, i vostre amor els forçarà a l’amor; i sols per aquesta obra de perdó amb què començareu, Barcelona ja començarà a ésser una ciutat. Perquè els de fora que ho sàpiguen no diran pas -que no ho puguen dir! – An aquest i an aquell els salvaren i redimiren aquests o aquells, els blancs, els negres o els rojos.-; sinó que hauran de dir: – Barcelona ha demanat i obtingut el perdó dels seus condemnats a mort. I per bombes que després hi hagi, Barcelona ja no podrà ésser dita la ”ciutat de les bombes”; sinó que l’anomenada us vindrà d’una altra cosa que és més forta que totes les bombes plegades i que tots els odis i que tota la malícia humana: l’anomenada us vindrà de l’amor, i Barcelona serà dita: “la ciutat del perdó”, i des d’aquell punt i hora començarà a ésser una ciutat.

Doncs comencem-la: Al Rei que pot perdonar, als seus Ministres que poden aconsellar-li el perdó, als jutges que poden temperar la justícia amb la pietat: Perdó pels condemnats a mort de Barcelona! Caritat per tots!.

I bella cosa fora que comencessin els més ofesos.





AH, BARCELONA


Quan un fet tan greu i tan pròxim, com fou pera nosaltres la commoció de Barcelona en la última setmana de juliol, cau dintre del nostre esperit, se produeix en ell una torbació semblant a la que’s promou en un estany quan una gran roca estimbada hi cau i s’hi enfonza: que tota l’aigua s’estremeix i arremolina, i el llot que era en son fons s’alça i s’escampa en ella enterbolint-la, i totes les coses que hi nedaven muden de lloc, i en confusió pujen i baixen i’s mouen en desordre, anant a fons les més lleugeres i surant un moment les més pesantes, i les de les vores al centre i les del centre arreconant-se; fins que, la roca al fons ja per sempre ben quieta, l’aigua també va reposant-se i cada cosa va tornant a son lloc segons la llei de sa natura, i la ona s’aplaca en cèrcols que s’aixamplen, i s’aclareix a mesura que’l llot se va colant cap al fons altra vegada, fins a restar tersa i immòvil, reflectant de nou el cel en sa puresa: aixís meteix el nostre esperit, contorbat per la tribulació, cerca de nou la calma ordenant les passions agitades i la confusió dels pensaments: passen els temors, passa la ira, el judici torçat se rectifica, moltes resolucions tornen endarrera, i el fonamental impuls que’ns regeix la vida suaument avença, segur de son poder, vers aquell fí de be que es el seu nort i no pot fallar-li. Llavors serenament ve la pregunta que porta al darrera’l bon propòsit: — Què ha sigut això? i com ha estat? i per què? i què cal fer-hi?

Aixís ens trobèm are; i no ha calgut menys temps que aquest; tan forta fou la sotregada.

Lo primer que’s destria es el pretext, lo que semblà la causa immediata. Contra la guerra: està bé; contra’l poder que arrenca de la llar al fill o al pare pera dur-lo a morir per una causa que pot esser justa i noble dintre una rahò fondament nacional o diplomàtica, però que no es popular, que es remota a la comprensió del poble, i que en la realitat del seu sentiment es una atrocitat inexplicable; i el poble s’hi resisteix, se revolta: primer morir en la revolta justa que deixar que’ls seus morin per un arbitri del poder o per conveniencia d’altri. Està be; o, al menys, s’explica. Però què tenen que veure amb això’ls incendis i les profanacions i les rapinyes i l’assessinar gent indefensa o be insultar-la, i destruir instituts de caritat i d’ensenyança, i temples que res ofenen, i l’obstinar se després en una estèril alarma?

Llavors ve la segona explicació: la revolució premeditada per un partit polític que aprofita un estat d’agitació qualsevol pera empeltar-hi el seu ideal i avivar el seu esforç pera conseguir-lo. Mes aquesta explicació’s destria igualment que la primera; perquè, si fos certa, altres senyals s’havien de veure d’aquella premeditació, que la crema i el saqueig; altres masses armades n’haurien sortit; altres homes s’haurien posat al davant, altres crits haurien sonat, altra organisació s’hauria descobert en la revolta. Me volèu donar a entendre que l’ideal de cap partit polític se redueixi a cremar convents, i la seva organisació a tirar escopetades per darrera les finestretes? No us puc creure.

Oh!— poden dir-me encare—de la revolució mal organisada o abortada, de la turba que ella llençà al carrer sense saber valer-se’n, se’n valgueren no més les sectes que tenen per únic ideal l’odi a la Iglesia Catòlica, i tota aquella gent d’ideal més senzill encare: l’odi pur, el fer mal.

Llavores ens trobem de plè a plè dintre la Pastoral del senyor Bisbe de Vich, que d’això tracta: Satanàs contra Deu, el Principi del Mal contra la Redempció, l’Odi contra l’Amor. I’l remei d’això, senzill i sublim: abraçarse a la Creu, sofrir el martiri com una gloria, tornar be per mal, amor per odi, vencer simplement per l’exemple de la suavitat en el viure, i de la fortalesa en el morir.

Aquesta hauria sigut la nostra última paraula—i no’n caldria ni una més—i aquest hauria d’esser el nostre serè i definitiu propòsit, si’ns sentíssim ben capaços de seguir-lo: i això fora, ademés, un remei universal, la definitiva instauració de la humanitat en Christ. Però som tals encare, que si tanta fortalesa fos en nosaltres, creguèu que, en la major part, s’hauria manifestat ben d’altra manera. I’l que no haguèm donat senyals ni tant sols d’aquella valentia que cal per portar-se com a homes entre homes, ens acusa de sobres la mancança de lo que’s necessita pera portar-se com a sants entre diables. Aixís es que, tot posant-nos al davant aquesta, per si un dia la humanitat pot assolir-la , ens convé començar per la primera, que es la que de moment ens fa més falta.

I posant-nos en el món d’aquí i’l de are, comencèm per preguntarnos:—Còm es que, aquesta i altres coses que passen a Barcelona, no passen en tal grau en cap més banda?

Còm es que de Barcelona se’n diu ja arreu «la ciutat de les bombes», i are de poc se’n ha dit «la ciutat famosa infame»? No’m vinguessiu amb allò de que’ls que fan el mal son forasters, porque llavores os hauria de dir que major infamia que en fer-lo hi ha en sofrir-lo, Doncs, deixem-ho correr això: som nosaltres. Per què?

Aquesta es una qüestió, en substancia, d’educació i, pel prompte, de policia, i per tant de l’Estat, no es aixó? sobre tot la última. Perque si cada ciutadà s’ha de posar a fer d’espia i armar-se a casa seva pera anar a trets amb el vehí o amb la turba del carrer, potser li sortiria més a compte anar-se’n a viure al Riff o, si vol treballar en pau, mudar-se a un país més civilisat. Doncs, aquesta es una qüestió d’administració pública; però que està dominada per una causa geogràfica.

En efecte, dintre tals i tals graus de latitut hi floreix el desordre social igualment que hi floreixen els tarongers. L’esperit revolucionari hi es fort com el vi, la brutícia de les ciutats sembla regida pel termòmetre, els mendicants hi pululen com les mosques, hi ha molta pols i moltes bullangues, i, ben mirat, no són d’origen diferent les bombes, els renecs i la moneda falsa. La bomba i el renec són, sobre tot, una meteixa cosa: un desfogament destructor de la impotencia per crear. L’àngel que volgué i no pogué esser com Deu, blasfemà; el que odia la societat i no se sent fort pera transformar-la, tira una bomba al mitj de la plaça. El sentiment es el meteix: la impotència enrabiada.

Are fixèu-se en la nostra excel-lència en el renegar i en les bombes comunament, i diguèu-me si no hi veièu en això un raig de llum… tenebrosa. De mosques, mendicants, escombraries, pols i bullangues ne tenim poc més o menys lo que’ns pertoca; pero la bomba i el renec son la excel-lència nostra.

Doncs senyal de que’l nostre mal es la impotencia: una impotencia social superior—diguèm-ho aixís—a la dels altres pobles semblants nostres; i que’s manifesta a Barcelona més, com més gran població s’ha anat fent. Heusaquí una gran conglomeració d’energies individuals que no han pogut crear un organisme social proporcionat a la seva massa, mal incorporada encare a la total de l’Estat que ha de regir-la, i que pateix del meteix mal sense sentir-se’n tant com nosaltres. I an aquest Estat, com a un poder extrany, li demanèm lo més urgent: policia, força armada, lleis, lleis… i que nosaltres ja farèm escoles, per després… Policia, repressió, escoles, lleis… ba! remeis per fòra.

Que no ho veièu que lo que’ns manca es l’amor? Mancança horrible, però es això! Això, que en el descontent de la vida es odi, i en el content, egoisme: tot plegat lo meteix, falta d’amor; i l’amor es el primer perquè social, i el regenerador d’organismes, i la potencia: la única. Sense això tot serà en và. Mes, còm cobrar lo? Jo us ho diré: en el dolor que vinga.

Catalunya, Barcelona, has de patir molt, si vols salvar-te. Has d’acceptar les bombes, i’l dol, i’l robo, i l’incendi: la guerra, la pobresa, la humillació , i les llàgrimes, moltes llàgrimes, fins que del fons del teu sanglotar salti la guspira que t’abrandi el cor en un amor qualsevulla—jo no sé are en quin, però en essent amor tots són iguals. Tot amor es valentia, potencia, creació i virtut social; sols amb ell se pasten els pobles; i sols en el dolor podràs trobar-lo. Qui no pateix, no pot dir ben be que estimi; i ay! d’aquell que pateix sense l’amor! Cerca l’amor en ton dolor, ah Barcelona,—i qui no hi vulgui esser en això, que se’n vagi. I si al cap d’avall resultés que’ns en haviem anat tots, al mirar Barcelona deserta, Catalunya desolada, qualsevulga viatger podria dir: Aquí hi hagué potser una gran població; però per cert que mai hi ha hagut un poble.

(1-10-1909)





A LA “SAGRADA FAMILIA”


Allà a la Sagrada Familia, hi passen coses admirables. Al redós d’aquelles pedres ja miraculoses, s’hi congria un món nou: el món de la pau.

No sé què ho fa que aixís que s’entra en el clòs, que encare no es clòs i es més que clòs, del temple, que encare no es temple i es tant gran, us entra una forta humilitat, i pau i alegria amb ella. Hi trobèu uns vellets que prenen el sol i unes criatures que juguen entre mitj dels carreus que han d’esser alçats a bastir aquella meravella, mentres pels aires sona invisible’l treball del martell i la escarpa, humil també, sense rabia ni febre, casi piadós, entre’ls cants dels aucells que nien a dalt de les agulles. I’l sol toca per tot: i’l cel blau es el fons del brodat dels finestrals del llens de paret que s’alça bellament inacabat, i es la volta grandiosa… Allò es una catedral oberta que sembla que vulga abraçar tota la ciutat; i’ls qui s’acosten als braços oberts dels murs, ja senten el calor de la abraçada.

Sembla que aquells murs, en contes de cloure’s, s’hagin d’anar extenent, extenent, com un obrir de braços interminable, a llevant, a ponent, a la ciutat, als pobles, al mar, ales montanyes, amb un anhel d’amor sens fi. I que, a mesura que s’obrin, tot lo que abarquin, s’ha d’anar tornant amorós i bò com aquells vellets, que are s’hi arredossen ja, prenent el sol, i les criatures que hi juguen, i’ls treballadors que fan sonar el martell i la escarpa dolçament, allà dalt, entre vols d’aucells.

Per què no hi anèu allí, vosaltres… tothom? Anèu-hi, anèu-hi sovint. Hi trobarèu un home barba-rós que us parlarà coses meravelloses: no de coses noves, sinó de la meravella que no sabieu de les coses sabudes. Perque res de nou hi ha sota el sol, però tot es sempre nou si be’s mira: tot es inagotable als ulls contempladors i humils. I aquell home ha contemplat molt amb humilitat, i la seva paraula té la fragància del esser de les coses.

Ell treballa allí amb els seus deixebles (i qui sab si l’ultim manobre que fa’l morter es el primer dels seus deixebles), i’l seu treball es aquell gran mur que s’alça lentament al sol, transparentant el ceu blau pel brodat de les finestres i animant-se amb visions que semblen anar-se desemboirant del macís del mur, prenent figures de plantes i de flors i de fruites i de besties, figures humanes que’s desvetllen del sòn espès de la pedra i avencen les faccions, contretes ja per l’esforç de la paraula que volen dir.

I aquest mur, alçant-se i extenent-se lentament en el espai com uns grans braços que s’obrissin interminablement en els segles, es l’obra d’aquells homes que treballen allí humilment, el mestre com’l’ultim manobre. I’l mur potser no es més que’l símbol de la obia llur, la obra de l’amor que ve, que ve del fons dels somnis dels esprits: que s’acosta, que s’acosta amb els braços oberts i la boca anhelanta: que sembla que ja sia aquí i mai hi es prou…

En el fons dels ulls blaus del mestre de cases barbarós, jo hi he vist fulgurar resplandors del gran incendi, i la seva paraula humil ja’n duia més d’una ardenta alenada; i en els fronts pensatius dels seus deixebles silenciosos, s’hi reflecta com una gran llum llunyana; i’l geste pacific de l’ultim manobre, designa que ell més que tots se sent germà amb el mestre; i en els vells que prenen el sol entre’ls carreus, i en les criatures que hi juguen refiades, i en els homes de bona voluntat que entre ells passen meditatius, i en l’esguard encantat enlaire de la gent que esdevé a passar per aquells volts, jo hi sento, hi sento, que quelcom de gran s’està fent en la ciutat nostra, que la gent de la ciutat no s’ho pensa…

Anèu-hi, anèu-hi tots a cercar-ne’l presentiment. Però, no; si no us sentiu plens de puresa, no bi anèu, que no’l trobarieu. Si heu d’anar-hi amb esprit de vana curiositat, amb esprit de moda, amb esprit de diletantisme, no hi anèu, jo vus ho prego, que no n’haurieu cap be i podrieu fer-li un gran mal. Hi vagi sols aquell que, en el fons de l’ànima, se senti germà de l’últim manobre i disposat pera ajudar lo a remenar el morter…

(15-1-1905)





CONVERSA BILINGÜE


—Bastantes que hay de lenguas; para ir bien, no habría de haber más que una, porque así nos entendíriamos todos.—

Aixís me defensava un bon senyor el que ell i la familia parlessin sempre castellà, per casa, amb tot i esser ben catalans, com ja’s pot veure per la mostra. I encare, haguessin sentit l’accent!

Jo vaig respondre que ja m’hi conformaria amb que tothom parlés una sola llengua, mentres fos la catalana. Però la filla d’aquell senyor meva refutar victoriosament: — Ai! qué quiere usted que le diga? yo encuentro que es una lengua muy ordinaria.—

Vaig restar atuhit bona estona. Després revenint-me un xic, vaig insinuar temorosament que les llengües eren altes o baixes, pobres o riques, fines o groixudes, segons qui les parlava: que una llengua no era cosa que tingués sustancia o calitat per sí, sinó que era un modo d’expressar-se tal o qual gent, i que no era la llengua la que feia la gent, sinó la gent la que feia la llengua.

—Vostè amb aquesta boqueta tan bonica, amb aquesta veueta tan musical—afegia jo sentint-me de mica en mica més animat i galantejador—amb aquest esperit tant refinat, parli la llengua que parli, sempre la que sia, parlada per vostè, resultarà la més bella de totes. Doncs, ja veu, que de vostè, i de tantes—no diré com vostè, però que procuren asemblar-s’hi—depèn en molt que la llengua catalana arribi a esser la més fina del món. I si vostès son catalanes com no poden negar- ho, fins parlant en castellà, quína missió més bonica pera vostès que la d’ennoblir amb la seva natural distinció i la seva cultura la llengua propia, la que ‘ls corre amb la sang per les venes, en contes de fer malbé tanta gracia i exquisitat en un esforç d’imitació casi sempre desgraciat i estèril? La llengua imitada, crèguin- me, no hi guanya res; vostès hi perden aquella santa espontaneitat que es la flor de totes les accions humanes, i la pobra llengua catalana’n resta, ja ho veu… tan ordinaria. Be hi fem lo que hi podem tants que som que li portem el natural amor de fills, aumentat per rescabalar-la del d’aquells que la reneguen; be la conreuèm lo millor que sabem parlant-la i escribint-la; be ‘ns delitèm regoneixent la seva bellesa i la seva riquesa en boca del poble, que sota una grolleria merament superficial la serva amb una vivacitat que es la gran promesa de l’avenir; be la sentim també delitosa en la música de les cançons que canten les noies de montanya, i en el mitj-cant amb que la parlen les noies de la marina, hereues de les gracies gregues; be’ns alegrém de trobar-la, al cap de quatrecents anys de literariament arreconada, no sols en ús ben viu de parla en tots els estaments, lo que assenyala la força de ses arrels, sinó amb una rebrotada literaria que enamora i pot fer enveja a molts altres pobles… però, tant se val, encare’ns hi manquen vostès a la moderna apoteosis catalana, vostès, les senyoretes del Sagrat Cor de Sarrià…

Ja sé que hi ha gent esquerpa que diuen que no, que vostès no hi fan cap falta en el nostre renaixement, perque la mena de finura que puguen portar-hi es tan superficial com la grolleria del baix poble i més perillosa per lo convencional i malaltiça; mes jo no ho crec això: jo tinc fè en que la nostra llengua serva tal virtut, que aixís com brolla pura de la crosta grollera del baix parlar, al que vens i fa caure mort a sos peus amb el sol impuls de la seva vida ascendent, aixís també podrà resistir impunement la mena de finura que vostès poden portar-li, i la assimilarà tornant-la veritable noblesa…

Però tampoc voldria convèncer-la are a vostè amb aquests enrahonaments de modo que, com aquell que diu, per força d’enteniment, vostè’s posés a parlar català tot desseguida: ja veig que fa que no amb el cap i me’n alegro; perquè, per molt afalagador que pera mí personalment resultés semblant triomf, jo sé que la conversió no seria de bona mena; jo sé que aquestes coses tant íntimes, pera traure tot el seu natural fruit, sols poden esser obra de la gracia; i que la gracia obra en cadascú segons son estat i naturalesa. Sant Pau, que era un home d’acció, va esser convertit per un llamp; Sant Agustí, que era un savi, per un llibre; doncs vostè, joveneta, espiritual, d’ un cor que…

—Per quí? — saltà ella vivament. — Què vol que li digui?… què sé jo?—responguí un bon xic embarrassat.

—Per qui? per qui? — tornava ella imperiosa, casi amenaçadora.

I un altra joveneta que tenia al costat, encare més joveneta, casi una nena, i tant aixerida, i també del Sagrat Cor, començà a riure, i a riure, i a riure amb gran passió que s’encomanà a tot el rotllo; i adéu, conversa.

(11- 9-1904)





LA IGLESIA CREMADA


Jo mai havia oit una missa com aquella. La volta de la iglesia esgalabrada, les parets fumades i escrostonades, els altars destruits, ausents, sobre tot aquell gran buit negre al fons hont fou l’altar major, la solera invisible sota la pols de la runa, cap banc pera seure, i tothom dret o agenollat de cara a una mesa de fusta amb un Sant Christ damunt, i un torrent de sol entrant per l’esgalabrat de la volta amb una munió de mosques dançant en la llum crua que aclaria tota la iglesia i feia semblar que oïem la Missa al mitj del carrer. El sol queia de plè en la mesa de fusta hont el capellà, pobrament ornamentat, celebrava; mentres en el chor, sense barana, cantaven els altres, arrambats a la paret pera no caure endavant…

Jo mai havia oit una missa com aquella. El Sacrifici era allí present, viu i sangnant, com si el Christ tornés a morir pels homes, i altra vegada en el Cenacle hagués deixat el seu Còs i la seva Sang en el Pa i el Vi. El Pa i el Vi semblaven fets de fresc: la Hostia semblava palpitar, y el vi, al esser abocat al càlzer, a la llum del sol, semblava sang que rajava… Jo mai havia oit una Missa com aquella.

I estic ben cert que tots els que erem allí, davant del Sacrifici celebrat en la pobre mesa de fusta blanca, davant del Christ maltractat, que era tot son ornament, entre la pols i la runa i el vent i el sol que entraven, i sentint encare entorn nostre’l rastre de destrucció i blasfemia que de tant poc havien passat per aquell meteix aire, hont are tornava a fer-se present el Sacrifici, el sentiem com mai l’haguessim sentit i ‘ns penetrava amb una virtut nova i actual, com sols poguessin haver-la experimentada’ls primers cristians perseguits i amagats en un recó de les catacumbes, delitant-se majorment entre’l perill i la negació, en la iniciació del Misteri redemptor…

I llavores m’assaltà el pensament, el sentiment, de que la Missa sempre hauria d’oir se aixís, tremolant, i me semblà que després d’oferir el Sacrifici, el capellà se girava de cara a la gent que anaven entrant encare pel portal sense porta, la gent del carrer, corpresos al passar, de veure al descobert la celebració del Sant Misteri i aturant-s’hi encantats; que’l capellà—dic—se girava i deia, cridant, a la gentada:

«Entreu, entreu, la porta es ben oberta; vosaltres meteixos us la heu oberta amb el foc i el ferro de l’odi: i are heusaquí que trobeu a dintre’l Misteri més gran de l’Amor rediviu. Destruint la iglesia heu restaurat la iglesia, la que’s fundà pera vosaltres, els pobres, els oprimits, els desesperats… I com are la veieu tancada, enriquida per dintre, amparada pels que hi venien a adormir el seu cor en la pau de les tenebres, vosaltres, amb la vostra pobresa, i la vostra rebel-lió i la vostra desesperació n’heu embestit la porta, i en els murs tan ferms heu obert la bretxa, i us la heu reconquistada. I a nosaltres, els seus ministres, heu tornat, amb la persecució, la antiga dignitat, i a la nostra paraula la eficàcia amb la vostra blasfemia, i al Misteri de la Sang una virtut ja quasi desconeguda, amb la sang nova que s’ha vessat en la lluita. Que es extrany! El foc ha construit, la blasfemia ha purificat, l’odi al Christ ha reinstaurat al Christ en sa casa… Anèu-hi entrant, anèu-hi entrant, aquí el trobarèu com encare no’l coneixieu, com Ell es en vida i veritat, com Ell vol esser conegut per tots, i sobre tot per vosaltres…»

Quant astorada, eh?, s’hauria quedat la gent, quant muda i boca-badada, si’l capellà s’hagués girat sobtadament dient-los aquestes o semblants paraules! I jo estic en que les digué, o que tals paraules estaven en els aires d’aquella iglesia cremada; perquè jo les vaig sentir, no sé còm, però sí sé que’m retrunyien per dintre, que m’aixordaven. Aixís, quan en el moment august, el sacerdot alçà davant la gent la Hostia i el Càlzer, el Christ se’m feu tan present, tan viu en el meu cor, que no puc dir-ho… Jo mai havia oit una Missa com aquella; i, en comparació, puc dir que mai havia oit Missa. No ho sabèm, no ho sabèm lo que es això: i potser la major part dels cristians ens n’anèm d’aquest mòn sense haver conegut encare al Christ. Ja es prou que aquesta gent ens l’hagi hagut de donar a conèixer are de tal manera.

Sí, are ho veig, la Iglesia en viu de la persecució, perquè nasqué consubstancial amb ella; i el seu major perill està en la pau. Per això cobra força del poble, al perseguir-la quan la veu triomfant. Perque’l Christ ho digué als seus deixeples que sempre foren perseguits: aixís es que quan no són perseguits pels poders d’autoritat , ho són pels miserables que, sense saber-ho, volen tornar-la a son natural estat de dolor.

Perque aquesta es la llei de l’amor: patir pera no adormir-se, esser contrariat pera agafar major empenta; esser oprimit pera esclatar. I les multituts, quan més semblen mogudes per l’odi, no fan sinó actuar aquesta llei i la obeeixen sense coneixement, esgarriant-se per mil camins en les tenebres, cercant sortida a la llum.

Aixís vos haurà sobtat moltes vegades una certa semblança que les sectes anti socials tenen amb la primitiva Iglesia cristiana: s’hi assemblen en que invoquen com ideal un estat d’humanitat més perfecte; en que, en nom d’ell, abominen dels satisfets; en que treballen sobre tot entre’ls pobres, els ignorants i’ls desesperats; i en que’ls seus apòstols i seguidors quan convé saben morir.

D’hont els ve aquesta fè i aquesta eficacia i aquest valor? no us ho heu preguntat mai, vosaltres, tot condempnant-los? La teniu vosaltres aquesta valentia pera defensar la vostra fè? I l’haurieu de tenir major, perque vosaltres professeu la fè del Christ, que es la veritable i segura, mentres que’l seu ideal no s’alça ni un pam de terra.



Doncs, què es això?

Jo us ho diré: que la seva, encare que sense llum, es una fè viva, i la vostra, amb tot i venir-ne de sigles la llum del cel, es una fè morta. Què feu vosaltres pera sostenir la vostra fè? què fan ells? Vosaltres la professèu maquinalment, com una rutina; cumplint amb certes pràctiques exteriors fins i a tant que no us impliquen fadiga ni perill. Eils practiquen la seva amb esforç i no’s miren a arriscar-hi fins la vida. Doncs, de què os serveix a vosaltres la llum, si os heu tornat cegos? Mes ells tenen els ulls tan oberts, que’l rajolí de sol de justicia que’s filtra per la seva tenebra abasta a il-luminar-los la vida i la mort d’una manera que ja no es pera’ls vostres ulls. Ells són el caos que vol brillar a la llum; mes a vosaltres la llum que us toca ja es en và, i mor en vosaltres meteixos, perque heu perdut la transparencia i el brill i no podèu retornar-la. Si avui el Christ tornés a començar en la terra, jo’m penso que els qui se’n hi anirien darrera foren més aviat ells que no pas vosaltres!

Mes are ells no veuen el Christ i van contra la seva Iglesia: es dir, contra la vostra. Per què? Perque entre vosaltres no hi estàn be; perque hi troben massa pau, massa ordenació, massa acabament. I el seu cor, atormentat per la ignorancia, per la pobresa, per la impotencia del seu desitj, no vol pau, que vol guerra; no vol ordre, que vol desordre; no vol acabament, sinó començament i novetat. Per això, a la seva manera, s’han fet un altra iglesia. Com que veuen la Iglesia del Christ, ocupada per la pau, ordenada, acabada, n’hi aixequen davant un altra sense Christ, caòtica, perseguida, plena de torment i inquietut, però també d’esperança. Aquesta es la seva, es la bona per ells, la que s’ajusta a la seva fè inquieta, i per això, viva. La fè s’adorm en la quietut, i a la fí mor. Per això Sant Pau digué que de la fè, la esperança i la caritat, la major era la caritat; i l’últim i major manament de Jesús fou el del amor: perquè l’amor no pot estar quiet, i aixís sols ell pot mantenir despertes i vives totes les demés virtuts que, sense l’amor, es com si no fossin.

I heusaquí el vostre mal: que en la Iglesia del Christ hi cerquèu massa la pau, que hi entrèu sense l’amor, que us hi adormiu, que se us hi està morint la fè!

Pensèu-ho be, què l’hi anèu a demanar vosaltres al Christ en sa Iglesia? Hi aneu amb pas esmortuit, a cercar la quietut sota ses voltes (i això si no hi anèu per pura vanitat); a oblidar vostres quefers i vostres inquietuts; a reposar de les vostres fadigues si’n teniu; i si no a entretenir els vostres ocis, a breçar la vostra lassitut en la lenta majestat dels cants sagrats i en els núvols olorosos de l’encens; a dormir. I què li demaneu al Christ, si es que encare us resta l’esma de demanar-li alguna cosa? Li demaneu pau, quietut, oblit, que aparti de vosaltres la tribulació i la amargura, que us dongui un bon sòn.

Doncs no es aquesta la pau del Christ. «La meva pau us dono, la meva pau us deixo»; digué: la «meva», que no es la pau d’aquest món. Mes vosaltres volèu instaurar la Iglesia en la pau del món, i per això’ls altres, quan us hi veuen, no hi poden entrar que no se’ls alci del pit inquiet un clam de guerra, i’s rebel-len omplint el temple del clamor de la blasfemia, i en foragiten amb terror als fidels mitj adormits, insulten o sacrifiquen als ministres de l’altar, i tomben l’altar i trenquen els sants de pedra i cremen la iglesia i la fan caure en runes. I perseguida, atropellada, fumejanta, tacada de sang i de blasfemia, buida de cants i de la pau del món, sense portes ni altars, ni parets, ni volta, plena de vent i de sol i de pols i de mosques… i de dolor, aquella torna a esser llavors per ells la Iglesia del Christ que moria en creu.

No li tornèu a pendre al reedificar-la; no vullàu alçar-ne les parets més fortes, ni la volta més ben closa, ni hi posèu portes millor forrades de ferro, que no està en això la seva mellor defensa… i tornarien a adormi-us-hi; ni tampoc demanèu la protecció de l’Estat per ella, que massa semblava ja una oficina als ulls del poble en certs aspectes; ni vullàu gaires diners dels rics pera refer-la, que’ls pobres no puguin pensar que es cosa de l’altra banda i en rebin amb rezel el benefici. Que se la refassin ells: aixís podrà esser al seu modo, i sols aixís se la estimaràn.

Os pensèu que mai ho farien? Oh! que la vegin com are es: fumada, caiguda, miserable, abandonada dels rics que no hi troben son confort; abandonada de l’Estat, que ja us la defensava interessadament o de mala gana; prosseguiu-hi el vostre ministeri senzillament, toçudament, a prova de l’abandono, a prova de la miseria, als rigors del sol i del fret i la pobresa; que us hi vegin patir, que us hi vegin morir amb el Pa diví a les mans… i’ls pobres vindràn, no’n tinguèu dubte, els pobres hi aniràn acudint: primer, per mofa potser; després, amb curiositat, amb interès, amb admiració; i quan els tinguèu allí, diguèu-los planament la paraula santa, clarament per les seves orelles, tal com ella fou dita, justament pera orelles com les seves; donèu-los el Pa i el Vi de la Eucaristia amb el gest senzill amb que Jesús degué donar-lo, i diguèu-los les seves meteixes paraules… i els pobres us refaràn la Iglesia, jo us ho asseguro: i que no hi caldràn portes de ferro per defensar-la.

Sempre m’ha semblat que la Iglesia patia per manca de divulgació de la paraula sagrada. Jo no’n soc doctor i no sé perquè les coses s’hi fan com s’hi fan; ni tampoc puc dir exactament com podrien fer s’hi d’altra manera; però quan veig el modo com estàn en el temple la major part de la gent; el modo com oeixen missa; la seva passivitat davant la tremenda energia del Sacrifici d’Amor que en l’altar se celebra; la seva ignorancia de les paraules sublims que en ell son dites, i la consegüent distracció o ensopiment que s’apodera d’ells mentres davant seu està passant la cosa més forta i més interessant d’aquest mon i de l’altre, no puc menys de pensar:—Deu meu! quanta sublimitat, quanta energia ineficaç, quanta riquesa perduda! La baranella del presbiteri se’m figura espessíssima muralla que no deixa passar ni una espurna d’aquell foc sagrat, ni un raig de la resplandor del Sant Misteri que en l’altar flameja i brilla. Tot allò que’s feu i que’s digué pera redempció de les gents, pera edificació de les ànimes passa allí lluny de les gents, incomunicat al seu sentit, mut per les ànimes. Jo prou sé que tots els cristians tenen obligació de saber-ho lo que allí passa, que algún dia els hi ha sigut ensenyat, i que se’ls reclama una adhesió íntima i tota d’una pessa a tot lo que’l sacerdot diu de baix en baix, o en veu alta, però sempre inintel-ligible pel poble; mes també veig que la gent ha oblidat aquella remota ensenyança, que no més sab molt per alt lo que allí passa, i que aquesta adhesió íntima i passiva a les paraules i als fets del sacerdot, no’s pot sostenir sense un estímul present i constantment renovat, perque requeriria una finesa espiritual o un fervor místic que no pot suposar-se ni exigir-se sinó en algunes ànimes rares i escullides, i que’ls llibres devocionaris que solen posar-se en mans de la gent—que saben llegir—s’ha de confessar que no basten a promòure’l, i fins cal dir que devegades més aviat l’adormen o l’extravien.

Mentres que jo m’imagino que, si’s diguessin en alta veu i ben comprensibles per tothom els salms fortíssims del començament, i’ls fidels en sa llengua natural poguessin alternar-hi; si fossin llegides, cridades, al poble les paraules de foc de les Epístoles de Sant Pau, que’s poden ben dir adreçades a tots els homes de tots els temps; si fos anunciat cada dia a la gent l’Evangeli, en la divina simplicitat dels seus passatges; si’l sacerdot oferís l’incruent Sacrifici pels fidels, de modo que ells ho sentissin; si’ls mostrés el Pa i el Vi tremolant i fent-los tremolar de l’inagotable sentit de les paraules que’n fan el Còs i la Sang de Deu, i tothom consumés amb ell el sacrifici, i la Comunió ho fos en tot el sentit de la paraula… ah! ja n’estic ben cert que la gent no’s distreurien ni s’adormirien; ja n’estic ben cert que per cada un fora aquella la hora de més forta activitat espiritual del dia o de la setmana; ja n’estic ben cert que «la gent que van a Missa» serien en tota cosa ben diferents de lo que són are; i també estic cert que molts que are «ja» no hi van, «encare» hi anirien, i sempre hi anirien, i’l Christ regnaria d’altre modo entre’ls homes.

Are us han cremat la Iglesia: perdonèu-los, perquè de ells sí que pot ben dir-se «que no saben lo que fan», que de no saber-ho, no’n tenen pas tota la culpa. Feu que ho sàpiguen: els Doctors de la Iglesia han de dir còm, però feu que ho sàpiguen; i ja que ells, amb el foc i’l ferro i la blasfemia han violat el sant rescinte, no tornèu a tancar-lo, sinó cridèu-los a ell, tal com ells se l’han obert, omplint-lo de runes i de sang i de dolor. No reedifiquèu les runes, no n’esborrèu la sang, no posèu bàlsam al dolor; perque no hi ha mellor esqué ni engranall pera atreure als mals contents i als que pateixen… als dolents—si’ls voleu dir dolents, que no sé si heu pensat be lo just—, que es el doble sentit d’aquesta paraula que té per tota rel el Dol.

(18 - 12 – 1909)





L´ALÇAMENT


Vine-ho a veure -m’ha dit l’amic-; és una cosa que mai s’ha vist ni potser se tornarà a veure mai més. La gent va de poble en poble a grans corrues; els del camp acuden al poblat amb les dones i els fills; els dels racons de muntanya ho senten dir i també en volen la seva part: tothom la vol la paraula redemptora; i els que tenen el do de vibrar-la vivament, van de poble en poble desitjats com els que fan miracles, rebuts com triomfadors, escoltats com apòstols i convertint a gentades totes en pes, lo mateix que feien els taumaturgs a l’Edat Mitjana.

Les passions polítiques han sigut ofegades com un no res sota aquesta rierada patriòtica. Aquest fet, que és el que majorment ha escandalitzat als fariseus de partit o de conveniència, és el signe sagrat d’aquesta causa, és lo que fa la seva grandesa. Arriba el duc de Solferino, el carlí major de Catalunya, i qui l’espera en l’estació?: tres-cents republicans que l’aclamen; i a on va com a primer hostatge?: al centre republicà invadit per centenars de carlins. I des d’on pontifica el pontífex republicà, aquest vell flamejant de la idea nova, el castellà gloriós?: des del balcó del círcol catalanista rodejat de carlins, i les veus aclamadores se fonen en un sol esclat al toc de foc de la seva paraula. Ara sí que ha trobat la seva república aquest gran somniador, la veritable, a on hi és tothom. I aquest bon pagès d’en Raventòs, quin nou empelt ha trobat que les encontrades acuden al voltant seu i converteix tota gram en planta fecunda? Aquest empeltador de ceps se’ns és tornat un empeltador d’homes, amb el rústec verb català que amb admirable senzillesa els anuncia. I veuràs l’elegant de ciutat, de vida fins ara refinadament ociosa, alçar-se transformat entre pagesos i pastors, meravellat de la seva pròpia eloqüència, revelat de nou a si mateix com a germà de les multituds, esborronant-les amb l’alè d’una eloqüència impensada.

Hauries vist al principi aquesta gent del camp, desconfiats de son natural, avars de son sentiment per la duresa de sa lluita per la vida amb la terra, entrar en el recinte de l’oratòria amb la mirada de través i una freda rialleta als llavis. Però de mica en mica la paraula penetrava en ells, i les cares se’ls anaven trasmudant, perdien el color; el sentiment de pàtria, tan endins del seu cor i per això tan pur i tan fort, començava a derramar-se’ls per totes les entranyes, i ells tremolaven, s’encenien sos ulls i… oh, miracle! a la fi ploraven. Ploraven! Jo els he vist plorar… Vine-ho a veure!

Solidaritat! Aquesta paraula inventada Déu sap com i després tan arrossegada pels diaris i tan mal parlada pels que no sabien o no volien entendre-la, ara ha pres son veritable sentit al posar-la en contacte amb el poble que en duia el secret a l’ànima. I quan una paraula pren son veritable sentit, el popular, quan se torna viva, llavores es quan obra la potència creadora del verb, el fiat diví, i no hi ha potència humana que l’aturi.

Suposem que un candidat centralista hagi dit: “si no gano por los votos, ganaré por los màusers”. Ai! malaurat! Quina paraula que un poble hagi fet santa ha sigut mai aturada pels màusers? Els màusers foraden parets, foraden homes, maten homes; però, on has vist mai que una bala de fusell mati una paraula? Al contrari; les paraules ne viuen d’això; i en prenen un increment; la sang vessada els dóna una realitat, que pobre d’aquell que s’hi trobi al davant d’una paraula ensagnada! Malaurat aquell que té tan mort el sentit que li calgui sang per a entendre una paraula!

Solidaritat és la terra, ho sents? és la terra que s’alça en els seus homes. No has sentit mai dir alló de: ”si tal cosa succeés, fins les pedres s’alçarien” ? Doncs ara som en això: que les pedres s’alcen; que cada home és un tros de la terra nadiua amb cara i ulls i esperit i braç; i la terra no és carlina, ni republicana, ni monàrquica, sinó que és ella mateixa, que crida, que vol son esperit propi per a regir-se; i ho crida en tots els seus fills, republicans, monàrquics, revolucionaris, conservadors, pagesos, ciutadans, blancs i negres, rics i pobres. I mentre duri el crit de la terra no hi ha pobres, ni rics, ni ciutats, ni pagesies, ni partits ni res més sobre d’ella que un gran afany d’acallar-la, i satisfer-la, perquè sols quan ella sia en pau podrà cadascú ser republicà o carlí, pagès, blanc o negre, pobre o ric, d’una millor manera que abans: de la única manera en què un home pot ésser ben bé lo que sia: així és, en conformitat a la naturalesa que la terra mateixa li donava.

(13-IV-1907)





JOAN MARAGALL i GORINA (Barcelona, 10 d’octubre de 1860 - 20 de desembre de 1911) fou un poeta i escriptor català, figura cabdal dins la poesia modernista del canvi de segle XIX al XX.

Membre de la intel·lectualitat culta de la Barcelona de la Renaixença, de la qual havia heretat el floralisme i el retoricisme, va fer una defensa de l’espontaneïtat i de la recerca de la simplicitat i arribà a desenvolupar la seva «teoria de la paraula viva», que va crear escola. Va fer de la seva obra poètica la vessant literària més coneguda, si bé destaca la seva important producció en prosa, amb més de 450 textos, entre articles, assaigs, discursos, semblances biogràfiques i pròlegs. La seva activitat com a periodista al Diari de Barcelona i La Veu de Catalunya va ser un dels mitjans que li va permetre projectar una opinió que generà una important influència social. Així mateix, va traduir al català obres de Goethe, Nietzsche i Novalis, introduint així a Catalunya una bona part de la literatura alemanya.

En la vessant personal, Joan Maragall va ser un home d’arrels religioses i una forta implicació política. Entre l’«Adéu Espanya» i l’iberisme, la seva influència sempre va ser vigent a Catalunya de forma més o menys visible. Va ser un personatge amb múltiples contactes, amb els quals mantenia una extensa correspondència d’un interès que supera de molt el fet purament anecdòtic o biogràfic. Proclamat Mestre en Gai Saber (1904), fou membre fundador de la Secció Filològica de l’Institut d’Estudis Catalans

La seva producció poètica compta amb els reculls que va publicar en vida, Poesies (1895), Visions i Cants (1900), Les disperses (1904), Enllà (1906) i Seqüències (1911), que inclouen poemes tan difosos com «L’Oda infinita», «La vaca cega», «El Comte Arnau», «La sardana», «El cant de la Senyera», «Oda a Espanya» i «Cant Espiritual».





