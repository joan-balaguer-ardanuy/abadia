Tot i que és ple estiu, una estranya boira entela els vidres de les finestres de Londres. Assegut a la seva habitació de Privet Drive, en Harry Potter espera, molt nerviós, l’arribada del professor Dumbledore. Una de les darreres vegades que el va veure va ser en ple duel contra en Voldemort, i en Harry no s’acaba de creure que el professor Dumbledore el visiti a casa seva personalment. Per què el vol veure amb tanta urgència, en Dumbledore? Què és el que no pot esperar que en Harry torni a Hogwarts al cap d’unes setmanes? El sisè curs d’en Harry a Hogwarts ja comença d’una manera ben especial, just quan el món dels mags i dels muggles comencen a creuar-se per primera vegada…





J. K. Rowling





Harry Potter i el misteri del Príncep


Harry Potter - 6



ePUB v3.0

borgue95 15.01.12





Títol original: Harry Potter and the Half-Blood Prince

J. K. Rowling, 2005

Traducció: Xavier Pàmies, 2006

Il·lustració de portada: Jason Cockcroft

Edició digital: borgue95 (v1.0)

Segona edició: Raticulina (v2.0)

Tercera edició: EpubCat (v3.0)

ePUBCat base r1.3





Dedico a la Mackenzie, la meva preciosa filla,

el seu germà bessó de paper i tinta





1. L’altre ministre


Era quasi mitjanit i el primer ministre estava tot sol al seu despatx, llegint un llarg informe del qual no aconseguia retenir ni entendre res. Esperava una trucada del president d’un país llunyà, i, entre la impaciència que sentia per quan telefonaria aquell home del dimoni i els esforços que feia per oblidar els desagradables records del que havia sigut una setmana molt llarga, molt cansada i molt difícil, poc espai li quedava al cap per a gaire cosa més. Com més s’intentava concentrar en el text de la pàgina que tenia al davant, amb més claredat el primer ministre veia la cara plena de malícia d’un dels seus adversaris polítics. Aquest adversari en concret havia sortit a les notícies aquell mateix dia, i no només per enumerar tots els terribles esdeveniments que havien tingut lloc al llarg de la setmana que acabava de passar (com si calgués que ho recordessin a ningú), sinó també per explicar per què tots aquells accidents eren culpa del govern.

Al primer ministre se li va accelerar el pols només de pensar en aquelles acusacions, perquè eren tan injustes com falses. Com volien que el govern evités l’ensorrament d’aquell pont? Era indignant que algú insinués que no gastaven prou en ponts. Aquell pont tenia menys de deu anys, i els millors experts no sabien explicar per què s’havia partit de cop en dos, amb el resultat que una colla de cotxes s’havia enfonsat a les aigües del riu que travessava. I com gosava ningú insinuar que la falta de policia era la causa d’aquells dos esgarrifosos assassinats dels quals s’havia fet tanta publicitat? O que el govern hauria hagut de preveure l’insòlit huracà que havia assolat els comtats de ponent tant pel que feia a danys personals com materials? I era culpa seva que un dels seus ministres sense cartera, Heribert Toix, hagués tingut una conducta tan estrafolària aquella setmana que ara tenia molt més temps per dedicar a la família?

«El país passa una mala ratxa», havia acabat dient el seu adversari polític, dissimulant amb prou feines un somriure burleta.

I, per desgràcia, era ben veritat. El primer ministre mateix se n’adonava: la gent estava més aixafada que de costum. Fins i tot el temps era rúfol: aquella boira glaçada en ple juliol… No era lògic, no era normal…

Va passar la segona pàgina de l’informe, va mirar com era de llarg i va decidir deixar-ho córrer. Va estirar els braços enlaire i va donar un lúgubre cop d’ull al despatx. Era una habitació decorada amb gust, amb una elegant llar de foc de marbre que mirava cap a les finestres, de guillotina, que estaven del tot tancades a causa d’aquell fred impropi de l’estació. Amb una lleugera esgarrifança, el primer ministre es va aixecar i es va acostar a les finestres per mirar la boira prima que entelava el vidre. De cop, mentre estava així d’esquena a l’habitació, va sentir un estossec fluix darrere seu.

Va quedar paralitzat, acarat al reflex esglaiat de la seva cara al vidre fosc. Aquell estossec el coneixia. L’havia sentit altres vegades. Es va tombar, molt a poc a poc, fins que va quedar de cara a l’habitació buida.

—Qui hi ha? —va dir, fent un esforç per aparentar una valentia que no sentia.

Per un instant va alimentar l’esperança impossible que no li respondria ningú. Però a l’acte li va respondre una veu, una veu incisiva, categòrica, que va semblar que llegís una declaració escrita. Procedia —com el primer ministre havia sabut des de la primera estossegada— d’un homenet amb aspecte de granota i llarga perruca blanca que apareixia representat en un oli petit i brut de l’altra punta de l’habitació.

—Al primer ministre dels muggles. Cal que ens veiem urgentment. Tingui la bondat de respondre de seguida. Ben cordialment, senyor Fudge. —L’home del quadre va fer una mirada interrogativa al primer ministre.

—D’això… —va dir el primer ministre—. És que… ara no em va gaire bé… Estic esperant una trucada, i és del president de…

—Això es pot canviar —va saltar el retrat.

Al primer ministre li va caure l’ànima als peus. Era una cosa que ja es temia.

—Però és que tenia molt interès a parlar-hi…

—Farem que el president es descuidi de trucar. Ja trucarà demà a la nit —va dir l’homenet—. Tingui la bondat de respondre de seguida al senyor Fudge.

—D’acord, d’acord —va dir el primer ministre amb un fil de veu—. Que vingui el senyor Fudge, doncs.

Va tornar a corre-cuita cap a la seva taula arreglant-se el nus de la corbata. Quan tot just s’acabava d’asseure, adoptant una expressió que pretenia ser relaxada i indiferent, una viva flamarada verda es va formar a la llar buida, sota el faldar de marbre de la xemeneia. Fent un esforç per no delatar gens de sorpresa ni d’esglai, va mirar com un home corpulent apareixia entre les flames, giravoltant tan de pressa com una baldufa. Al cap d’un moment n’emergia i saltava a una alfombra d’època força bona, espolsant-se la cendra de les mànigues del seu llarg capot ratllat, amb un barret fort de color verd poma a la mà.

—Bona nit, senyor primer ministre —va dir en Cornelius Fudge, acostant-se-li amb la mà allargada—. M’alegro de tornar-lo a veure.

El primer ministre no podia correspondre amb sinceritat al compliment, de manera que no va dir res. No s’alegrava gens ni mica de veure el senyor Fudge, les aparicions ocasionals del qual, a part de ser absolutament esbalaïdores per si mateixes, acostumaven a significar que estava a punt de sentir molt males notícies. Aquesta vegada, a més a més, el senyor Fudge tenia un aspecte força desmillorat. Estava més prim, més cap-pelat i més blanc de pell, i feia una cara torturada. El primer ministre havia vist aquella expressió en altres polítics, i no presagiava mai res de bo.

—En què el puc ajudar? —va dir, mentre estrenyia un moment la mà al senyor Fudge i li assenyalava la cadira més incòmoda de davant de la taula.

—No sé per on començar —va murmurar el senyor Fudge mentre agafava la cadira, s’hi asseia i es posava el barret fort verd poma a la falda—. Quina setmana, quina setmana…

—Vostè també ha tingut una setmana dolenta? —va demanar-li el primer ministre amb fredor, amb l’esperança de donar-li així a entendre que ell ja les passava prou negres sense l’ajuda del senyor Fudge.

—Evidentment —va dir el senyor Fudge, fregant-se els ulls amb fatiga i mirant el primer ministre amb humor—. He tingut la mateixa setmana que vostè, senyor primer ministre. El pont de Brockdale… Els casos Bones i Vance d’assassinat… I, per rematar-ho, el desgavell que hi ha hagut als comtats de ponent…

—Així, vostè, vull dir, algú de vostès, té a veure amb totes… amb totes aquestes coses?

El senyor Fudge va adreçar amb una mirada severa al primer ministre.

—Evidentment —va dir—. M’imagino que sap de què va la cosa, no?

—Doncs… —va vacil·lar el primer ministre.

Era precisament aquell estil de conducta el que més disgust li causava de les visites del senyor Fudge. Al capdavall, ell era el primer ministre, i no li agradava que el fessin sentir-se com un col·legial ignorant. No obstant, havia sigut així des de la primera vegada que s’havia vist amb el senyor Fudge, la tarda del primer dia de ser primer ministre. Ho recordava com si fos ahir, i sabia que no ho oblidaria fins al dia que es morís.

Aquell dia també estava sol en aquest despatx, paladejant el triomf que havia obtingut després de tants anys de somnis i de projectes, quan de cop havia sentit un estossec darrere seu, igual que ara, i, en tombar-se, s’havia trobat que aquell retrat petit i lleig se li adreçava per comunicar-li que el conseller d’Afers Màgics estava a punt d’arribar per presentar-li els seus respectes.

D’entrada havia pensat que la llarga campanya i la tensió de les eleccions l’havien trastocat. L’havia deixat absolutament esgarrifat que un retrat li parlés, però això no havia sigut res comparat amb el que havia sentit quan un pretès bruixot havia sortit disparat de la llar de foc i li havia donat la mà. S’havia quedat mut durant tota l’estona que el senyor Fudge li havia estat parlant de les bruixes i els bruixots que continuaven poblant el món en secret, i també mentre li donava garanties que no s’hi hauria de preocupar perquè la Conselleria d’Afers Màgics es feia responsable de tota la comunitat bruixesca i s’encarregava d’impedir que la població no màgica en tingués notícia. Era una tasca difícil, havia dit el senyor Fudge, que incloïa des de la normativa sobre l’ús responsable de les escombres fins a mantenir controlada la població de dracs (el primer ministre va recordar que en sentir això s’havia hagut d’agafar a la taula). Tot seguit el senyor Fudge havia donat uns copets paternals a l’espatlla a un primer ministre encara atordit.

—No pateixi —li havia dit—. És improbable que em torni a veure. Només el molestaré si durant el seu mandat en passa alguna de molt grossa, alguna cosa que pugui afectar els muggles (la població no màgica, vull dir). Si no, cadascú a la seva. Per cert, vostè s’ho ha agafat molt més bé que el seu predecessor, que em va voler tirar per la finestra perquè es pensava que jo era un artifici ordit per l’oposició.

Aquest comentari havia permès al primer ministre recobrar per fi la veu.

—Així, vostè no és cap artifici?

Aquella havia estat la seva última i desesperada esperança.

—No —havia dit el senyor Fudge amb amabilitat—. Em sap greu, però no. Miri.

I havia convertit la tassa de te del primer ministre en un hàmster.

—I —havia dit el primer ministre amb l’alè contingut, mirant com la seva tassa de te rosegava un angle del full del seu següent discurs— com és que ningú me n’ha dit res?

—El conseller o la consellera d’Afers Màgics només es revela al primer ministre muggle en funcions —havia dit el senyor Fudge, tornant-se a guardar la vareta a l’americana—. Trobem que és la millor manera de mantenir el secret.

—Sent així —es va exclamar el primer ministre—, com és que l’anterior primer ministre no me n’ha advertit?

Aquest comentari havia fet riure el senyor Fudge obertament.

—Benvolgut primer ministre, en dirà mai res, vostè, a ningú?

Encara rient, el senyor Fudge havia tirat unes pólvores a la llar de foc, s’havia ficat enmig de les flames de color verd maragda i havia desaparegut amb un brunzit. El primer ministre s’havia quedat allà plantat, immòbil, i havia arribat a la conclusió que mai de la vida s’atreviria a fer esment d’aquella trobada a ningú, perquè cap ànima vivent se’l creuria.

La commoció havia trigat una estona a passar-li. Primer s’havia volgut convèncer a si mateix que el senyor Fudge era en realitat una al·lucinació deguda al fet d’haver dormit poc durant l’esgotadora campanya electoral. Amb l’objectiu de treure’s del pensament tot record d’aquella molesta trobada, havia regalat el hàmster a la seva neboda, que havia saltat d’alegria, i havia donat ordres a la seva secretària particular que fes retirar el retrat de l’homenet lleig que li havia anunciat l’arribada del senyor Fudge. Però havia sigut en va: davant la consternació del primer ministre, havia resultat impossible despenjar el retrat. Uns quants fusters, un parell de paletes, un historiador de l’art i el ministre d’Hisenda havien intentat infructuosament arrencar-lo de la paret, i aleshores el primer ministre havia decidit deixar-ho córrer amb l’esperança que el quadre s’estigués quiet i callat durant la resta del seu mandat. De tant en tant hauria jurat que veia de reüll que l’ocupant del quadre badallava o es gratava el nas; i un parell de vegades, fins i tot, que sortia del marc i deixava buida la tela de color de gos com fuig. Tot i així, s’havia acostumat a no mirar gaire el quadre, i, sempre que li passava alguna cosa d’aquestes, es deia a si mateix amb fermesa que els ulls li feien pampallugues.

De cop, feia tres anys, una nit molt semblant a aquesta, mentre el primer ministre també estava tot sol al seu despatx, el retrat havia tornat a anunciar l’arribada imminent del senyor Fudge, que havia prorromput de la llar de foc, regalimant aigua i en un estat pròxim al pànic. Abans que el primer ministre li hagués pogut demanar per què li estava deixant xopa l’alfombra, el senyor Fudge s’havia posat a discursejar sobre una presó de la qual el primer ministre no havia sentit parlar mai, d’un home que es deia «Seriós» Black, d’una cosa que sonava com Hogwarts i d’un noi que es deia Harry Potter, que no li sonava de res.

—Acabo d’arribar d’Azkaban —havia dit el senyor Fudge esbufegant, mentre de l’ala del barret fort s’abocava un volum considerable d’aigua a la butxaca—. Del mig del mar del Nord, o sigui que ja es pot imaginar quin vol més terrible que he tingut… Els demèntors s’han revoltat —havia dit amb una esgarrifança—; no s’havien amotinat mai… El cas és que em veig obligat a acudir a vostè, senyor primer ministre. En Black és un conegut assassí de muggles i podria ser que planegés unir-se a l’Innominable… Però ara que hi penso, vostè ni tan sols sap qui és l’Innominable! —Havia mirat un instant amb desànim el primer ministre, i tot seguit havia dit—: Va, segui, segui; valdrà més que n’hi posi al corrent… Prengui’s un whisky…

Al primer ministre el va ofendre bastant que el convidessin a seure al seu propi despatx, i encara més que el convidessin a prendre’s el seu propi whisky, però tot i així es va asseure. El senyor Fudge havia tret la vareta, havia conjurat del no-res dos gots grossos plens d’un líquid de color d’ambre, n’havia fet anar a parar un a la mà del primer ministre i havia fet aparèixer una cadira.

El senyor Fudge s’havia passat més d’una hora parlant. En un moment determinat s’havia negat a dir un nom concret en veu alta, i l’havia escrit en un full de pergamí que havia fet arribar a la mà del primer ministre que no sostenia el whisky. Quan finalment el senyor Fudge s’havia aixecat per anar-se’n, el primer ministre també s’havia posat dret.

—Així, vostè creu que aquest… —havia dit, i havia abaixat els ulls per mirar el nom que tenia a la mà esquerra— Lord Vol…

—L’Innominable! —havia saltat el senyor Fudge.

—Perdó… Vostè creu que aquest Innominable encara és viu, doncs?

—Si més no, en Dumbledore diu que sí —havia dit el senyor Fudge mentre es cordava el capot per sota de la barbeta—, però no l’hem pogut trobar. Jo crec que no és perillós si no rep ajuda, i per això qui ens hauria de fer patir és en Black. Difondrà aquest avís, doncs? Perfecte. Bé, senyor primer ministre, espero que no ens tornem a veure! Bona nit tingui.

Però sí que s’havien tornat a veure. Al cap de menys d’un any, el senyor Fudge havia aparegut del no-res a la sala de sessions del govern per comunicar al primer ministre que hi havia hagut un esclat de violència a la copa del món de güíditx (o almenys així li havia semblat que es deia) i que uns quants muggles n’havien «sofert les conseqüències», però que el primer ministre no havia de patir, perquè el fet que la marca de l’Innominable hagués tornat a aparèixer no volia dir res; el senyor Fudge estava convençut que havia sigut un incident aïllat, i, d’altra banda, l’Oficina de Relacions amb els Muggles s’encarregava en aquells mateixos moments de modificar-los els records.

—Ai, me’n descuidava —havia afegit el senyor Fudge—. Estem fent gestions per importar tres dracs estrangers i una esfinx per al Torneig dels Tres Bruixots, pura rutina, però el Departament per a la Regulació i el Control d’Éssers Màgics em diu que està estipulat que se l’avisi a vostè sempre que entrem al país éssers extremadament perillosos.

—Daixò… Dracs, diu? —va balbucejar el primer ministre.

—Sí, tres —va afegir en Fudge—. I una esfinx. Passi-ho bé.

El primer ministre havia esperat contra tota esperança que els dracs i les esfinxs fossin la cosa més grossa que podia passar, però no va ser així. Al cap de menys de dos anys, el senyor Fudge havia tornat a sortir d’entre les flames, aquesta vegada amb la notícia que hi havia hagut un amotinament general a Azkaban.

—Un amotinament general? —havia repetit el primer ministre amb veu ronca.

—No pateixi, no pateixi! —havia exclamat el senyor Fudge, ja amb un peu al foc—. De seguida els tindrem el peu al coll! Però he considerat que ho havia de saber.

I, abans que el primer ministre hagués tingut temps de cridar «Esperi!», el senyor Fudge havia desaparegut enmig d’un esclat d’espurnes verdes.

Diguessin el que diguessin la premsa i l’oposició, el primer ministre no era cap beneit. No havia deixat d’adonar-se que, a desgrat de les garanties que el senyor Fudge li havia donat el dia que s’havien conegut, ara es veien força sovint, i també que el senyor Fudge estava més atabalat cada vegada. Tot i que no li agradava pensar gaire en el conseller d’Afers Màgics (o com ell sempre anomenava mentalment el senyor Fudge, l’«altre» ministre), el primer ministre veia a venir que la següent vegada que el senyor Fudge es presentés seria per donar-li notícies més greus encara. L’aparició del senyor Fudge a la llar de foc una altra vegada, doncs, escabellat i neguitós i profundament sorprès pel fet que el primer ministre no sabés per què havia vingut concretament, va ser un dels pitjors esdeveniments de tota aquella desastrosa setmana que acabava de passar.

—Com vol que sàpiga què passa a la… daixonses… a la comunitat bruixesca? —li va replicar el primer ministre—. Governo un país, i ja tinc prou maldecaps perquè a sobre…

—Vostè i jo tenim els mateixos maldecaps —va interrompre’l el senyor Fudge—. El pont de Brockdale no va cedir. Aquests assassinats no han sigut obra de cap muggle. I la família de l’Heribert Toix estaria més segura si no el tingués a casa. Estem fent gestions perquè l’ingressin a l’Hospital de Malalties i Lesions Màgiques de Sant Mungo. L’han d’ingressar aquesta nit.

—Què vol dir? No entenc res. Què m’explica? —va saltar el primer ministre.

El senyor Fudge va agafar alè i va dir:

—Senyor primer ministre, em sap greu haver d’informar-lo que ha tornat; l’Innominable ha tornat.

—Com, que ha tornat? Quan diu que ha tornat, vol dir que és viu?

El primer ministre va buscar entre els seus records els detalls d’aquella esfereïdora conversa de tres anys enrere en què el senyor Fudge li havia parlat del bruixot més temut de tots, del bruixot que quinze anys enrere havia comès una infinitat de crims esgarrifosos i a continuació havia desaparegut misteriosament.

—Sí, és viu —va dir el senyor Fudge—. Bé, no l’hi sabria dir segur… És viva una persona a qui no es pot matar? Jo no acabo de treure’n l’aigua clara, i en Dumbledore no s’acaba d’explicar, però el fet és que té cos i camina i parla i mata, de manera que crec que es pot dir, per entendre’ns, que sí, que és viu.

El primer ministre no va saber què respondre-hi, però el costum arrelat que tenia d’aparentar estar ben informat sobre qualsevol tema de què es tractés el va moure a evocar qualsevol detall que recordés de les seves converses precedents.

—I en «Seriós» Black va amb en… daixonses… amb l’Innominable?

—Black? Quin Black? —va dir el senyor Fudge amb desconcert, mentre feia giravoltar de pressa el barret fort entre els dits—. En Sírius Black, vol dir? Per les barbes de Merlí, no. En Black és mort. Al final va resultar que… bé, que ens vam equivocar respecte a en Black. Va resultar que era innocent. I no estava confabulat amb l’Innominable. Ara bé —va afegir en to defensiu, fent giravoltar el barret fort encara més de pressa—, totes les proves indicaven el contrari, i teníem més de cinquanta testimonis oculars… Sigui com sigui, el cas és que és mort. El van matar, vaja; a dintre la Conselleria d’Afers Màgics. Hi ha d’haver una investigació, de fet…

El primer ministre va quedar sorprès de sentir una fugaç fiblada de compassió pel senyor Fudge. Aquest sentiment, però, va quedar ofegat de seguida per l’envaniment que li va causar pensar que, per més incompetent que pogués ser en el camp de materialitzar-se en una llar de foc, no s’havia de plànyer de cap assassinat a cap de les seus ministerials del govern, si més no de moment…

Mentre el primer ministre tocava d’amagat la fusta de la taula, el senyor Fudge va continuar:

—Però això d’en Black pertany al passat. El problema que tenim ara és que estem en guerra, senyor primer ministre, i s’haurien de prendre mesures…

—En guerra? —va repetir el primer ministre, inquiet—. No troba que exagera una mica?

—L’Innominable té ara entre les seves files tots els adeptes que es van fugar d’Azkaban pel gener —va dir el senyor Fudge, parlant cada vegada més de pressa i fent girar el barret fort tan ràpidament que només es veia una taca borrosa de color verd poma—. I, ara que campen lliurement, no paren de causar estralls. Això del pont de Brockdale ho va fer ell, senyor primer ministre, i ha amenaçat de fer una matança de muggles si no me’n mantinc al marge i…

—Vaja, o sigui que vostè té la culpa de la mort de tota aquesta gent, i jo em veig obligat a respondre preguntes sobre tirants rovellats i juntes de dilatació corroïdes i què sé jo què més! —va dir el primer ministre fora de si.

—Que jo en tinc la culpa? —va exclamar el senyor Fudge, posant-se vermell—. Insinua que vostè hauria cedit a aquesta mena de xantatge?

—Potser no —va dir el primer ministre, posant-se dret i començant a passejar amunt i avall de l’habitació—, però hauria fet tots els possibles per detenir el xantatgista abans que cometés cap atrocitat com aquestes!

—I creu que jo no he fet tots els possibles? —va replicar el senyor Fudge indignat—. Tots els aurors de la Conselleria han intentat (i intenten) localitzar-lo i reduir els seus adeptes, però es dóna el cas que parlem del bruixot més poderós de tots els temps, d’un bruixot que eludeix la justícia des de fa quasi trenta anys!

—I segurament em dirà que també ha sigut ell el causant de l’huracà que hi ha hagut a les comarques de ponent, oi? —va dir el primer ministre, que estava més sulfurat a cada pas que feia. Era desesperant descobrir la causa de totes aquelles calamitats i no poder explicar-ho a la població; quasi pitjor, de fet, que si hagués sigut culpa del govern.

—Allò no va ser cap huracà —va dir el senyor Fudge amb veu abatuda.

—Perdoni! —va bramar el primer ministre—. Arbres arrencats de soca-rel, teulades aixecades, fanals tombats, ferits greus…

—Van ser els cavallers de la mort —va dir el senyor Fudge—, els adeptes de l’Innominable. I tenim la sospita que també hi ha implicats gegants.

El primer ministre es va parar en sec, com si hagués topat contra una paret invisible.

—Que hi ha implicats què?

En Fudge va fer una mitja rialla.

—L’última vegada va utilitzar gegants, amb la intenció d’armar-la més grossa. L’Oficina de Desinformació no ha parat de treballar; tenim equips d’obliteradors dedicats exclusivament a modificar els records de tots els muggles que van veure el que va passar de veritat, i la major part del Departament per a la Regulació i el Control d’Éssers Màgics rondant per Somerset, però no hem localitzat el gegant. És un desastre…

—No cal que ho digui! —va dir el primer ministre fora de si.

—No li ocultaré que a la Conselleria tenim la moral molt baixa —va dir el senyor Fudge—. Entre això i haver perdut l’Amelia Bones…

—Haver perdut qui?

—L’Amelia Bones, la cap del Departament de Bruixijustícia. Creiem que l’Innominable la pot haver mort ell mateix, perquè era una bruixa molt brillant i… bé, tot indica que va oposar una resistència aferrissada.

El senyor Fudge es va escurar el coll i, amb un esforç —o almenys això va semblar—, va deixar de fer girar el seu barret fort.

—Però si aquest assassinat ha sortit als diaris… —va dir el primer ministre, que per un instant va oblidar la ira que el dominava—. Als nostres diaris… Amelia Bones… Només deia que era una dona de mitjana edat que vivia sola. Va ser un crim molt sanguinari, oi? Se n’ha parlat força… La policia no sap què pensar.

El senyor Fudge va sospirar.

—No m’estranya gens. Assassinada en una habitació que era tancada per dintre, oi? Nosaltres, en canvi, sabem exactament qui ho va fer, però això no ens fa més fàcil enxampar-lo. I després hi ha hagut el cas de l’Emmeline Vance, que d’aquest vostè potser no n’està al corrent…

—I tant si n’estic! —va dir el primer ministre—. Va passar aquí a tocar, de fet. Els diaris s’hi van fregar les mans: «Violació de la llei als darreres de la residència del primer ministre»…

—I per si amb això no n’hi hagués prou —va dir el senyor Fudge, quasi sense escoltar el primer ministre—, tenim demèntors per tot arreu, que ataquen la població indiscriminadament…

En èpoques més felices aquesta frase hauria resultat inintel·ligible per al primer ministre, però ara sabia perfectament de què li parlaven.

—Tenia entès que els demèntors s’encarregaven de vigilar els presos d’Azkaban —va dir amb cautela.

—Se n’encarregaven —va dir el senyor Fudge amb fatiga—, però ja no se n’encarreguen. Han abandonat la presó i s’han unit a l’Innominable. No li negaré que ha sigut una patacada.

—I —va dir el primer ministre, amb una sensació creixent d’esglai—, oi que em va dir que eren aquells éssers que xuclen l’esperança i la felicitat de la gent?

—Ni més ni menys. I han començat a criar. Això és el que causa tota aquesta boira.

El primer ministre va notar que li feien figa les cames i es va deixar caure a la cadira que tenia més a prop. Imaginar-se tot d’éssers invisibles que voltaven per les ciutats i pel camp estenent el desconsol i la desesperança entre els seus votants el va deixar aclaparat.

—Doncs escolti, senyor Fudge, hi ha de fer alguna cosa! En tant que conseller d’Afers Màgics, això és responsabilitat seva!

—Benvolgut senyor primer ministre, no deu pas pensar que després de tot el que ha passat continuo sent conseller d’Afers Màgics, suposo! Em van destituir fa tres dies! Feia quinze dies que tota la comunitat bruixesca reclamava la meva dimissió. Durant tot el meu mandat no els havia vist mai tan units! —va dir el senyor Fudge, fent un esforç heroic per somriure.

El primer ministre es va quedar un moment sense saber què dir. Tot i la indignació que sentia per la situació en què l’havien posat, no deixava de sentir compassió per aquell home d’aire abatut que tenia assegut al davant.

—Ho sento —va acabar dient—. Si hi ha res que pugui fer per vostè…

—L’hi agraeixo molt, senyor primer ministre, l’hi agraeixo molt. Avui m’han fet venir perquè el posés al dia dels últims esdeveniments i per presentar-li el meu successor. Comptava que a aquestes hores ja hauria arribat, però m’imagino que deu anar molt enfeinat amb tot això que passa.

El senyor Fudge va tombar-se cap al retrat de l’homenet lleig de la llarga perruca blanca de tirabuixons, que en aquell moment es burxava l’orella amb la punta d’una ploma.

El retrat va trobar els ulls del senyor Fudge i li va dir:

—Arribarà de seguida. Està acabant d’escriure una carta a en Dumbledore.

—Aviam si té sort —va dir el senyor Fudge, parlant en to dolgut per primera vegada—. Durant les últimes setmanes he estat escrivint a en Dumbledore dos cops al dia, però no ha respirat. Si hagués estat disposat a persuadir aquell nano, jo potser encara seria… Aviam si l’Scrimgeour se’n surt.

El senyor Fudge va caure en un silenci carregat de rancúnia, que el retrat va trencar quasi immediatament amb la seva veu incisiva i solemne:

—Al primer ministre dels muggles. Sol·licitud urgent de visita. Tingui la bondat de respondre de seguida. Rufus Scrimgeour, conseller d’Afers Màgics.

—Molt bé, molt bé —va dir el primer ministre d’esma, i amb prou feines va recular quan les flames de la llar de foc es van tornar verd maragda una altra vegada, van revifar i van deixar entreveure un altre bruixot que hi giravoltava al mig, i que tot seguit en sortia expulsat per anar a caure dret sobre l’alfombra d’època. El senyor Fudge es va aixecar. Després d’un moment de vacil·lació, el primer ministre va decidir imitar-lo, i es va quedar mirant com el nouvingut es redreçava, s’espolsava la seva llarga túnica negra i donava un cop d’ull al seu voltant.

El primer pensament que va venir al cap al primer ministre va ser que en Rufus Scrimgeour s’assemblava molt a un lleó vell. Tant la cabellera com les celles, atapeïdes i rosses, tenien flocs de pèl gris; darrere les ulleres de muntura metàl·lica se li veien uns ulls penetrants i groguencs, i, tot i anar una mica coix, tenia un aire àgil i elegant. A l’acte transmetia una impressió de persona astuta i tenaç; el primer ministre va pensar que entenia que en aquells temps atzarosos la comunitat bruixesca s’hagués estimat més com a cap el senyor Scrimgeour que el senyor Fudge.

—Encantat de coneixe’l —va dir el primer ministre educadament, allargant-li la mà.

El senyor Scrimgeour va encaixar un moment, tot passejant els ulls per l’habitació, i tot seguit va treure la vareta de sota la túnica.

—El senyor Fudge ja l’hi ha explicat tot? —li va demanar, mentre s’encaminava a passes llargues cap a la porta i picava el forat del pany amb la vareta. El primer ministre va sentir l’espetec del pestell.

—Doncs… sí —va dir el primer ministre—. I, si no li fa res, m’estimaria més tenir la porta oberta.

—No vull que ens interrompin —va dir el senyor Scrimgeour secament— ni que ens observin —va afegir, i va apuntar amb la vareta cap a les finestres perquè les cortines quedessin tirades—. Bé. Sóc un home molt enfeinat, o sigui que anem al que ens ocupa. En primer lloc, hem de parlar de la seva seguretat.

El primer ministre es va posar dret com un ciri i va respondre:

—Estic del tot satisfet amb la seguretat que tinc actualment, moltes…

—Però nosaltres no —va tallar-lo el senyor Scrimgeour—. Seria molt trist per als muggles que el seu primer ministre caigués sota el sortilegi del malefici imperatiu. El nou secretari que té al despatx contigu…

—No penso despatxar en Kingsley Shacklebolt, si és això el que insinua! —va dir el ministre tot acalorat—. És molt eficient, fa el doble de feina que cap altre…

—Perquè és bruixot —va dir el senyor Scrimgeour, sense somriure gens ni mica—. És un auror preparat que té la missió de protegir-lo.

—Un moment, un moment! —va exclamar el primer ministre—. Vostè no té cap dret de posar gent seva al meu despatx! Jo decideixo qui treballa per mi…

—Em pensava que n’estava satisfet, d’en Shacklebolt… —va dir el senyor Scrimgeour amb fredor.

—I ho estic… Bé, ho estava…

—No hi ha cap problema, doncs no? —va dir el senyor Scrimgeour.

—Doncs… no, mentre la tasca d’en Shacklebolt continuï sent tant… daixò… satisfactòria —va dir el primer ministre sense convicció, però va semblar que el senyor Scrimgeour ja no l’escoltava.

—Ara parlem de l’Heribert Toix, el seu ministre sense cartera —va continuar—, aquell que s’ha dedicat a fer riure el país imitant un ànec.

—Què me n’ha de dir? —va voler saber el ministre.

—Està clarament sota l’influx d’un malefici imperatiu realitzat defectuosament —va dir Scrimgeour—. Li ha fet girar el cervell, però encara podria ser perillós.

—Però si només fa nyec-nyec! —va dir el primer ministre amb veu apagada—. Segur que amb una mica de repòs, i si afluixa amb la beguda…

—En aquests moments un equip de guaridors de l’Hospital de Malalties i Lesions Màgiques de Sant Mungo l’està examinant. De moment ja n’ha intentat escanyar tres —va dir el senyor Scrimgeour—. Crec que valdrà més que l’apartem de la societat dels muggles durant una temporada.

—Bé, si ha de ser així… Es refarà, per això, oi? —va demanar el primer ministre amb inquietud. El senyor Scrimgeour es va limitar a arronsar les espatlles, i va començar a acostar-se una altra vegada a la llar de foc.

—Doncs això és tot el que li havia de dir. El tindré al corrent dels esdeveniments, senyor primer ministre; i, en el cas probable que estigui massa ocupat per comunicar-l’hi personalment, faré venir el senyor Fudge, que ha accedit a continuar a la Conselleria en qualitat d’assessor.

El senyor Fudge va fer un esforç per somriure, però no se’n va sortir; només va aconseguir fer cara de mal de queixal. El senyor Scrimgeour ja remenava a la butxaca buscant les pólvores misterioses que feien tornar el foc verd. El primer ministre va quedar-se un moment mirant-los tots dos amb aire abatut, i de cop li van sortir finalment de dintre les paraules que havia maldat per reprimir durant tota l’estona.

—Però, per l’amor de Déu, vostès bé són bruixots! Bé saben fer màgia! Segur que poden arreglar-ho… Segur que ho poden arreglar tot!

El senyor Scrimgeour es va entregirar i va intercanviar una mirada d’incredulitat amb el senyor Fudge, que aquesta vegada va aconseguir somriure de veritat mentre deia amb veu amable:

—El problema, senyor primer ministre, és que l’altre bàndol també sap fer màgia.

I, dit això, tots dos bruixots van entrar l’un darrere l’altre a la foguera de color verd viu i van desaparèixer.





2. El carrer de la Filosa


A molts quilòmetres d’allà, la boira glaçada que entelava les finestres del despatx del primer ministre planava sobre un riu d’aigües brutes que serpentejava entre ribes reblertes de males herbes i d’escombraries. Una enorme xemeneia, romanalla d’una fàbrica abandonada, s’aixecava al fons, tenebrosa i sinistra. No se sentia cap soroll tret de la remor de l’aigua tèrbola, i no hi havia cap senyal de vida fora d’una guineu esquelètica que s’havia acostat furtivament fins a la riba amb l’esperança de descobrir sobres de menjar entre les herbes.

De cop, amb una detonació molt feble, del no-res va aparèixer una magra figura encaputxada a la vora del riu. La guineu va quedar petrificada, amb els seus ulls recelosos clavats en aquell nou i estrany fenomen. Va semblar que la figura s’orientava un moment, i tot seguit es va posar a caminar amb pas àgil i ràpid, arrossegant la llarga capa per l’herba.

Amb una segona detonació més forta, va materialitzar-se una altra figura encaputxada.

—Espera!

Aquell crit inesperat va sobresaltar la guineu, que s’havia arraulit entre les males herbes quasi fins a tocar de panxa a terra. Va sortir d’un salt del seu amagatall i va començar a enfilar-se per la riba. Hi va haver una fogonada de llum verda, un esgarip, i la guineu va caure rodolant marge avall, morta.

La segona figura va donar la volta a l’animal amb el peu.

—Només era una guineu —va dir amb menyspreu una veu de dona des de sota la caputxa—. Pensava que no fos un auror… Cisa, espera’m!

Però la persona a qui empaitava, que s’havia parat quan havia vist l’esclat de llum, ja s’enfilava pel marge pel qual la guineu acabava de rodolar.

—Cisa… Narcisa… Escolta’m…

La segona dona va atrapar la primera i la va engrapar pel braç, però l’altra es va desagafar.

—Torna-te’n, Bel·la!

—Vull que m’escoltis!

—Ja t’he escoltat. Estic decidida. Deixa’m!

La dona que es deia Narcisa va arribar al capdamunt de la riba, on una reixa vella separava el riu d’un carreró empedrat. L’altra dona, la Bel·la, es va afanyar a seguir-la. Van quedar-se l’una al costat de l’altra contemplant les rengleres de cases ruïnoses de maó vist de la vorera del davant, totes amb les finestres apagades i fosques enmig de la foscor de la nit.

—Viu aquí, ell? —va demanar la Bel·la amb veu desdenyosa—. Aquí, en aquest cau de muggles? Devem ser els primers de la nostra casta que hi venim…

Però la Narcisa no l’escoltava; s’havia esmunyit per un forat que hi havia entre els barrots rovellats de la reixa i ja travessava el carrer corrents.

—Espera, Cisa!

La Bel·la la va seguir, amb la capa voleiant-li, i va veure que la Narcisa enfilava un passatge que hi havia entre les cases i sortia a un segon carrer, quasi idèntic a l’anterior. Alguns dels fanals estaven fets malbé, i les dues dones corrien entre cercles de claror i taques d’ombra espessa. La perseguidora va arribar a l’altura de la perseguida just quan tombava una altra cantonada, i aquesta vegada va aconseguir agafar-la bé pel braç. Va obligar-la a tombar-se i van quedar cara a cara.

—Cisa, no ho pots fer, no hi pots confiar…

—El Senyor de les Forces del Mal bé hi confia, no?

—Jo crec… que el Senyor de les Forces del Mal… està equivocat —va dir la Bel·la esbufegant, i els ulls li van brillar un instant sota la caputxa, l’instant de mirar a banda i banda per comprovar que estaven realment soles—. A més a més, tenim ordres de no parlar d’aquest pla amb ningú. Seria trair el Senyor de les Forces del Mal…

—Deixa’m, Bel·la! —va remugar la Narcisa, que va treure la vareta de sota la capa i va apuntar-la a la cara de l’altra amb gest amenaçador. La Bel·la, però, va riure.

—Atacaries la teva pròpia germana? No gosaràs…

—Tal com estic, sóc capaç de qualsevol cosa! —va mussitar la Narcisa, amb una nota de desesperació a la veu, i en el moment que abaixava la vareta com si empunyés un ganivet hi va haver un altre esclat de llum. La Bel·la va deixar anar el braç de la seva germana com si s’hagués cremat.

—Narcisa!

Però la Narcisa havia reprès la seva cursa. Fregant-se la mà, la seva perseguidora va tornar a empaitar-la, ara mantenint-se un tros lluny, i totes dues es van anar endinsant en aquell dèdal desert de cases de maó. Finalment la Narcisa va agafar un carrer que es deia de la Filosa, sobre el qual la imponent xemeneia de la fàbrica semblava alçar-se com un gegantí dit admonitori. Amb els seus passos ressonant a l’empedrat, va anar deixant enrere finestres amb els vidres trencats i portes barrades amb posts fins que va arribar a l’última casa, on una claror somorta es filtrava a través de les cortines d’una habitació de la planta baixa.

Quan la Bel·la la va atrapar, renegant entre dents, la Narcisa ja havia trucat a la porta. Es van quedar totes dues esperant, recobrant l’alè, respirant la pudor del riu que els portava l’aire nocturn. Passat un instant van sentir moviment darrere la porta, que es va entreobrir. A través de l’escletxa es va entreveure un home, un home de llarga cabellera negra amb la clenxa al mig que li emmarcava una cara macilenta i uns ulls molt negres.

La Narcisa es va treure la caputxa. Era tan blanca de pell que semblava que brillés en la foscor; la llarga cabellera rossa que li queia esquena avall li donava l’aspecte d’una persona ofegada.

—Narcisa! —va dir l’home, obrint la porta una mica més, amb la qual cosa la claror de dintre va il·luminar totes dues germanes—. Quina sorpresa més agradable!

—Bona nit, Severus —va dir ella en veu baixa i tensa—. Que podria parlar amb tu? És urgent.

—Només faltaria.

Va enretirar-se per deixar-la passar. La germana, encara encaputxada, va seguir-la sense que se l’hagués convidat a fer-ho.

—Bona nit, Snape —li va dir secament quan li va passar pel costat.

—Bona nit, Bel·latrix —li va respondre ell, amb una mitja rialla sorneguera, mentre tancava la porta de cop.

Havien accedit directament a una exigua i fosca sala d’estar que feia pensar en una cel·la d’aïllament. Les parets estaven cobertes de llibres, la majoria amb enquadernació antiga de pell negra o marró; un sofà de tapisseria gastada, una butaca vella i una taula atrotinada estaven disposats junts sota el cercle de claror tènue que projectava el salamó que penjava del sostre. Es veia tot deixat, com si normalment no s’hi visqués.

L’Snape va convidar la Narcisa amb un gest perquè segués al sofà. Ella es va treure la capa, la va tirar al sofà i es va asseure amb els ulls clavats a la falda, mirant-se les mans blanques i tremoloses. La Bel·latrix es va abaixar la caputxa més calmosament; de cabells negres, pestanyes atapeïdes i barbeta prominent, l’antípoda de la seva germana, no va apartar la mirada de l’Snape mentre s’anava a posar darrere la Narcisa, dreta.

—I doncs? Què puc fer per tu? —va demanar l’Snape mentre s’acomodava a la butaca davant de les dues germanes.

—No hi ha… no hi ha ningú més a la casa? —va demanar la Narcisa amb un fil de veu.

—No. Bé, sí, hi ha en Cuapelada, però els animals nocius no compten, no?

Va apuntar amb la vareta cap a la paret plena de llibres de darrere seu i, amb estrèpit, es va obrir d’una revolada una porta secreta, que va revelar una escala estreta a la meitat de la qual hi havia palplantat un homenet.

—Veig que has descobert que tenim convidats, Cuapelada —va dir l’Snape amb indolència.

L’homenet va baixar encorbat els quatre esglaons que li faltaven per arribar a baix i va entrar a la saleta. Tenia els ulls petits i llagrimosos, el nas arremangat i un somriure repulsiu, i amb la mà esquerra s’acariciava la dreta, que semblava que la tingués enfundada en un lluent guant de plata.

—Hola, Narcisa! —va dir, amb veu estrident—. Hola, Bel·latrix! Quina alegria…

—En Cuapelada ens portarà alguna cosa per beure, si us sembla bé —va dir l’Snape—, i després se’n tornarà a la seva habitació.

En Cuapelada va recular com si l’Snape li hagués tirat algun objecte.

—No sóc el teu criat! —va xisclar, evitant la mirada de l’Snape.

—No? Estava convençut que el Senyor de les Forces del Mal t’havia fet venir perquè em fessis d’ajudant.

—Perquè et fes d’ajudant, sí; però no per servir-te begudes ni per fer neteja!

—No sabia que et morissis tant de ganes de complir missions més perilloses —va dir l’Snape amb veu melosa—. Però això es pot arreglar fàcilment: parlaré amb el Senyor de les…

—Puc parlar-hi jo directament, si vull!

—És clar que pots —va dir l’Snape, en to burleta—. Però mentrestant porta’ns alguna cosa per beure; una mica de vi d’elf, per exemple.

En Cuapelada va vacil·lar un moment, com si tingués intenció de discutir, però de cop va donar mitja volta i es va encaminar cap a una altra porta secreta. Van sentir un cop de porta i dringadissa de gots. Al cap d’un moment va tornar, amb una ampolla empolsinada i tres copes en una safata. Va deixar-ho tot sobre la taula atrotinada i va retirar-se tancant també de cop la porta coberta de llibres.

L’Snape va omplir les tres copes amb un vi de color de sang i en va allargar una a cada germana. La Narcisa va murmurar una frase d’agraïment, mentre que la Bel·latrix no va dir res i va continuar traspassant l’Snape amb els ulls. No va semblar que això el neguitegés, però, sinó que més aviat el divertís.

—Pel Senyor de les Forces del Mal —va dir aixecant la copa, i la va buidar.

Les germanes el van imitar, i l’Snape va tornar a omplir totes tres copes.

Mentre la Narcisa feia un glop de la segona copa, va dir de pressa:

—Perdona’m per haver-me presentat d’aquesta manera, Severus, però t’havia de veure. Em sembla que ets l’única persona que em pot ajudar…

L’Snape va aixecar la mà per fer-la callar, i va tornar a apuntar amb la vareta cap a la porta secreta de l’escala. Es van sentir una detonació forta i un xisclet, seguits pel trepig d’en Cuapelada esquitllant-se escales amunt.

—Perdoneu —va dir l’Snape—. Últimament ha agafat el vici d’escoltar darrere les portes, no sé per què… Què deies, Narcisa?

La Narcisa va fer una inspiració profunda per agafar aire i va recomençar.

—Sé que no hauria de ser aquí, Severus, i que se m’ha dit que no digui res a ningú, però…

—Calla, doncs! —va exclamar la Bel·latrix—. I més davant dels presents!

—Els presents? —va repetir l’Snape amb sarcasme—. Què haig d’interpretar, amb això, Bel·latrix?

—Que no confio en tu, Snape, com saps molt bé!

La Narcisa va emetre un soroll que va semblar un sanglot i es va tapar la cara amb les mans. L’Snape va deixar la copa sobre la taula i es va tornar a tirar enrere, amb les mans als braços de la butaca, mirant amb un somriure la cara sorruda de la Bel·latrix.

—Narcisa, trobo que hauríem d’escoltar el que la Bel·latrix es mor de ganes de dir; ens estalviarem interrupcions incòmodes. Continua, Bel·latrix —va dir l’Snape—; per què no confies en mi?

—Per mil raons! —va dir ella alçant la veu i sortint de darrere el sofà amb pas decidit per deixar bruscament la copa a la taula—. En primer lloc, on eres quan el Senyor de les Forces del Mal va sucumbir? Per què no vas fer cap pas per trobar-lo quan va desaparèixer? Què has fet durant tots aquests anys que has viscut a l’ombra d’en Dumbledore? Per què vas impedir al Senyor de les Forces del Mal que s’apoderés de la pedra filosofal? Per què no vas tornar de seguida quan el Senyor de les Forces del Mal va renéixer? On eres fa unes quantes setmanes, quan vam combatre per apoderar-nos de la profecia en nom del Senyor de les Forces del Mal? I per què, Snape, en Harry Potter continua viu, quan l’has tingut a la teva mercè durant cinc anys?

Va callar, amb el pit dilatat i contret per una respiració agitada i amb les galtes enceses. Darrere seu la Narcisa estava immòbil, amb la cara encara oculta entre les mans.

L’Snape va somriure.

—Abans de respondre’t (i sí, Bel·latrix, sí que et respondré, perquè puguis transmetre les meves paraules als altres que murmuren d’amagat de mi i expliquen falsedats sobre la meva traïció al Senyor de les Forces del Mal!)… Abans de respondre’t, com dic, deixa’m que et demani jo també una cosa. No creus que el Senyor de les Forces del Mal ja m’ha d’haver fet totes aquestes preguntes? I no creus que, si no les hi hagués respost satisfactòriament, ara no seria aquí parlant amb tu?

La Bel·latrix va vacil·lar.

—Sé que ell et creu, però…

—Creus que s’equivoca, o que m’ho estic manegant per tenir-lo enganyat? Creus que es pot entabanar el Senyor de les Forces del Mal, el bruixot més gran de tots els temps, el legiliment més brillant que ha conegut mai el món?

La Bel·latrix no va dir res, i, per primera vegada en tota l’estona, va semblar una mica desconcertada. L’Snape no va insistir. Va tornar a agafar la seva copa, en va fer un glop i va continuar:

—M’has demanat on era quan el Senyor de les Forces del Mal va sucumbir. Doncs bé, era allà on ell m’havia ordenat que fos, a l’Escola de Màgia i Bruixeria de Hogwarts, perquè volia que espiés l’Albus Dumbledore. M’imagino que saps que va ser per ordre del Senyor de les Forces del Mal que vaig agafar la feina…

Ella va assentir amb el cap quasi imperceptiblement i va obrir la boca per parlar, però l’Snape se li va anticipar.

—Em demanes per què no vaig fer cap pas per trobar-lo quan va desaparèixer. Doncs per la mateixa raó per la qual ni l’Avery, ni en Yaxley, ni els Carrow, ni l’Esquenagrisa, ni en Lucius —i quan va dir aquest nom va fer una lleugera inclinació de cap a la Narcisa— ni molts altres no van fer cap pas per trobar-lo. Em vaig pensar que era mort. Em vaig equivocar, ho confesso, però és la veritat… I, si no hagués perdonat els qui van perdre la fe en aquell moment, ben pocs adeptes li haurien quedat.

—Li hauria quedat jo! —va dir la Bel·latrix amb passió—. Jo, que m’he passat tants anys a Azkaban per ell!

—Certament, i és digne d’admiració —va dir l’Snape amb desgana—. És clar que des de la presó no li vas poder ser gaire útil, però no va deixar de ser un gest molt noble…

—Un gest? —va exclamar la Bel·latrix, a qui la ira va fer fer cara d’embogida—. Mentre jo suportava els demèntors, tu estaves a Hogwarts, fent el paper de fill predilecte d’en Dumbledore!

—En absolut —va dir l’Snape sense immutar-se—. No em va pas donar la plaça de professor de Defensa contra les Forces del Mal. Devia pensar que em podia fer recaure… en els meus antics vicis.

—Aquest ha sigut tot el sacrifici que has fet pel Senyor de les Forces del Mal, no ensenyar la teva matèria preferida? —va riure-se’n la Bel·latrix—. I com és que t’hi has passat tant temps, Snape? Has continuat espiant en Dumbledore per un amo que creies mort?

—No ben bé —va dir l’Snape—, però el Senyor de les Forces del Mal va trobar bé que no deixés la feina: quan va tornar vaig poder-li proporcionar setze anys d’informació sobre en Dumbledore, un regal de benvinguda força més útil que les teves inacabables evocacions sobre com es pateix a Azkaban…

—Però hi has continuat…

—Sí, Bel·latrix, hi he continuat —va dir l’Snape, mostrant-se lleugerament irritat per primera vegada—. Tenia una bona feina, molt preferible als treballs forçats d’Azkaban. Pensa que detenien tots els cavallers de la mort que trobaven. La protecció d’en Dumbledore em permetia eludir la presó, de manera que me’n vaig aprofitar. Insisteixo: el Senyor de les Forces del Mal no em retreu que hi continués, i per tant no veig que tu ho hagis de fer.

»Em sembla que la següent cosa que volies saber —va continuar, alçant una mica la veu, perquè va semblar que la Bel·latrix el volgués interrompre— és per què em vaig interposar entre el Senyor de les Forces del Mal i la pedra filosofal. Molt senzill. Ell no sabia si podia confiar en mi. Es pensava, com tu, que havia passat de ser un cavaller de la mort lleial a un esbirro d’en Dumbledore. El Senyor de les Forces del Mal estava molt malament, molt feble, i compartia el cos d’un bruixot mediocre. No va gosar manifestar-se a un antic aliat si aquest aliat el podia lliurar a en Dumbledore o a la Conselleria. Em sap molt greu que no se’m confiés; hauria recobrat el poder tres anys abans. El fet és que només vaig saber veure un professor cobejós i indigne, el professor Quirrell, que volia robar la pedra, i reconec que vaig fer tot el que estava a les meves mans per impedir-l’hi.

La Bel·latrix va fer una ganyota com si hagués pres una dosi d’un remei repugnant.

—Però no el vas anar a trobar quan va tornar, no vas afanyar-te a córrer cap a ell de seguida que vas notar que la marca de les forces del mal et cremava…

—Efectivament. Vaig fer-ho al cap de dues hores, per ordre d’en Dumbledore.

—Per ordre d’en…? —va començar a dir la Bel·latrix, en to indignat.

—Pensa una mica! —va dir l’Snape, irritat una altra vegada—. Pensa una mica! El fet d’esperar dues hores, dues hores i prou, em va permetre continuar a Hogwarts com a espia! Deixant que en Dumbledore es pensés que tornava al costat del Senyor de les Forces del Mal obeint ordres seves, he pogut transmetre informació sobre en Dumbledore i l’orde del Fènix des d’aleshores! Pensa, Bel·latrix: feia mesos que la marca de les forces del mal s’enfortia, o sigui que jo sabia que ell estava a punt de tornar; tots els cavallers de la mort, ho sabien! Tenia temps de sobres per reflexionar sobre el que volia fer, per planejar la jugada següent, per fugir com en Karkaroff, no?

»Al Senyor de les Forces del Mal no va trigar a fugir-li del tot el disgust, t’ho ben asseguro, quan li vaig explicar que li havia continuat sent lleial, per més que en Dumbledore pensés que era dels seus. Tal com ho sents: el Senyor de les Forces del Mal es va pensar que l’havia abandonat per sempre més, però anava errat.

—Quin servei ens has fet, per això? —li va dir en to burleta la Bel·latrix—. Quina informació útil ens has proporcionat?

—Tota la informació l’he transmès directament al Senyor de les Forces del Mal —va dir l’Snape—. Que ell decideixi no comunicar-te-la…

—A mi m’ho comunica tot! —va saltar a l’acte la Bel·latrix—. Em considera el seu servent més fidel i…

—De debò? —va dir l’Snape, modulant la veu per donar a entendre que en dubtava—. Encara t’hi considera, després del fracàs de la Conselleria?

—No va ser culpa meva! —va dir la Bel·latrix, posant-se vermella—. El Senyor de les Forces del Mal m’ha confiat sempre els seus tresors més… Si en Lucius no hagués…

—Com goses… com goses donar-ne la culpa al meu marit? —va dir la Narcisa amb veu greu i imperiosa, aixecant la vista cap a la seva germana.

—No serveix de res donar-se la culpa mútuament —va dir l’Snape en to contemporitzador—. Ara ja no hi ha remei.

—No hi eres pas, tu, per posar pau! —va dir la Bel·latrix fora de si—. No, tu tornaves a brillar per la teva absència, mentre tots els altres corríem grans perills. És o no és, Snape?

—Tenia ordres per mantenir-me’n al marge —va dir l’Snape—. Que potser discrepes del Senyor de les Forces del Mal i creus que en Dumbledore no s’hauria adonat que m’unia als cavallers de la mort per combatre l’orde del Fènix? I perdona, ara que parles de perills… Us vau enfrontar a sis adolescents, oi?

—Al cap de no gaire se’ls va afegir, com saps molt bé, la meitat dels membres de l’orde del Fènix! —li va replicar la Bel·latrix—. I, ja que parlem de l’orde, encara sostens que no pots revelar on té la seu?

—Jo no sóc el guardasecret, i no puc pronunciar el nom de la casa. Deus saber com va el sortilegi, no? El Senyor de les Forces del Mal considera prou fidedigna la informació de l’orde que li he donat fins ara. Ha fet possible, com potser tu mateixa has deduït, la captura i l’assassinat recents de l’Emmeline Vance, i sens dubte va contribuir a la desaparició d’en Sírius Black, encara que tu t’atribueixis tot el mèrit d’haver-lo matat.

Va fer una inclinació de cap i va brindar a la seva salut. L’expressió de la Bel·latrix no es va endolcir.

—No m’has respost l’última pregunta que t’he fet, Snape. Hauries pogut matar en Harry Potter en qualsevol moment al llarg d’aquests últims cinc anys, però no ho has fet. Per què?

—N’has parlat amb el Senyor de les Forces del Mal? —li va demanar l’Snape.

—És que ell… És que últimament… no hem… T’ho demano a tu, Snape!

—Si jo hagués assassinat en Harry Potter, el Senyor de les Forces del Mal no hauria pogut fer servir la seva sang per regenerar-se, per tornar-se invencible…

—Insinues que vas preveure que ell podia voler servir-se’n? —va riure-se’n la Bel·latrix.

—No, no he dit això; no estava al corrent dels seus plans; ja t’he reconegut que em vaig pensar que el Senyor de les Forces del Mal era mort. Només intento explicar-te per què al Senyor de les Forces del Mal no li sap greu que en Potter hagi sobreviscut, si més no fins fa un any…

—Però tu per què li has respectat la vida fins ara?

—Encara no ho has entès? L’única cosa que em podia salvar d’anar a parar a Azkaban era la protecció d’en Dumbledore! No trobes que assassinant el seu alumne preferit me l’hauria posat en contra? Però també hi han influït altres motius. Per si no te’n recordes, quan en Potter va arribar a Hogwarts la primera vegada encara corrien molts rumors sobre ell, uns rumors que afirmaven que ell també era un gran bruixot maligne, i que per això havia sobreviscut a l’atac del Senyor de les Forces del Mal. De fet, molts dels antics adeptes del Senyor de les Forces del Mal van creure que en Potter podia convertir-se en una bandera al voltant de la qual podien tornar a fer pinya. Jo també em vaig sentir encuriosit, ho reconec, i gens inclinat a matar-lo, en el moment que va arribar al castell.

»Per descomptat, de seguida em vaig adonar que no posseïa un talent extraordinari ni de bon tros. Si ha aconseguit sortir airós d’una colla de situacions compromeses ha sigut senzillament per una combinació de molta sort i de l’ajuda d’amics més brillants que ell. És d’allò més mediocre, però tan repel·lent i tan cregut com el seu pare. He fet tot el que ha estat a les meves mans perquè l’expulsessin de Hogwarts, on crec que no li correspon estar de cap manera; però matar-lo, o permetre que el matessin davant meu, hauria sigut una bestiesa per part meva, i un risc massa gran, amb en Dumbledore tan a la vora.

—I segons això, hem de creure que en Dumbledore no ha sospitat mai de tu? —li va demanar la Bel·latrix—. Vols dir que no sap a qui deus fidelitat de debò, i que continua confiant en tu cegament?

—He sabut interpretar el meu paper —va dir l’Snape—. I oblides la feblesa més gran que té en Dumbledore: tendeix a pensar sempre bé de tothom. Quan em vaig incorporar al seu equip de professors, just després d’haver sigut cavaller de la mort, li vaig fer creure que me’n penedia profundament i ell em va rebre amb els braços oberts, encara que sempre va fer tots els possibles per mantenir-me apartat de l’estudi de les forces del mal. En Dumbledore ha sigut un gran bruixot… Sí que ho ha sigut, sí —va remarcar quan la Bel·latrix va mostrar el seu escepticisme—; el Senyor de les Forces del Mal mateix ho reconeix. Tinc la satisfacció de poder dir, però, que en Dumbledore s’està fent gran. El duel que va tenir el mes passat amb el Senyor de les Forces del Mal l’ha deixat afeblit. Des d’aleshores arrossega una ferida greu que el fa ser més lent de reaccions que abans. Al llarg de tots aquests anys, però, no ha deixat de confiar en Severus Snape. És per això que el Senyor de les Forces del Mal em considera tan útil.

La Bel·latrix encara no es mostrava del tot convençuda, però semblava que no sabés ben bé com continuar atacant l’Snape. Aprofitant el seu silenci, l’Snape es va adreçar a la seva germana.

—Abans has dit que havies vingut per demanar-me ajuda, Narcisa.

La Narcisa va aixecar la vista cap a ell, amb una cara on es llegia la desesperació.

—Sí, Severus. Crec… crec que ets l’única persona capaç d’ajudar-me. No tinc ningú més a qui recórrer. En Lucius és a la presó i…

Va tancar els ulls, i dues grans llàgrimes li van brollar de sota les parpelles.

—El Senyor de les Forces del Mal m’ha prohibit que en parli —va continuar la Narcisa, amb els ulls encara tancats—. No vol que ningú s’assabenti del pla. És… és absolutament confidencial. Però…

—Si t’ho ha prohibit, no n’hauries de parlar —va afanyar-se a dir l’Snape—. La paraula del Senyor de les Forces del Mal té força de llei.

La Narcisa va deixar anar un esbufec com si l’Snape l’hagués ruixat amb aigua freda. La Bel·latrix va semblar complaguda per primera vegada des que havien entrat a la casa.

—Veus? —va dir en to triomfal a la seva germana—. L’Snape i tot t’ho diu: t’han dit que no parlis, o sigui que calla.

Però l’Snape s’havia aixecat i s’havia acostat a la petita finestra de la saleta. Va mirar el carrer desert a través de les cortines, que va tornar a tirar d’una revolada, i es va tombar de cara a la Narcisa amb expressió severa.

—Resulta, però, que estic assabentat del pla —va dir en veu baixa—. Sóc de les poques persones a qui el Senyor de les Forces del Mal l’ha explicat. Altrament, Narcisa, si jo no hagués participat del secret hauries sigut culpable d’alta traïció al Senyor de les Forces del Mal.

—Ja m’ho pensava, que n’estaries al corrent! —va dir la Narcisa, respirant més tranquil·la—. Com que confia tant en tu, Severus…

—Estàs al corrent del pla? —va dir la Bel·latrix, i la fugaç expressió de complaença que havia tingut a la cara es va transformar en una d’indignació—. N’estàs assabentat?

—I tant —va dir l’Snape—. Però quina mena d’ajuda necessites, Narcisa? Si et penses que puc persuadir el Senyor de les Forces del Mal perquè canviï d’opinió, em temo que no hi ha res a fer, res en absolut…

—Severus… —va dir la Narcisa amb un fil de veu, amb les llàgrimes baixant-li galtes avall—. El meu fill, el meu fill únic…

—En Draco se n’hauria de sentir orgullós —va dir la Bel·latrix amb fredor—. El Senyor de les Forces del Mal li concedeix un gran honor. I en Draco té una cosa de bo: no l’acovardeix la missió que se li ha encomanat, i fins i tot sembla feliç per aquesta oportunitat que se li dóna per demostrar el seu valor, i emocionat per la perspectiva…

La Narcisa va arrencar a plorar a raig fet, tota l’estona mirant l’Snape amb expressió suplicant.

—Això és perquè té setze anys i no té ni idea del que l’espera! Per què, Severus? Per què ho ha de fer el meu fill? És massa perillós! Això és una represàlia per l’error d’en Lucius, n’estic convençuda!

L’Snape no va dir res. Va apartar la mirada d’aquell plor desfet com si es tractés d’una escena indecorosa, però no podia fingir que no la sentia.

—Per això ha triat en Draco, oi? —va insistir la Narcisa—. Per castigar en Lucius…

—Si en Draco se’n surt —va dir l’Snape, encara sense mirar-la— serà distingit per damunt de tots els altres.

—Però no se’n sortirà! —va sanglotar la Narcisa—. Com vols que se’n surti, si el Senyor de les Forces del Mal mateix…?

La Bel·latrix va exclamar-se, i va semblar que la Narcisa s’acovardia.

—Volia dir… que fins ara no se n’ha sortit ningú… Severus, sisplau… Tu ets el professor preferit d’en Draco, sempre ho has sigut… Ets un vell amic d’en Lucius… T’ho prego… Ets el favorit del Senyor de les Forces del Mal, el seu conseller de confiança… Li parlaràs? Procuraràs convence’l?

—Al Senyor de les Forces del Mal no se’l convenç, i jo no cometré l’estupidesa d’intentar-ho —va dir l’Snape en un to que no admetia rèplica—. No negaré que el Senyor de les Forces del Mal està disgustat amb en Lucius. En Lucius era el responsable de la missió, però es va deixar capturar, juntament amb una colla més, i ni tan sols va aconseguir apoderar-se de la profecia. Sí, el Senyor de les Forces del Mal està disgustat, Narcisa, molt disgustat.

—Així, tinc raó! Ha triat en Draco com a represàlia! —va dir la Narcisa amb veu escanyada—. No té previst que se’n surti, sinó que vol que es mori en l’intent!

Com que l’Snape no deia res, va semblar que la Narcisa perdia la mica de contenció que encara conservava. Es va aixecar, es va acostar amb pas vacil·lant cap a l’Snape i se li va aferrar a la pitrera de la túnica. Amb la cara a prop de la de l’Snape i les llàgrimes caient-li sobre el pit, va balbucejar:

—Tu ho podries fer. Tu ho podries fer en lloc d’en Draco, Severus. Tu te’n sortiries segur, i ell t’honoraria més que a cap de nosaltres…

L’Snape va agafar-la per tots dos punys i la va forçar a obrir les mans i a deixar-lo anar. Mirant-li la cara plena de llàgrimes, va dir amb veu pausada:

—Em sembla que al final m’ho farà fer a mi. Però ha decidit que en Draco ho provi primer. Pensa que, en el cas improbable que en Draco ho aconsegueixi, jo podré continuar a Hogwarts una mica més de temps, complint el meu útil paper d’espia…

—Vaja, que tant se li’n dóna que en Draco s’hi pugui quedar!

—El Senyor de les Forces del Mal està molt disgustat —va repetir l’Snape sense alterar-se—. No va aconseguir sentir la profecia. I saps tan bé com jo, Narcisa, que li costa perdonar.

La Narcisa es va desplomar als peus de l’Snape, sanglotant i somicant.

—El meu fill únic… El meu fill únic…

—N’hauries d’estar orgullosa! —va dir la Bel·latrix, inexorable—. Si jo tingués fills, els sacrificaria ben de gust pel Senyor de les Forces del Mal!

La Narcisa va deixar anar un xisclet de desesperació i es va agafar la llarga cabellera rossa amb totes dues mans. L’Snape es va ajupir, va engrapar-la pels braços, la va aixecar i la va tornar al sofà. Fet això li va servir més vi i li va posar la copa a la mà.

—Ja n’hi ha prou, Narcisa. Beu i escolta’m.

La Narcisa es va calmar una mica; va fer un glop de vi, però com que la mà li tremolava se’n va vessar a sobre.

—Jo podria… podria mirar d’ajudar en Draco.

La Narcisa es va incorporar, amb la cara blanca com la paret i els ulls molt oberts.

—Severus… Ai, Severus… L’ajudaries?, Vetllaries per ell, perquè no prengués mal?

—Ho puc intentar.

La Narcisa va deixar la copa, que es va quedar ballant sobre la taula mentre ella s’agenollava als peus de l’Snape, li agafava la mà entre les seves i l’hi besava.

—Si tu el protegissis… Severus, m’ho jures? Faràs el jurament inviolable?

—El jurament inviolable?

L’Snape feia una cara inexpressiva, hermètica. La Bel·latrix, però, va deixar anar una riallada de triomf.

—Sents què diu, Narcisa? Segur, que ho intentarà… Les paraules buides de sempre; i al final, com sempre, acabarà escapolint-se’n… obeint ordres del Senyor de les Forces del Mal, és clar!

L’Snape no va mirar la Bel·latrix; tenia els ulls clavats en els ulls blaus i negats de llàgrimes de la Narcisa, que continuava aferrant-li la mà.

—Per descomptat, Narcisa, que faré el jurament inviolable —va dir amb un fil de veu—. M’imagino que la teva germana accedirà a fer-nos de testimoni.

La Bel·latrix va quedar amb la boca oberta. L’Snape es va ajupir fins que va quedar agenollat davant de la Narcisa, amb la qual es van estrènyer la mà dreta davant de la mirada atònita de la Bel·latrix.

—Hauràs d’agafar la vareta, Bel·latrix —va dir l’Snape amb fredor.

Ella la va treure, encara amb expressió atònita.

—I t’hauràs d’acostar una mica més —va dir l’Snape.

La Bel·latrix va avançar fins a quedar dreta al costat de tots dos, i va apuntar amb la vareta les seves mans enllaçades.

La Narcisa va parlar.

—Jures, Severus, que vetllaràs pel meu fill Draco mentre intenta complir la voluntat del Senyor de les Forces del Mal?

—Ho juro —va dir l’Snape.

Una prima llengua de foc va sortir de la vareta i es va desenroscar al voltant de totes dues mans com un filferro roent.

—I jures que, fins allà on estigui a les teves mans, el protegiràs de qualsevol mal?

—Ho juro —va dir l’Snape.

Una segona llengua de foc va sortir de la vareta i es va entrellaçar amb la primera fins a formar una prima cadena incandescent.

—I si calgués… Si, com sembla previsible, en Draco no se’n sortís… —va murmurar la Narcisa (la mà de l’Snape es va contraure dintre la seva, però no la va retirar)— jures que compliries el deure que el Senyor de les Forces del Mal ha manat portar a terme a en Draco?

Hi va haver un moment de silenci. La Bel·latrix mirava, amb la vareta sobre les mans agafades i els ulls molt oberts.

—Ho juro —va dir l’Snape.

La cara de sorpresa de la Bel·latrix es va il·luminar de vermell amb el fulgor d’una tercera llengua de foc, que va sortir de la vareta, es va entortolligar amb les altres i es va cargolar al voltant de les mans agafades, com una corda, com una serp candent.





3. El testament i el testarrut


En Harry Potter roncava profundament. S’havia passat quasi quatre hores assegut en una cadira a la vora de la finestra de la seva habitació, mirant com queia la nit sobre el carrer, i s’havia acabat adormint amb una galta contra la fredor del vidre, les ulleres tortes i la boca oberta. El tros de vidre que havia entelat amb l’alè brillava amb la resplendor taronja del fanal de davant, i aquella llum artificial li robava els colors de la cara, que, sota la despentinada cabellera negra, agafava un aspecte sinistre.

L’habitació era una escampadissa dels objectes més variats i de deixalles diverses. Plomes d’òliba, cors de poma i papers de caramel omplien el terra, una colla de llibres de sortilegis s’amuntegaven de qualsevol manera sobre el llit, damunt de l’uniforme rebregat, i una estesa de diaris ocupava el cercle de claror de sobre la taula. El titular d’un diari plantejava la pregunta:

HARRY POTTER: L’ELEGIT?

Continuen circulant rumors sobre els misteriosos disturbis que hi va haver no fa gaire a la Conselleria d’Afers Màgics, durant els quals l’Innominable va ser vist de nou.

«No ens és permès parlar-ne, o sigui que no me’n demanin res», —va dir un inquiet obliterador, que no va voler donar el seu nom, quan ahir al vespre sortia de la Conselleria.

Tot i així, alts càrrecs de la Conselleria han confirmat que els disturbis van tenir lloc a la llegendària Sala de les Profecies.

Encara que els portaveus de la Conselleria s’han negat de moment a confirmar l’existència d’aquest lloc, entre la població de bruixots cada vegada hi ha més gent que creu que els cavallers de la mort que compleixen sentències a Azkaban per violació de la propietat i intent de robatori tenien la intenció de robar una profecia. Es desconeix la naturalesa d’aquesta profecia, però corre el rumor que té relació amb Harry Potter, l’única persona de qui se sap que ha sobreviscut al malefici de la mort, i de qui també se sap que era a la Conselleria la nit dels fets. N’hi ha que arriben a anomenar Harry Potter «l’Elegit», perquè creuen que la profecia l’esmenta com l’única persona capaç de deslliurar-nos de l’Innominable.

Es desconeix on és la profecia en aquests moments, si és que existeix, encara que (cont. pàgina 2).



Al costat d’aquest diari n’hi havia un altre amb el següent titular:

SCRIMGEOUR SUCCEEIX FUDGE.

La major part de la primera plana l’ocupava una gran fotografia en blanc i negre d’un home amb una cabellera atapeïda com una crinera de lleó i una cara força castigada. El retrat es movia: el retratat saludava cap al sostre.

Rufus Scrimgeour, excap de la Unitat d’Aurors del Departament de Bruixijustícia, ha succeït Cornelius Fudge com a conseller d’Afers Màgics. El nomenament ha estat rebut amb entusiasme per la comunitat bruixesca, tot i que es diu que han sorgit desavinences entre el nou conseller i Albus Dumbledore, que ha estat reposat recentment com a bruixot en cap del Wizengamot, poques hores després de la presa de possessió d’Scrimgeour.

El portaveu d’Scrimgeour ha reconegut que el nou conseller s’ha reunit amb Dumbledore immediatament després d’haver ocupat el càrrec, però s’ha negat a fer cap comentari sobre els assumptes que han tractat. Albus Dumbledore és conegut per (cont. pàgina 3).



A l’esquerra d’aquest diari n’hi havia un altre, que estava plegat per fer visible una notícia titulada:

LA CONSELLERIA GARANTEIX LA SEGURETAT DELS ALUMNES

El flamant conseller d’Afers Màgics, Rufus Scrimgeour, ha parlat avui de les noves mesures draconianes que ha pres la Conselleria per vetllar per la seguretat dels alumnes que tornen a l’Escola de Màgia i Bruixeria de Hogwarts aquesta tardor.

«Per raons evidents, la Conselleria no pensa entrar en detalls sobre els seus nous i estrictes plans de seguretat», ha dit el conseller, tot i que fonts ben informades han confirmat que les mesures inclouen sortilegis i encanteris defensius, un ric ventall de contramaleficis i una reduïda força de xoc d’aurors consagrada exclusivament a protegir l’escola de Hogwarts.

La majoria de la població sembla haver quedat tranquil·la amb aquesta ferma actitud del nou conseller sobre la seguretat dels alumnes. La senyora Augusta Longbottom ha dit: «El meu nét Neville, que, per cert, és amic íntim d’en Harry Potter, i va lluitar al seu costat contra els cavallers de la mort a la Conselleria al mes de juny i…».



La continuació de la notícia quedava tapada per la gran gàbia que hi havia posada a sobre. A dintre hi havia una majestuosa òliba blanca. Amb els seus ulls de color ambre observava l’habitació altivament, entregirant el cap de tant en tant per mirar com roncava el seu amo. Un parell de vegades va fer espetegar el bec d’impaciència, però en Harry estava massa adormit per sentir-la.

Al mig de l’habitació hi havia un gran bagul. Tenia la tapa oberta, com si esperés alguna cosa, però estava quasi buit del tot, tret d’unes quantes peces de roba interior vella, caramels, tinters buits i plomes trencades que n’entapissaven el fons. Al costat, a terra, es veia un opuscle de color porpra on hi havia imprès el següent text:

PROPAGANDA DE LA CONSELLERIA D’AFERS MÀGICS

Protegiu la llar i la família contra les forces del mal

La comunitat bruixesca viu actualment sota l’amenaça d’un grup organitzat els membres del qual s’anomenen a si mateixos cavallers de la mort. L’observació de les senzilles normes de seguretat següents us ajudarà a protegir-vos i a protegir la vostra família i la vostra llar de qualsevol atac.

1. Procureu no sortir sols de casa.

2. Aneu amb compte sobretot durant les hores nocturnes. A l’hora de viatjar, si pot ser, arribeu a lloc abans que es faci fosc.

3. Reviseu els dispositius de seguretat del voltant de la casa, i assegureu-vos que tots els membres de la família coneixen mesures d’emergència com ara l’encís d’ègida, el sortilegi mimetitzador o, en el cas dels membres de la família menors d’edat, l’aparetratge paral·lel.

4. Conveniu preguntes de seguretat amb els amics íntims i amb la família per tal de descobrir cavallers de la mort que es facin passar per una altra persona per mitjà de la poció de la mutació (vegeu pàgina 2).

5. Si us sembla que un membre de la família, un company de feina, un amic o un veí es comporta d’una manera estranya, poseu-vos en contacte amb la Brigada de Bruixijustícia immediatament. Podria estar sota l’influx d’un malefici imperatiu (vegeu pàgina 4).

6. Si la marca de les forces del mal apareix a sobre d’algun habitatge o de qualsevol altra construcció, No Hi Entreu, i poseu-vos en contacte amb la Unitat d’Aurors immediatament.

7. Testimonis no confirmats semblen indicar que els cavallers de la mort se serveixen actualment d’ínfers (vegeu pàgina 10). Qualsevol persona que vegi un ínfer o hi topi haurà d’informar-ne la Conselleria immediatament.



En Harry va remugar adormit i la cara li va lliscar un parell de centímetres més avall del vidre, cosa que va fer que les ulleres li quedessin encara més tortes, però no es va despertar. Un despertador, que en Harry havia arreglat uns quants anys enrere, deixava sentir el seu tic-tac des de l’ampit de la finestra, i marcava les onze menys un minut. Al costat, sostingut per la mà inerta d’en Harry, hi havia un pergamí tot escrit amb una lletra esvelta i inclinada. En Harry s’havia llegit aquella carta tantes vegades des del moment que li havia arribat, tres dies enrere, que, tot i haver-la rebut molt ben cargolada, ara era quasi llisa del tot.

Benvolgut Harry,

Si no hi trobes cap inconvenient, tinc intenció de presentar-me al número quatre del carrer Privet divendres a les onze de la nit per acompanyar-te fins al Cau, on t’han convidat a passar el que queda de vacances escolars.

Si et sembla bé, també m’agradaria que em prestessis la teva ajuda en un assumpte del qual compto poder-me ocupar anant cap al Cau. T’ho explicaré tot més en detall quan ens veiem.

T’agrairé que em responguis a mussol seguit. Tot esperant que ens veiem aquest divendres, et saluda ben cordialment,

Albus Dumbledore



Encara que ja se la sabia de memòria, en Harry no havia parat de donar llambregades a la carta des de les set de la tarda, que era quan s’havia acomodat a la vora de la finestra de la seva habitació, que tenia força bona vista sobre totes dues bandes del carrer Privet. Sabia que no en treia res de rellegir una vegada i una altra les paraules d’en Dumbledore; en Harry li havia enviat el seu «sí» per mitjà del mussol que li havia portat la carta, tal com li demanava, i l’únic que podia fer era esperar: que en Dumbledore vingués, o que no vingués.

Però en Harry no havia fet l’equipatge. Li semblava massa bonic per ser veritat que l’alliberessin de la família Dursley després d’haver passat amb ells quinze dies i prou. No es podia sostreure al sentiment que alguna cosa no aniria a l’hora: la seva resposta a la carta d’en Dumbledore es podia haver extraviat; en Dumbledore podia tenir algun contratemps que li impedís passar a buscar-lo; podia ser que la carta ni tan sols fos d’en Dumbledore, i que es tractés d’una enganyifa o d’una broma o d’una trampa. En Harry no s’havia vist amb cor de fer l’equipatge per després tenir un desengany i haver-lo de tornar a desfer. L’únic pas que havia fet amb vistes a una possible partida havia sigut tancar la seva òliba blanca, la Hedwig, a la gàbia perquè no se li escapés.

La minutera del despertador va arribar al número dotze, i just en aquell moment el fanal de davant de la finestra es va apagar.

En Harry es va despertar, com si aquella foscor sobtada hagués sigut una alarma. Es va afanyar a posar-se bé les ulleres i a desenganxar la galta del vidre, i va esclafar-hi el nas per donar un cop d’ull a la vorera de sota: una figura alta amb una túnica llarga de molt vol enfilava el caminal del jardí.

En Harry es va posar dret d’un bot com si hagués rebut una descàrrega elèctrica, va tombar la cadira i va començar a arreplegar tot el que hi havia per terra i a ficar-ho al bagul. En el moment que hi tirava un uniforme, dos llibres de sortilegis i una bossa de patates fregides des de l’altra punta de l’habitació, va sonar el timbre.

A baix, a la sala d’estar, el tiet Vernon va cridar:

—Qui coi deu ser, a aquestes hores de la nit?

En Harry es va quedar paralitzat, amb un telescopi de llautó en una mà i un parell de vambes a l’altra. Li havia fugit completament del cap avisar la família Dursley que en Dumbledore venia. Amb una barreja d’esglai i de ganes de riure, va passar per sobre del bagul i va obrir la porta de l’habitació d’una revolada a temps per sentir una veu greu que deia:

—Bona nit. Vostè deu ser el senyor Dursley. En Harry els deu haver dit que venia a buscar-lo, m’imagino…

En Harry va baixar l’escala saltant els esglaons de dos en dos, i va parar de cop poc abans d’arribar a baix de tot, perquè l’experiència li havia ensenyat a mantenir-se fora de l’abast de la mà del seu tiet sempre que pogués. A l’entrada hi havia un home alt i prim amb barba i cabells blancs fins a la cintura. Sobre el seu nas aguilenc portava unes ulleres de mitja lluna, i anava vestit amb una llarga capa negra de viatge i un barret punxegut. En Vernon Dursley, que tenia uns bigotis quasi tan atapeïts com els d’en Dumbledore, però negres, i que portava una bata marró, mirava el visitant amb els seus ulls petits com si no es cregués el que veia.

—Per la mirada d’incredulitat i desconcert que fa, veig que en Harry no l’ha avisat que venia —va dir en Dumbledore amb afabilitat—. Tot i així, farem veure que m’ha convidat amablement a passar, perquè en aquests temps convulsos no és prudent romancejar gaire estona a l’entrada de les cases.

Dit això, va travessar el llindar airosament i va tancar la porta.

—Fa molt de la meva última visita —va dir en Dumbledore, mirant el tiet Vernon per sobre del seu nas aguilenc—. He vist que les flors de l’amor li floreixen.

En Vernon Dursley no va obrir la boca. En Harry no tenia cap dubte que recobraria la parla, i ben aviat —perquè el batec de les venes dels polsos del seu tiet s’acostava al seu límit—, però semblava que la presència d’en Dumbledore l’hagués deixat momentàniament sense respiració. Hi podia haver influït la seva irrupció inesperada i extravagant, però també podia ser que el tiet Vernon s’adonés que tenia al davant una persona difícil d’intimidar.

—Hola, Harry, bona nit —va dir en Dumbledore, mirant-lo a través de les seves ulleres de mitja lluna amb expressió complaguda—. M’alegro de veure’t.

Aquesta frase va fer reaccionar el tiet Vernon. Per ell, qualsevol persona que dirigís la mirada a en Harry i li digués que s’alegrava de veure’l era una persona indigna de la seva atenció.

—No voldria semblar mal educat… —va començar, en un to que destil·lava mala educació a cada síl·laba.

—… però, per desgràcia, massa sovint es cau en la mala educació sense voler —va acabar la frase en Dumbledore en to sever—. Val més que no obri la boca, senyor meu. Ah, vostè deu ser la Petúnia.

S’havia obert la porta de la cuina i hi havia tret el cap, amb les mans enfundades en uns guants de goma i amb una bata per sobre de la camisa de dormir, la tieta d’en Harry, que devia haver interromput un moment la seva tasca rutinària de netejar tots els marbres i fogons de la cuina abans d’anar-se’n a dormir. La seva cara magra i angulosa reflectia una commoció absoluta.

—Sóc l’Albus Dumbledore —va dir en Dumbledore quan va veure que el tiet Vernon no feia les presentacions—. Hem mantingut correspondència. —En Harry va pensar que era una manera força curiosa de recordar a la tieta Petúnia que una vegada li havia enviat una carta explosiva, però la tieta Petúnia no va respondre a la indirecta—. I aquest deu ser en Dudley, el seu fill…

En aquell mateix moment en Dudley havia aparegut per la porta de la sala d’estar. El cap, gros i de cabells rossos, li sortia del coll ratllat de la camisa del pijama com si no formés part del cos, i tenia la boca oberta de sorpresa i de por. En Dumbledore es va esperar un moment, potser per veure si algun membre de la família Dursley deia alguna cosa, però com que el silenci s’allargava va dir amb un somriure:

—Què els sembla si fem veure que m’han convidat a passar a la sala d’estar?

En Dudley es va afanyar a enretirar-se per deixar passar en Dumbledore. En Harry, que encara tenia el telescopi i les vambes a les mans, va saltar els últims esglaons i va seguir en Dumbledore, que s’havia acomodat a la butaca de més a la vora de la llar de foc i examinava la sala amb benèvola expressió d’interès. Semblava estranyament fora de lloc.

—Que… que no ens en anem, professor? —va demanar-li en Harry neguitós.

—Sí, i tant que sí, però abans hauríem de tractar d’uns quants assumptes —va dir en Dumbledore—: I m’estimaria més no fer-ho al carrer. Abusarem de l’hospitalitat del teu tiet i la teva tieta una estoneta més i prou.

—Sí, oi?

En Vernon Dursley havia entrat a la sala, amb la Petúnia al costat i en Dudley ocult darrere de tots dos.

—Ni més ni menys —va limitar-se a dir en Dumbledore.

Va treure la vareta tan de pressa que en Harry amb prou feines la va veure: el sofà va sortir projectat endavant, va doblegar els genolls dels tres membres de la família Dursley i va fer que hi caiguessin a sobre amuntegats. Amb un segon cop de vareta, el sofà va sortir projectat endarrere i va tornar a la seva posició inicial.

—Tant per tant, posem-nos còmodes —va dir en Dumbledore afablement.

En el moment que en Dumbledore es tornava a ficar la vareta a la butxaca, en Harry va veure que tenia la mà ennegrida i clivellada, com si se l’hagués cremat tota.

—Professor, què li ha passat a la…?

—Ja t’ho explicaré, Harry —li va dir en Dumbledore—. Ara seu, sisplau.

En Harry va ocupar la butaca que quedava lliure, sense adreçar cap mirada a la família Dursley, que guardava un silenci sepulcral.

—Podríem fer veure que m’ofereix alguna cosa per beure —va dir en Dumbledore al tiet Vernon—; però, tal com ha anat la cosa fins ara, esperar això seria ser absurdament optimista.

Un tercer cop de vareta va fer aparèixer del no-res una ampolla empolsinada i cinc gots. L’ampolla es va destapar tota sola i va abocar una quantitat generosa de líquid de color de mel a cada un dels gots, que a continuació van anar surant per l’aire fins a cada una de les persones de la sala.

—El millor aiguamel de Madame Rosmerta, madurat en roure —va dir en Dumbledore, aixecant el got en direcció a en Harry, que va agafar el seu i en va fer un glop. No havia tastat mai res que s’hi assemblés, però ho va trobar deliciós. La família Dursley, després d’intercanviar unes quantes mirades esporuguides i furtives, van intentar fer cas omís dels seus gots respectius, cosa difícil d’aconseguir perquè no paraven de picar-los copets als polsos. En Harry no es va poder sostreure a la impressió que en Dumbledore s’estava divertint d’allò més.

—Harry —va dir en Dumbledore, girant-se cap a ell—, ha sorgit una dificultat que espero que seràs capaç de resoldre en nom nostre; i quan dic nostre em refereixo a l’orde del Fènix. Abans, però, has de saber que la setmana passada va aparèixer el testament d’en Sírius i que t’ha deixat tot el que tenia.

Al sofà, el tiet Vernon havia girat el cap, però en Harry no se’l va mirar, i no se li va acudir res més per dir que «Ah, vaja».

—En general, és un testament ben clar —va continuar en Dumbledore—: t’aporta una quantitat considerable de diners al compte que tens a Gringotts i heretes tots els béns personals d’en Sírius. L’única clàusula problemàtica de l’herència…

—El seu padrí és mort? —va demanar el tiet Vernon en veu alta des del sofà. En Dumbledore i en Harry es van girar tots dos per mirar-lo. El got d’aiguamel continuava clavant cops insistents al pols del cap del senyor Dudley, que va intentar espolsar-se’l—. És mort, el seu padrí?

—Sí —va dir en Dumbledore, sense demanar a en Harry per què no ho havia comunicat a la família Dursley—. El problema que tenim —va continuar dient a en Harry com si no hi hagués hagut cap interrupció— és que en Sírius també t’ha deixat la casa de la plaça Grimmauld.

—Ha heretat una casa? —va demanar el tiet Vernon amb cobejança, empetitint encara més els ulls, però ningú li va respondre.

—Podeu continuar fent-la servir de seu —va dir en Harry—. M’és igual. Ja us la podeu quedar; jo no la vull pas.

En Harry no tenia intenció de tornar a posar els peus a la plaça Grimmauld número dotze si podia evitar-ho. Li feia por que el perseguís per sempre més el record d’en Sírius vagant tot sol per aquelles habitacions fosques amb olor de resclosit, presoner en aquella casa de la qual tant havia frisat per fugir.

—És un gest molt generós —va dir en Dumbledore—, però hem abandonat la casa temporalment.

—Per què?

—Resulta —va dir en Dumbledore, sense fer cas de les queixes apagades del tiet Vernon, que ara era víctima del martelleig seguit del got d’aiguamel— que la tradició de la nissaga dels Black exigeix que la casa passi al familiar directe més pròxim de sexe masculí que posseeixi el gentilici Black. En Sírius era l’últim de la nissaga, perquè el seu germà petit, en Regulus, es va morir abans que ell i cap dels dos ha deixat descendència. Tot i que el testament deixa perfectament clar que vol que et quedis tu la casa, podria ser que hi hagués alguna mena de sortilegi o d’encantament per impedir que n’esdevingui propietari ningú que no sigui de sang pura.

A en Harry li va venir al pensament una vívida imatge del retrat cridaner i renegaire de la mare d’en Sírius que hi havia al passadís de la plaça Grimmauld número dotze.

—Segur que n’hi ha algun —va dir.

—Segurament —va dir en Dumbledore—. I, si aquest encanteri hi és, el més probable és que la propietat de la casa passi al parent viu d’en Sírius de més edat, que és la seva cosina, la Bel·latrix Lestrange.

Sense adonar-se del que feia, en Harry es va posar dret; el telescopi i les vambes, que tenia a la falda, van caure-li a terra. Que la Bel·latrix Lestrange, l’assassina d’en Sírius, heretaria la casa?

—De cap manera —va dir.

—Naturalment, nosaltres també ens estimaríem més que no se la quedés —va dir en Dumbledore sense alterar-se—. Ens trobem davant d’un cas eriçat de dificultats. No sabem si els sortilegis que nosaltres hi hem posat, per exemple, per fer-la inexpugnable, es mantenen ara que la casa ha deixat de ser propietat d’en Sírius. La Bel·latrix se’ns podria presentar a la porta en qualsevol moment. Per això hem decidit canviar de lloc fins que aclarim la situació.

—I com sabreu si tinc dret sobre la casa?

—Per sort —va dir en Dumbledore— hi ha una manera molt senzilla de descobrir-ho.

Va deixar el got buit sobre la tauleta que tenia al costat de la butaca. Abans que pogués fer res més, però, el tiet Vernon va cridar:

—Vol fer el favor de treure’ns de sobre aquestes paparres?

En Harry va girar el cap: els tres membres de la família Dursley estaven arronsats, tapant-se el cap amb les mans, mentre els seus gots se’ls llançaven al damunt una vegada i una altra i escampaven el líquid de dintre per tot arreu.

—Ai, perdonin —va dir en Dumbledore educadament, i va tornar a aixecar la vareta. Tots tres gots van desaparèixer—. De totes maneres, hauria sigut de més bon to que s’ho haguessin pres.

Va semblar que el tiet Vernon volgués deixar anar alguna tirallonga de renecs, però es va limitar a arraulir-se entre els coixins amb la tieta Petúnia i en Dudley i no va dir res, amb els seus ullets de porc clavats tota l’estona en la vareta d’en Dumbledore.

—Pensa que —va dir en Dumbledore, tornant-se a girar cap a en Harry i parlant novament com si el tiet Vernon no hagués pronunciat paraula— si has heretat de debò la casa, també has heretat…

Va agitar la vareta per cinquena vegada. Es va sentir un espetec sonor i va aparèixer un elf domèstic, amb un nas que semblava un morro, unes orelles enormes com de ratapinyada i uns grans ulls injectats de sang, inclinat sobre l’alfombra peluda de la sala d’estar de la família Dursley i cobert amb uns parracs llardosos. La tieta Petúnia va deixar anar un xiscle esgarrifós: a casa seva no havia entrat mai res tan brut com allò. En Dudley va aixecar de terra els seus grans peus rosats i es va quedar mantenint-los aixecats quasi per sobre el cap, com si es pensés que aquell ésser se li podia enfilar pels camals dels pantalons del pijama. I el tiet Vernon va bramar:

—Què dimontris és això?

—En Kreacher —va explicar en Dumbledore.

—En Kreacher no vol, en Kreacher no vol, en Kreacher no vol! —va dir l’elf domèstic amb veu enrogallada, quasi tan alt com el tiet Vernon, mentre picava a terra amb els seus llargs peus nuosos i s’estirava les orelles—. En Kreacher pertany a la senyoreta Bel·latrix, oh i tant, en Kreacher pertany als Black, en Kreacher vol la seva nova mestressa, en Kreacher no vol anar amb en Potter petit, en Kreacher no vol, no vol, no vol…

—Com veus, Harry —va dir en Dumbledore alçant la veu, per sobre de la ronca salmòdia de «no vol, no vol, no vol» d’en Kreacher—, en Kreacher es resisteix una mica a passar a ser propietat teva.

—M’és igual —va tornar a dir en Harry, mirant amb aversió com l’elf domèstic picava de peus i es recargolava per terra—. No el vull.

—No vol, no vol, no vol, no vol…

—T’estimes més cedir-lo a la Bel·latrix Lestrange, tenint en compte que ha viscut a la seu de l’orde del Fènix durant tot l’any passat?

—No vol, no vol, no vol, no vol…

En Harry es va quedar mirant en Dumbledore. Sabia que no podien permetre que en Kreacher se n’anés a viure amb la Bel·latrix Lestrange, però la simple perspectiva de ser-ne l’amo, de fer-se responsable de l’ésser que havia traït en Sírius, el repugnava.

—Dóna-li una ordre —va dir en Dumbledore—. Si ha passat a ser propietat teva, haurà d’obeir. Si no, haurem de rumiar alguna altra manera de tenir-lo allunyat de la seva mestressa legítima.

—No vol, no vol, no vol, no vol!!!

La veu d’en Kreacher s’havia acabat convertint en un crit. A en Harry no se li va acudir res més que dir:

—Calla, Kreacher!

Per un instant va semblar que en Kreacher es moriria ofegat. Es va agafar el coll amb les mans, movent encara la boca furiosament i amb els ulls fora de les òrbites. Al cap d’un moment d’empassar-se saliva com un desesperat, es va tirar de panxa sobre l’alfombra (la tieta Petúnia va emetre un gemec) i es va posar a picar a terra amb mans i peus, fent una rabiola violenta però completament silenciosa.

—Bé, això simplifica les coses —va dir en Dumbledore de bon humor—. Pel que sembla, en Sírius sabia què feia. Ets el propietari legítim del número dotze de la plaça Grimmauld i d’en Kreacher.

—I… me l’hauré de quedar? —va demanar en Harry, horroritzat, mentre en Kreacher es rebolcava als seus peus.

—No, si no vols —va dir en Dumbledore—. Si em permets un suggeriment, podries fer-lo anar a Hogwarts perquè hi treballi a la cuina. D’aquesta manera, els altres elfs domèstics li podrien tenir l’ull a sobre.

—Bona idea —va dir en Harry, alleujat—. Sí, faré això. D’això… Kreacher, vull que vagis a Hogwarts a treballar a la cuina amb els altres elfs domèstics.

En Kreacher, que ara estava estirat de panxa enlaire bracejant i espeternegant, va repassar en Harry de dalt a baix amb una mirada d’absolut menyspreu i, amb un altre espetec sonor, va desaparèixer.

—Bé —va dir en Dumbledore—. Ara queda la qüestió de l’hipogrif, en Becbrau. En Hagrid s’ha dedicat a cuidar-lo des de la mort d’en Sírius, però ara en Becbrau és teu, i potser vols disposar les coses diferentment…

—No —es va afanyar a dir en Harry—, pot continuar amb en Hagrid. Crec que en Becbrau s’ho estimarà més.

—En Hagrid serà l’home més feliç del món —va dir en Dumbledore, amb un somriure—. Va tenir una gran alegria de tornar a veure en Becbrau. Per cert, hem decidit, per la seguretat d’en Becbrau, rebatejar-lo de moment amb el nom d’Alacreu, tot i que no crec que a la Conselleria arribin a sospitar mai que és aquell hipogrif que van sentenciar a mort. Bé, Harry, tens el bagul fet?

—Doncs…

—Que potser dubtaves que em presentaria? —va insinuar en Dumbledore en to sorneguer.

—Ara pujo a… a acabar-lo de fer —va afanyar-se a dir en Harry, arreplegant d’una revolada el telescopi i les vambes que li havien caigut.

Va trigar poc més de deu minuts a localitzar tot el que necessitava; al final va poder treure la capa que fa invisible de sota el llit, va cargolar el tap al pot de tinta camaleònica i va aconseguir que el bagul es tanqués amb la marmita a dintre. Tot seguit, arrossegant el bagul amb una mà i portant la gàbia de la Hedwig a l’altra, va baixar l’escala.

Va tenir la decepció de comprovar que en Dumbledore no l’esperava al rebedor, cosa que volia dir que hauria de tornar a la sala d’estar.

Ningú deia res. En Dumbledore taral·lejava amb la boca tancada, aparentment a gust, però l’ambient era més tens que la corda d’un arc de centaure i en Harry no va gosar mirar la família Dursley quan va dir:

—Ja estic, professor.

—Molt bé —va dir en Dumbledore—. Només faltarà una cosa, doncs. —I es va girar per adreçar-se a la família Dursley una vegada més—: Com deuen saber molt bé, en Harry serà major d’edat d’aquí a un any…

—No és veritat —va dir la tieta Petúnia, que parlava per primera vegada des que en Dumbledore havia arribat.

—Com diu? —va fer en Dumbledore educadament.

—Que no és veritat. És un mes més petit que en Dudley, i en Dudleió no compleix els divuit fins l’any que ve no l’altre.

—Ja —va dir en Dumbledore amb afabilitat—, però al món dels bruixots s’arriba a la majoria d’edat als disset anys.

El tiet Vernon va murmurar «quina bestiesa», però en Dumbledore no li va fer cas.

—Doncs bé: com també ja saben, el bruixot anomenat Lord Voldemort ha tornat al nostre país. La comunitat bruixesca es troba en aquests moments en estat de guerra. En Harry, a qui Lord Voldemort ja ha intentat matar unes quantes vegades, corre ara més perill que el dia en què el vaig deixar al llindar d’aquesta casa fa quinze anys, amb una carta on relatava l’assassinat dels seus pares i manifestava l’esperança que vostès el cuidarien com si fos el seu propi fill.

En Dumbledore va fer una pausa; i, encara que tot seguit va continuar parlant amb veu plàcida i serena, i no va manifestar cap senyal de disgust, en Harry va notar-li una fredor en el to i es va fixar que la família Dursley s’estrenyia una mica més al sofà.

—No han fet el que se’ls va demanar. No han tractat mai en Harry com a un fill. En Harry no ha conegut res més que desinterès, i sovint crueltat, de part seva. L’única cosa positiva és que com a mínim s’ha escapat del mal terrible que han fet a aquest noi infeliç que tenen assegut al mig.

Tant la tieta Petúnia com el tiet Vernon van mirar tot al voltant instintivament, com si esperessin veure algú altre a part d’en Dudley encabit entre tots dos.

—Què? Que maltractem en Dudleió? Què s’ha…? —va començar a dir el tiet Vernon fora de si, però en Dumbledore va aixecar el dit ordenant silenci, i el silenci va caure sobre la sala com si hagués deixat el tiet Vernon mut.

—La màgia que vaig fer ara fa quinze anys permet que en Harry estigui fortament protegit mentre pugui continuar anomenant aquesta casa casa seva. Per molt desgraciat, mal rebut i mal tractat que s’hi hagi sentit, vostès almenys li han deixat, ni que sigui a contracor, un racó on viure. Aquesta màgia deixarà d’obrar en el moment que en Harry compleixi disset anys; dit d’una altra manera, en el moment que es faci home. Només els demano una cosa: que permetin que en Harry pugui tornar una vegada més a aquesta casa abans del seu dissetè aniversari, perquè això farà possible que la protecció perduri fins aleshores.

Ningú de la família Dursley va dir res. En Dudley arrufava una mica el front, com si estigués intentant descobrir quan l’havien maltractat al llarg de la seva vida; el tiet Vernon tenia l’aspecte d’algú que li ha quedat alguna cosa al coll; la tieta Petúnia, en canvi, curiosament, s’havia posat vermella.

—Vinga, Harry, ja és hora que ens en anem —va dir finalment en Dumbledore, mentre s’aixecava i s’estirava la llarga capa negra—. Fins a la pròxima vegada que ens trobem —va dir a la família Dursley, que amb la cara semblava que diguessin que tant de bo aquell moment no arribés mai; i, després de treure’s el barret a tall de comiat, va sortir majestuosament de la sala.

—Adéu —va dir en Harry precipitadament a la família Dursley, i va seguir en Dumbledore, que es va parar al costat del bagul d’en Harry, damunt del qual hi havia la gàbia de la Hedwig.

—Valdrà més que no carreguem tot això —va dir, i va tornar a treure la vareta—. Ho enviaré al Cau, i ja ho trobarem allà. Però sí que voldria que agafessis la capa que fa invisible… per si de cas.

En Harry va treure la capa del bagul amb penes i treballs, procurant que en Dumbledore no veiés com el tenia de mal endreçat. Quan la va tenir ficada a la butxaca interior de la jaqueta, en Dumbledore va aixecar la vareta, i el bagul, la gàbia i la Hedwig van desaparèixer. Tot seguit en Dumbledore va tornar a aixecar la vareta i la porta de l’entrada es va obrir i va deixar veure la nit freda i boirosa.

—I ara, Harry perdem-nos en la nit per empaitar l’aventura, aquesta temptadora capritxosa.





4. L’Horaci Llagot


Tot i haver-se passat quasi totes les hores de vigília frisant perquè en Dumbledore vingués de veritat a buscar-lo, en Harry se sentia força tens quan van sortir junts carrer Privet avall. No havia tingut mai una conversa pròpiament dita amb el director de Hogwarts fora de l’escola; sempre hi havia hagut una taula entremig. A més a més, el record de la seva última trobada a soles no parava d’importunar-lo, i el feia estar encara més incòmode; aquella última vegada havia fet molts crits, sense comptar que s’havia dedicat a destrossar algunes de les possessions més valuoses d’en Dumbledore.

En Dumbledore, en canvi, semblava d’allò més tranquil.

—Tingues la vareta a punt, Harry —va dir amb veu animada.

—Em pensava que no m’era permès fer màgia fora de l’escola, professor.

—Si rebem cap atac —va dir en Dumbledore— et dono permís per fer qualsevol contrasortilegi o contramalefici que se t’acudeixi: Però no crec que aquesta nit hagis de patir perquè t’ataquin.

—Per què no, professor?

—Perquè estàs amb mi —va dir senzillament en Dumbledore—. Parem aquí, Harry.

En Dumbledore s’havia aturat en sec al final del carrer Privet.

—Encara no has fet l’examen d’Aparetratge, oi que no? —va dir.

—No —va dir en Harry—. Que no es fa un cop complerts els disset anys?

—Tens raó —va dir en Dumbledore—. Te m’hauràs d’agafar al braç molt fort, doncs. L’esquerre, si no et sap greu; com has pogut veure, tinc el braç de la vareta una mica dèbil.

En Harry es va aferrar a l’avantbraç que en Dumbledore li oferia.

—Així —va dir en Dumbledore—. Vinga, som-hi.

En Harry va notar que el braç d’en Dumbledore se li escapava i el va engrapar encara amb més força; de sobte tot es va tornar negre, i va sentir-se comprimit de totes bandes; no podia respirar, unes anelles de ferro li estrenyien el pit; els globus oculars se li ficaven endintre; els timpans se li enfonsaven al crani més i més, i de cop…

Va omplir-se els pulmons de l’aire fred de la nit i va obrir els ulls enllagrimats. Se sentia com si l’haguessin fet passar per un tub de goma molt estret. Va trigar una mica a adonar-se que el carrer Privet havia desaparegut. En Dumbledore i ell eren en un lloc que semblava la plaça deserta d’un poble, al mig de la qual hi havia un vell monument als caiguts en alguna guerra i uns quants bancs. De cop en Harry va lligar caps, i va comprendre que acabava d’aparetre per primera vegada a la seva vida.

—Et trobes bé? —li va demanar en Dumbledore, amb una mirada sol·lícita—. És una sensació que costa acostumar-s’hi.

—Sí, estic bé, estic bé —va dir en Harry, fregant-se les orelles, que se les notava com si se n’haguessin anat del carrer Privet a contracor—. Però em sembla que m’estimo més les escombres.

En Dumbledore va somriure, es va cenyir una mica més la capa de viatge al voltant del coll i va dir:

—Segueix-me.

Va arrencar a caminar a pas lleuger, deixant enrere un hostal buit i unes quantes cases. Segons el rellotge d’una església de la vora, era quasi mitjanit.

—Digue’m una cosa, Harry —va dir en Dumbledore—. La cicatriu… t’ha fet mal últimament?

En Harry va aixecar la mà inconscientment cap al front i es va fregar la marca en forma de llampec que hi tenia.

—No —va dir—, i ho trobo estrany. Em pensava que em couria contínuament, ara que en Voldemort està adquirint tant poder una altra vegada.

Va aixecar la vista cap a en Dumbledore i va veure que feia cara complaguda.

—Jo, en canvi, pensava el contrari —va dir en Dumbledore—. Lord Voldemort s’ha acabat adonant que per a ell era un perill que tinguessis accés als seus pensaments i sentiments, i deu haver decidit utilitzar l’oclumència per defensar-se de tu.

—La veritat és que no em sap greu —va dir en Harry, que no trobava gens a faltar ni els malsons ni els fugaços i esfereïdors instants d’identificació amb l’esperit d’en Voldemort.

Van tombar una cantonada i van passar pel costat d’una cabina telefònica i una parada d’autobús. En Harry va mirar de reüll en Dumbledore una altra vegada.

—Professor…

—Digues, Harry.

—Daixò… On anem concretament?

—Aquest poble tan bonic on som, Harry, es diu Budleigh Babberton.

—I què hi hem vingut a fer?

—Ai, tens raó; no t’ho he dit —va dir en Dumbledore—. Ja he perdut el compte de les vegades que he dit això aquests últims anys, però resulta, una vegada més, que a l’orde ens falta un membre. Si hem vingut aquí és per convèncer un antic col·lega meu perquè abandoni la seva reclusió i es reincorpori a Hogwarts.

—I jo en això quin paper hi faig, professor?

—Ui, ja te’n trobarem algun —va dir en Dumbledore vagament—. A mà esquerra, ara, Harry.

Van enfilar un carrer estret i costerut amb cases a banda i banda. Totes les finestres estaven a les fosques. L’estranya boira glaçada que cobria el carrer Privet des de feia dues setmanes també era present aquí. En Harry va pensar en els demèntors i va mirar enrere, aferrant la vareta dintre la butxaca per agafar ànim.

—Professor, per què no hauríem pogut aparetre directament a casa del seu antic col·lega?

—Perquè hauria sigut una falta de respecte tan gran com esbotzar-li la porta —va dir en Dumbledore—. Segons els dictats de la cortesia, hem d’oferir als altres bruixots la possibilitat de negar-nos l’entrada a casa seva. D’altra banda, la majoria de cases de bruixots estan protegides màgicament contra aparidors indesitjats. A Hogwarts, per exemple…

—… no es pot aparetre enlloc de l’edifici ni en tot el recinte —va afanyar-se a dir en Harry—. L’Hermione Granger m’ho va dir.

—I és així mateix. Ara a mà esquerra una altra vegada.

Darrere seu, el rellotge de l’església va tocar les dotze. En Harry va trobar estrany que en Dumbledore no considerés una falta de respecte anar a veure el seu col·lega tan tard; però, ara que havien entaulat conversa, tenia preguntes més urgents per fer.

—Professor, al Periòdic Profètic he llegit que han fet plegar el senyor Fudge…

—Ni més ni menys —va dir en Dumbledore, que va trencar per un carreró—. L’ha substituït, com segur que també has llegit, en Rufus Scrimgeour, que fins ara era cap de la brigada d’aurors.

—I creu… creu que és bo? —va demanar en Harry.

—Una pregunta interessant —va dir en Dumbledore—. És competent, sens dubte; té un caràcter més decidit i més fort que en Cornelius.

—No, el que vull dir…

—Ja sé què vols dir. En Rufus és un home d’acció i, com que ha combatut bruixots malignes durant quasi tota la seva vida professional, no subestima el poder de Lord Voldemort.

En Harry va esperar, però en Dumbledore no va comentar res de les desavinences que segons el Periòdic Profètic havia tingut amb el senyor Scrimgeour, i, com que no es va veure amb cor de tocar el tema, va decidir parlar d’una altra cosa.

—I… també he llegit el que li va passar a la senyora Bones.

—Sí, noi —va dir en Dumbledore amb un fil de veu—. Una pèrdua molt sensible. Era una gran bruixa. Ara és per aquí, em sembla… Ai!

Havia fet el gest d’assenyalar amb la mà lesionada.

—Professor, què li ha passat a la…?

—Ara no tinc temps per explicar-t’ho —va dir en Dumbledore—. És una història apassionant, i vull dedicar-li el temps que es mereix.

Va somriure a en Harry, que es va adonar que en Dumbledore no li deia allò per fer-lo callar i que tenia el seu permís per continuar demanant-li coses.

—Professor… Un mussol m’ha fet arribar un opuscle de la Conselleria d’Afers Màgics sobre les mesures de seguretat que hauríem de prendre contra els cavallers de la mort…

—Sí, jo també n’he rebut un —va dir en Dumbledore, somrient encara—. L’has trobat útil?

—No gaire.

—Ja m’ho pensava. No m’has demanat, per exemple, quina mena de melmelada m’agrada més, per comprovar que sóc el professor Dumbledore de veritat i no un impostor.

—No hi he… —va començar a dir en Harry, sense saber ben bé si el renyaven o no.

—Per una altra vegada, Harry, sàpigues que és la de gerd… És clar que, si jo fos un cavaller de la mort, ja m’hauria preocupat per descobrir quins gustos tinc en qüestió de melmelades abans d’encarnar el meu paper.

—És clar… Entesos —va dir en Harry—. Ah, una altra cosa… En aquest opuscle es parla dels ínfers. Què són exactament? A l’opuscle no quedava clar.

—Són cadàvers —va dir en Dumbledore sense immutar-se—, cossos de morts que han sigut embruixats per obeir les ordres d’algun bruixot maligne. Fa molt que no se’n veuen, per això, d’ínfers: des de l’última vegada que en Voldemort va tenir poder… I s’entén, perquè va matar prou gent per fer-ne un exèrcit. Ja hem arribat, Harry; és aquí…

S’acostaven a una casa de pedra petita i polida situada al mig d’un jardí. En Harry estava massa entretingut paint aquella esgarrifosa novetat dels ínfers per fixar-se gaire en res més, però quan arribaven al reixat de l’entrada en Dumbledore es va parar en sec i en Harry se li va plantar al costat.

—Que la màgia de Merlí em valgui…

En Harry va seguir la seva mirada fins al caminal perfectament cuidat de l’entrada i li va caure l’ànima als peus. La porta de la casa penjava de les frontisses.

En Dumbledore va mirar amunt i avall del carrer. Es veia desert.

—Treu la vareta i segueix-me, Harry —va dir en veu baixa.

Va obrir el reixat i va enfilar el caminal del jardí a pas lleuger i silenciós, amb en Harry darrere, i va empènyer la porta de l’entrada molt a poc a poc amb la vareta aixecada.

—Lumos.

La punta de la vareta d’en Dumbledore es va encendre i va projectar claror sobre un passadís estret. A mà esquerra hi havia una altra porta oberta. Amb la vareta encesa aixecada enlaire, en Dumbledore va entrar a la saleta seguit per en Harry.

Els ulls els van revelar una escena de devastació absoluta. Als seus peus hi havia un rellotge de caixa fet estelles, amb l’esfera trencada i el pèndol una mica més enllà com una espasa caiguda. També hi havia un piano tombat de costat, amb les tecles escampades per terra. A prop brillava la desferra d’una aranya de llàgrimes de vidre que s’havia despenjat del sostre. Hi havia coixins aixafats, amb les plomes sobresortint de tot de talls de ganivet que hi havien fet, i fragments de vidre i de ceràmica cobrint-ho tot com sal. En Dumbledore va aixecar la vareta encara més, i la claror va banyar les parets, el paper pintat de les quals estava esquitxat d’una cosa viscosa i de color vermell fosc. En Harry es va aguantar l’alè, i en Dumbledore es va tombar.

—No és un espectacle gaire bonic, oi? —va dir amb la veu escanyada—. Aquí ha passat alguna cosa terrible.

En Dumbledore va anar amb compte fins al mig de la saleta, examinant el desgavell que hi havia per terra. En Harry el va imitar, mirant a banda i banda, amb angúnia pel que pogués descobrir ocult darrere el piano desballestat o el sofà tombat, però no es veia rastre de cap cos.

—Pot ser que hi hagi hagut una lluita i… i que se l’hagin emportat, professor? —va insinuar en Harry, resistint-se a imaginar-se com de malferida havia d’estar una persona per deixar aquelles taques que arribaven fins a mitja paret.

—No ho crec —va dir en Dumbledore en veu baixa mentre donava un cop d’ull darrere una butaca boteruda que estava tombada de costat.

—Així, creu que és…?

—Encara per aquí? Sí.

I, sense avisar, en Dumbledore es va llançar endavant i va clavar la punta de la vareta al cul de la butaca boteruda, que va fer:

—Ai!

—Bona nit, Horaci —va dir en Dumbledore, tot redreçant-se.

En Harry va quedar bocabadat. Allà on feia un instant hi havia hagut una butaca, ara hi havia arrupit un home vell, cap-pelat i tremendament gras que es fregava la panxa i mirava d’esquitllada en Dumbledore amb mirada ressentida i llagrimosa.

—No calia que em punxessis tan fort amb la vareta —va dir de mal humor mentre s’incorporava—. M’has fet mal.

La llum de la vareta es va reflectir a la seva closca pelada i lluent, als seus ulls prominents, als seus enormes bigotis blancs de morsa i als botons ben brunyits de l’americana de vellut morat que portava per sobre del pijama lila de seda. La clepsa amb prou feines li arribava a la barbeta d’en Dumbledore.

—Què m’ha delatat? —va remugar mentre s’acabava de posar dret, fregant-se encara la panxa. Semblava que l’afectés ben poc que l’haguessin descobert fent-se passar per una poltrona.

—Benvolgut Horaci —va dir en Dumbledore amb aire enriolat—, si els cavallers de la mort s’haguessin presentat de veritat, haurien deixat la marca de les forces del mal sobre la casa.

El bruixot es va picar al front ample amb la seva mà molsuda.

—La marca de les forces del mal… —va murmurar—. Ja sabia jo que faltava alguna cosa… Què hi farem; igualment tampoc hauria tingut temps. Quan heu entrat a la saleta acabava de donar els últims tocs a la tapisseria.

I va deixar anar un gran sospir que va fer que se li aixequessin les puntes dels bigotis.

—Vols que t’ajudi a fer endreça? —li va demanar en Dumbledore amablement.

—T’ho agrairia molt —va dir l’altre.

Van posar-se esquena contra esquena, el bruixot alt i prim i el bruixot rabassut, i van descriure un arc idèntic amb la vareta.

Els mobles van tornar volant al seu lloc; els objectes decoratius es van recompondre tots sols a l’aire; les plomes van retornar disparades als coixins; els llibres desenquadernats van quedar relligats de nou en el moment que aterraven als seus prestatges respectius; els quinqués es van enfilar a les tauletes on eren i es van tornar a encendre; tot de fotografies en marcs de plata fets miques van sobrevolar centellejant la saleta i van aterrar, sencers i sense cap bony, en una taula; tots els estrips, les esquerdes i els forats van quedar restaurats; i les parets es van netejar totes soles.

—Quina mena de sang era, per cert? —va demanar en Dumbledore alçant la veu per sobre de les campanades del rellotge de caixa novament intacte.

—La de les parets? De drac —va respondre, cridant, el bruixot que es deia Horaci, mentre, amb un nyic-nyic i una dringadissa eixordadors, l’aranya de llàgrimes de vidre es tornava a collar al sostre.

Hi va haver un retruny final del piano, i silenci.

—De drac, de drac —va repetir el bruixot com aquell qui res—. Era l’última ampolla que em quedava, i actualment els preus són pels núvols. Però encara es podrà tornar a fer servir.

Va acostar-se ranquejant a un trinxant sobre el qual hi havia una ampolleta de cristall i se la va mirar a contrallum per examinar el líquid dens que contenia.

—Vaja, s’ha empolsinat una mica.

Va tornar a deixar l’ampolla sobre el trinxant i va sospirar. Fins aleshores no va fixar els ulls en en Harry.

—Vaja —va dir, amb els seus grans ulls rodons clavats en el front d’en Harry i en la cicatriu en forma de llampec que hi tenia—. Vaja, vaja!

—Et presento en Harry Potter —va dir en Dumbledore, avançant un pas per fer les presentacions—. Harry, et presento l’Horaci Llagot, un vell amic i col·lega.

L’Horaci Llagot es va tombar cap a en Dumbledore amb cara sorneguera.

—És així com em pensaves convèncer, eh? Doncs la resposta és no, Albus.

I va passar pel costat d’en Harry girant la cara amb determinació, amb l’aire de la persona que intenta resistir-se a la temptació.

—No podríem prendre una copa, com a mínim, per brindar pels vells temps? —va demanar en Dumbledore.

L’Horaci Llagot va vacil·lar.

—Vinga, va, una copa —va dir de mala gana.

En Dumbledore va somriure a en Harry i li va assenyalar una butaca no gaire diferent de la que l’Horaci Llagot havia encarnat, que estava ben bé a la vora del foc acabat d’encendre una altra vegada i d’un quinqué de llum brillant. En Harry s’hi va acomodar amb la inequívoca sensació que en Dumbledore, per algun motiu, volia tenir-lo en un lloc com més visible millor. I efectivament, quan l’Horaci Llagot, que havia estat trastejant amb gerros i copes, va tornar a tombar-se cap a la sala, a l’acte va deixar caure la vista sobre en Harry.

—Ves per on —va dir, i va afanyar-se a desviar la mirada, com si tingués por de lesionar-se els ulls—. Té…

Va allargar la copa a en Dumbledore (que s’havia assegut sense que l’hi haguessin convidat), va acostar la safata a en Harry i es va deixar caure sobre els coixins del sofà restaurat guardant un silenci sorrut. Tenia les cames tan curtes que no li arribaven a terra.

—Què, Horaci, com estàs? —li va demanar en Dumbledore.

—No gaire bé —va exclamar l’Horaci Llagot—. Estic malament del pit, tinc asma. També tinc reuma. No em puc moure com abans. L’edat, ja se sap. Em canso més…

—Tot i així has anat força de pressa per preparar-nos aquesta benvinguda amb tan poc temps de coll —va dir en Dumbledore—. No deus haver tingut més de tres minuts.

L’Horaci Llagot va dir, mig de mal humor mig amb orgull:

—Dos. No he sentit engegar-se l’embruix antiintrús, perquè era a la banyera. De totes maneres —va afegir en to sever, recobrant el domini de si mateix—, no deixa de ser un fet que ja sóc vell, Albus, un vell cansat que s’ha guanyat el dret a una vida tranquil·la i a unes quantes comoditats materials.

D’això sens dubte en tenia, va pensar en Harry mentre donava un cop d’ull a la saleta. Era enxubada i enfarfegada, però no es podia dir que no fos confortable; tenia butaques i escambells, begudes i llibres, capses de bombons i coixins flonjos. Si en Harry no hagués sabut qui hi vivia, s’hauria imaginat que era una senyora gran rica i primmirada.

—No ets pas tan vell com jo, Horaci —va dir en Dumbledore.

—Doncs potser tu també hauries de començar a pensar en la jubilació —va dir l’Horaci Llagot sense embuts. Els seus ulls gris clar s’havien clavat en la mà lesionada d’en Dumbledore—. No tens els reflexos d’abans, pel que veig.

—Tens tota la raó —va dir en Dumbledore sense alterar-se, i es va tirar la màniga amunt perquè se li veiessin bé les puntes dels dits cremats i ennegrits. A en Harry li va venir una desagradable esgarrifança al clatell de veure’ls-hi—. No puc negar que m’he tornat molt més lent. Però en canvi…

Va arronsar les espatlles i va obrir les mans, com per dir que l’edat tenia les seves compensacions, i en Harry va descobrir-li a la mà bona un anell que no havia vist que en Dumbledore hagués portat mai: era gros, fet bastant toscament d’un material que semblava or, i hi tenia encastada una gran pedra negra esquerdada pel mig. Els ulls de l’Horaci Llagot es van deturar un instant també en l’anell, i en Harry va veure que el front se li arrufava fugaçment.

—Així, totes aquestes precaucions contra els intrusos, Horaci, són per als cavallers de la mort o per a mi? —va voler saber en Dumbledore.

—Què poden voler els cavallers de la mort d’un pobre vell atrotinat com jo? —va demanar l’Horaci Llagot.

—Podrien voler que apliquessis el teu considerable talent a la coacció, la tortura i l’assassinat —va dir en Dumbledore—. Em vols fer creure que encara no t’han vingut a reclutar?

L’Horaci Llagot es va quedar un moment mirant en Dumbledore amb aire sinistre i va murmurar:

—No els n’he donat ocasió. Fa un any que no paro quiet. No m’estic més d’una setmana en un mateix lloc. Vaig d’una casa de muggles a una altra; els propietaris d’aquesta casa són de vacances a les illes Canàries. Hi he estat molt bé; em sabrà greu anar-me’n. És molt senzill, quan en saps el truc: fas un sortilegi de congelació a aquestes ridícules alarmes contra robatoris que ells fan servir en lloc dels dolentoscopis i vigiles que els veïns no vegin que entres el piano.

—Molt enginyós —va dir en Dumbledore—. Però trobo que és una existència molt atrafegada, per a un pobre vell atrotinat que vol fer una vida tranquil·la. En canvi, si et reincorporessis a Hogwarts…

—Si em vols fer empassar que tindré una vida més plàcida en aquell desastre d’escola, Albus, no cal que gastis més saliva! Encara que hagi estat amagat tot aquest temps, m’han arribat unes quantes notícies curioses d’ençà que la Dolors Umbridge va plegar! Si és així com tractes els professors actualment…

—La professora Umbridge va haver de fugir de la còlera del nostre ramat de centaures —va dir en Dumbledore—. M’imagino que tu, Horaci, t’ho hauries pensat dues vegades abans d’endinsar-te al bosc prohibit i de titllar d’«híbrids fastigosos» un ramat de centaures enrabiats.

—Això, va fer? —va dir l’Horaci Llagot—. Quina ximpleta; no m’ha caigut mai bé.

A en Harry se li va escapar el riure i en Dumbledore i l’Horaci Llagot se’l van mirar.

—Perdó —va afanyar-se a dir en Harry—. És que… a mi tampoc em cau bé.

En Dumbledore es va posar dret d’improvís.

—Ja us en aneu? —va demanar de seguida l’Horaci Llagot, expectant.

—No; m’hauries de deixar anar al lavabo —va dir en Dumbledore.

—Ah —va dir l’Horaci Llagot, amb la decepció pintada a la cara—. La segona porta del passadís a l’esquerra.

En Dumbledore va travessar la saleta. Un cop va haver sortit i va haver tancat la porta es va fer el silenci. Al cap d’un moment l’Horaci Llagot es va aixecar, però es va quedar com si no sabés què fer. Va adreçar una mirada furtiva a en Harry, es va acostar al foc i s’hi va posar d’esquena per escalfar-se-la.

—No et pensis que no sé per què t’ha portat —va dir sense més ni més.

En Harry es va limitar a mirar l’Horaci Llagot. Aquesta vegada els ulls llagrimosos de l’Horaci Llagot no es van quedar fixats en la cicatriu d’en Harry, sinó que li van estudiar tota la cara.

—T’assembles al teu pare.

—Sí, ja m’ho han dit —va dir en Harry.

—Excepte en els ulls. Tens els ulls…

—… de la meva mare, ja ho sé. —En Harry havia sentit tot allò tan sovint que n’estava avorrit.

—Ves per on. Doncs mira; ja sé que un professor no ha de tenir preferència per cap alumne, però ella era un dels meus alumnes predilectes. Sí, la teva mare —va afegir l’Horaci Llagot, responent a la mirada interrogativa d’en Harry—. La Lily Evans és un dels alumnes més brillants que he tingut. Era molt espavilada, molt trempada. Jo sempre li deia que hauria hagut d’estar a la nostra residència, i ella sempre em donava alguna resposta insolent.

—De quina residència era, vostè?

—Era el cap d’Slytherin —va dir l’Horaci Llagot—. Sisplau —va afanyar-se a dir, assenyalant en Harry amb el seu índex molsut amb un gest admonitori quan va veure-li l’expressió de la cara—, ara no em retreguis això! Ets de Gryffindor com ella, oi? Sí, això sol venir de família; però no pas sempre. Has sentit parlar d’en Sírius Black? Segur que sí; ha sortit sovint als diaris al llarg dels últims dos anys; es va morir fa no gaires setmanes…

Va ser com si una mà invisible hagués agafat fort els budells d’en Harry i els hi hagués recargolat.

—Doncs resulta que va ser amic íntim del teu pare a l’escola. Tota la família Black havia estat a la meva residència, però en Sírius va anar a parar a Gryffindor! Una pena; era un nano molt dotat. Vaig tenir el seu germà Regulus quan va entrar, però m’hauria agradat haver tingut la parella.

Parlava com un col·leccionista entusiasta que hagués perdut una peça en una subhasta. Rememorant segurament el passat, es va quedar mirant la paret de davant seu, tot girant-se de mica en mica perquè se li escalfés amb uniformitat tota l’esquena.

—La teva mare era filla de muggles, d’altra banda. Quan m’ho van dir no m’ho vaig creure; em pensava que era de pura sang, de tant que en sabia.

—Una de les meves millors amigues és filla de muggles —va dir en Harry—, i és la millor estudiant del nostre curs.

—És curiós que això passi a vegades, eh? —va dir l’Horaci Llagot.

—Jo no l’hi trobo —va dir en Harry amb fredor.

L’Horaci Llagot el va observar amb sorpresa.

—No deus pensar que tinc prejudicis, espero, perquè no és veritat! —va dir—. ¿No acabo de dir que la teva mare és un dels alumnes per qui he tingut més preferència en tota la meva vida com a professor? I al curs de sobre seu hi anava en Dirk Cresswell (que ara és director del Comitè d’Enllaç amb els Goblins, per cert), un altre fill de muggles, alumne brillant, que continua proporcionant-me informació de primera mà sobre els tripijocs que hi ha a Gringotts!

Va gronxar-se una mica endavant i endarrere, amb un somriure cofoi, i va assenyalar el bé de Déu de centellejants fotografies emmarcades del trinxant, cada una amb un diminut ocupant que es movia.

—Totes d’antics alumnes, i totes firmades. Hi ha en Bernabè Atzagall, editor del Periòdic Profètic, que sempre ha manifestat interès per saber la meva opinió sobre l’actualitat. I l’Ambrosi Llamí, de Ducsdemel, que em fa arribar un cistellet de confits cada aniversari només perquè el vaig recomanar a en Ciceró Harkiss, que li va donar la primera feina! I la de darrere (la veuràs si allargues el coll) és la Gwenog Jones, la capitana de les Harpies de Holyhead… Tothom queda sempre parat quan sap que sóc íntim de les Harpies, i puc tenir entrades gratis per veure-les sempre que vull!

Aquest pensament va semblar alegrar-lo enormement.

—I tota aquesta gent sap on trobar-lo, per enviar-li tot això? —li va demanar en Harry, que no podia evitar meravellar-se del fet que els cavallers de la mort no l’haguessin localitzat encara i en canvi li arribessin cistellets de confits i entrades de quidditch i rebés visites que li demanaven opinions i consell.

A l’Horaci Llagot se li va esborrar el somriure de la boca tan de pressa com havia desaparegut la sang de les parets.

—És clar que no —va dir, mirant en Harry amb superioritat—. Fa un any que no tinc relació amb cap d’ells.

A en Harry li va semblar que aquelles paraules sobtaven l’Horaci Llagot mateix, que va quedar un moment destarotat. Al final va arronsar les espatlles i va dir:

—I ni amb això n’hi ha prou… Amb aquests temps que corren, un bruixot prudent ha de mirar de passar desapercebut. En Dumbledore que digui el que vulgui, però si ocupés una plaça de professor a Hogwarts en aquests moments seria com declarar públicament la meva adhesió a l’orde del Fènix! I, encara que pugui considerar que els seus membres són dignes d’admiració i uns valents i tot el que vulguis, personalment no em fa gens de gràcia la taxa de mortalitat que…

—No cal ser de l’orde del Fènix per ensenyar a Hogwarts —va dir en Harry, que no va poder evitar dir-ho amb una nota de burla a la veu: li costava estar d’acord amb la vida regalada de l’Horaci Llagot si pensava en en Sírius, amagat en una cova i alimentant-se de rates—. La majoria de professors no en són membres, i no n’ha mort mai cap d’assassinat… descomptant en Quirrell, és clar, però aquest s’ho va merèixer perquè anava confabulat amb en Voldemort.

En Harry havia sospitat d’entrada que l’Horaci Llagot seria d’aquells bruixots que no suportaven sentir el nom d’en Voldemort pronunciat en veu alta, i no es va equivocar, perquè l’Horaci Llagot va tenir una esgarrifança i va emetre un xisclet de protesta. En Harry però, no en va fer cas.

—Estic convençut que el professorat, amb en Dumbledore de director, està més segur que la majoria de la gent; figura que és l’única persona de qui en Voldemort té por, no? —va continuar en Harry.

L’Horaci Llagot va quedar un moment amb la mirada perduda, com si reflexionés sobre les paraules d’en Harry.

—Sí, és veritat que l’Innominable no ha presentat mai batalla a en Dumbledore —va murmurar a contracor—. I se’m podria argumentar que, com que no m’he unit als cavallers de la mort, l’Innominable no em deu considerar precisament un amic, cas en el qual potser estaria una mica més segur a prop de l’Albus… No negaré que la mort de l’Amelia Bones m’ha afectat… Si ella, amb tota la protecció que rebia de la Conselleria i totes les relacions que hi tenia…

En Dumbledore va tornar a entrar a la saleta, i l’Horaci Llagot va fer un bot com si hagués oblidat que el tenia a casa.

—Ja era hora, Albus —va dir—. Has trigat molt. Que estàs malament de la panxa?

—No. M’he entretingut llegint revistes de muggles —va dir en Dumbledore—. Els models de ganxet em tornen boig. Què, Harry, ens en anem? Em sembla que ja hem abusat prou de l’hospitalitat de l’Horaci.

En Harry, amatent, va posar-se dret d’un salt. L’Horari Llagot va fer cara de desconcert.

—Us en aneu?

—Sí; quan surto derrotat ho sé reconèixer.

—Derrotat?

L’Horari Llagot feia cara de neguit. Es va quedar expectant, amb les mans juntes, mirant com en Dumbledore es cordava la capa de viatge i en Harry s’apujava la cremallera de la jaqueta.

—Em sap greu que no vulguis la feina, Horaci —va dir en Dumbledore, aixecant la mà bona per acomiadar-se—. A Hogwarts hauríem estat contents de tornar-te a tenir de professor. Tot i les mesures extraordinàries de seguretat que ara hi ha, però, sempre seràs benvingut, si mai et decideixes a fer-nos una visita.

—Ah… Gràcies, molt amable…

—Adéu.

—Passi-ho bé —va dir en Harry.

Quan ja eren a l’entrada van sentir un crit darrere seu.

—D’acord, d’acord, m’hi reincorporo!

En Dumbledore es va tombar, i va veure l’Horaci Llagot esbufegant a la porta de la saleta.

—Abandones la teva reclusió?

—Sí, sí —va dir amb irritació—; dec haver-me tornat boig, però sí.

—Magnífic —va dir en Dumbledore, radiant—. Sent així, Horaci, t’esperem l’1 de setembre.

—Allà em tindreu —va remugar l’Horaci Llagot.

Quan ja enfilaven el caminal del jardí els va tornar a arribar la seva veu.

—Vull un augment de sou, Dumbledore!

En Dumbledore va riure per sota el nas. Van sortir al carrer, el reixat del jardí es va tancar i van enfilar costa avall a les fosques, enmig de filagarses de boira.

—Et felicito, Harry —va dir en Dumbledore.

—Però si no he fet res! —va exclamar en Harry.

—I tant, si has fet. Has fet veure a l’Horaci que tornant a Hogwarts hi surt guanyant. T’ha caigut bé?

—Home…

En Harry no sabia si l’Horaci Llagot li havia caigut bé o no. L’havia trobat força agradable, però també havia vist que era un petulant i que, per més que digués el contrari, no li entrava al cap que una filla de muggles pogués ser mai una bona bruixa.

—L’Horaci —va dir en Dumbledore, eximint així en Harry de la responsabilitat de dir-ne res— dóna molt valor al seu benestar material. També dóna molt valor a la companyia dels famosos, els triomfadors i els poderosos. Li agrada creure que té influència sobre ells. No ha volgut ocupar mai el tron ell; s’estima més quedar-se a segona fila; així té més llibertat de moviments. A Hogwarts sempre tenia uns quants alumnes preferits, en els quals es fixava per la seva ambició, la seva intel·ligència, el seu encís o el seu talent, amb tanta vista que tots els que va triar han acabat destacant en la seva especialitat. L’Horaci ha acabat formant una mena de cenacle d’exalumnes preferits del qual ell és l’ànima, en què els presenta entre ells, fa que estableixin relacions mútuament profitoses i sempre n’obté algun benefici a canvi, tant si és una llauna gratis de la seva pinya caramel·litzada preferida com la possibilitat de recomanar un nou adjunt per al Comitè d’Enllaç amb els Gòblins.

A en Harry se li va oferir de cop al pensament una vívida imatge d’una aranya grossa i botida que teixia una teranyina al seu voltant i anava tirant un fil aquí i un fil allà per tenir més a prop la seva col·lecció de mosques grans i suculentes.

—Si et dic això —va continuar en Dumbledore— no és per indisposar-te contra l’Horaci (o, com l’haurem d’anomenar a partir d’ara, professor Llagot), sinó per posar-te en guàrdia. Segur que et voldrà afegir a la seva col·lecció, Harry, perquè series la guinda: el nen supervivent… o, com últimament et diuen, l’elegit.

En sentir aquestes paraules, una esgarrifança que no tenia res a veure amb la boira gèlida que els envoltava li va recórrer l’espinada. Li havien recordat les que havia sentit unes quantes setmanes enrere, que fer a ell tenien un significat esfereïdor i especial:

«Cap dels dos pot viure mentre visqui l’altre…».

En Dumbledore s’havia aturat, a l’altura de l’església per on havien passat abans.

—Parem aquí, Harry. Agafa-te’m al braç, sisplau.

Com que aquesta vegada estava previngut, en Harry es va preparar per fer l’aparetratge, però tot i així el va trobar una cosa desagradable. Quan la pressió va haver desaparegut i va notar que podia tornar a respirar, era al costat d’en Dumbledore en un camí de terra, de cara a la silueta desballestada del segon edifici que més li agradava d’aquest món: el Cau. A desgrat de la sensació de basarda que l’acabava d’envair, veure’l li va aixecar l’ànim. En Ron hi era… I també la senyora Weasley, que cuinava més bé que qualsevol altra persona que coneixia…

—Si no et fa res, Harry —va dir en Dumbledore en el moment que travessaven el reixat—, m’agradaria comentar-te una cosa abans d’acomiadar-nos. En privat. Què et sembla aquí?

En Dumbledore va assenyalar un cobert de pedra esbalandrat on la família Weasley guardava les escombres. Una mica sobtat, en Harry va seguir en Dumbledore, que va obrir la porta amb un grinyol, i tots dos es van encabir en un espai una mica més reduït que un armari de paret. En Dumbledore va encendre la punta de la vareta, que va començar a emetre llum com una torxa, i va mirar en Harry amb un somriure.

—Espero que em perdonaràs si trec el tema, Harry, però estic molt content i orgullós de tu per com em sembla que has assimilat tot el que va passar a la Conselleria. Permet-me que et digui que crec que en Sírius s’hauria enorgullit de tu.

En Harry es va empassar la saliva; semblava que hagués perdut la facultat de parlar. Va pensar que no es veuria amb cor de parlar d’en Sírius. Ja li havia fet prou mal sentir el tiet Vernon dient: «El seu padrí és mort?»; i encara més sentir el nom d’en Sírius pronunciat distretament pel professor Llagot.

—Ha sigut una crueltat del destí —va dir en Dumbledore amb veu melosa— que en Sírius i tu hàgiu pogut passar tan poc temps junts: un final brutal del que hauria hagut de ser una relació llarga i feliç.

En Harry hi va assentir, amb els ulls fermament clavats en l’aranya que s’enfilava pel barret d’en Dumbledore. Hauria pogut assegurar que en Dumbledore el comprenia, que fins i tot s’imaginava que, fins que no li havia arribat la seva carta, s’havia passat quasi tot el dia a casa els tiets estirat al llit, negant-se a menjar i mirant per la finestra entelada, envaït per la buidor glaçada que havia acabat associant amb els demèntors.

—Costa molt —va dir finalment en Harry amb un fil de veu— acceptar que no em tornarà a escriure mai més.

De cop va notar que els ulls li coïen i va haver de parpellejar. Li feia vergonya admetre-ho, però el fet d’haver tingut algú de fora de Hogwarts que es preocupava per tot el que li passava, quasi com un pare, havia sigut una de les coses més boniques que li havia reportat descobrir que tenia un padrí… I, ara, els mussols missatgers no li tornarien a portar mai més aquell consol…

—En Sírius significava per tu molt més que cap altra cosa que haguessis conegut abans… —va dir en Dumbledore amb dolçor—. Ha sigut una pèrdua terrible, certament…

—Però mentre he estat a casa els meus tiets —va tallar-lo en Harry, recobrant la veu— he pensat que no em puc tancar en mi mateix ni em puc ensorrar. En Sírius no ho hauria volgut, eh que no? A més a més, la vida és molt curta… Ja hem vist què els ha passat a la senyora Bones i a l’Emmeline Vance… Jo podria ser el següent, no? Si aquest fos el cas, però —va dir amb vehemència, ara mirant fixament als ulls blaus d’en Dumbledore, que brillaven amb la llum de la vareta—, procuraré emportar-me tants cavallers de la mort com em sigui possible, i en Voldemort també si puc.

—Un propòsit digne del fill del teu pare i la teva mare i del fillol d’en Sírius! —va dir en Dumbledore, tustant aprovadorament en Harry a l’esquena—. Em trec el barret; bé, me’l trauria, però tinc por de fer-te caure a sobre una pluja d’aranyes.

»I ara, Harry, passant a un tema relacionat amb tot això… Si no m’equivoco, aquestes dues últimes setmanes t’has estat mirant força el Periòdic Profètic, oi?

—Sí —va dir en Harry, i el batec del cor se li va accelerar.

—Així, deus haver vist que, més que filtracions, hi ha hagut inundacions sobre la teva aventura a la Sala de les Profecies…

—Sí —va tornar a dir en Harry—. I ara tothom sap que sóc el que…

—No, no és així —va interrompre’l en Dumbledore—. Només hi ha dues persones a tot el món que estiguin assabentades de tot el contingut de la profecia que es va fer sobre tu i Lord Voldemort, i totes dues són en aquest cobert per a les escombres infestat d’aranyes i amb olor de resclosit. El que sí que és veritat és que molta gent s’ha imaginat, correctament, que en Voldemort va fer anar els seus cavallers de la mort a robar la profecia, i que la profecia té relació amb tu. Perquè no crec que m’equivoqui si pressuposo que no has explicat a ningú el que deia la profecia…

—No, no s’equivoca —va dir en Harry.

—Una decisió molt intel·ligent —va dir en Dumbledore—. Ara bé, crec que podries permetre’t la llibertat de fer una excepció amb els teus amics en Ronald Weasley i l’Hermione Granger. Sí —va continuar, veient que en Harry feia cara de desconcert—, crec que ho haurien de saber. Els fas un mal servei no confiant-los una cosa tan important com aquesta.

—No volia…

—… preocupar-los ni espantar-los, oi? —va dir en Dumbledore, estudiant en Harry per sobre de les ulleres de mitja lluna—. O potser és que no volies confessar-los que estàs preocupat i espantat? Tens necessitat dels teus amics, Harry. Com molt bé has dit, en Sírius no hauria volgut que et tanquessis en tu mateix.

En Harry no va dir res, però no va semblar que en Dumbledore esperés cap resposta, perquè va continuar:

—Parlant d’una altra cosa, però que també hi té relació, voldria que aquest curs fessis classes particulars amb mi.

—Classes particulars… amb vostè? —va dir en Harry, a qui la sorpresa va fer sortir del seu silenci encaboriat.

—Sí. Crec que ha arribat el moment que intervingui més en la teva formació.

—Què m’ensenyarà, professor?

—Oh, una mica de tot —va dir en Dumbledore en to displicent.

En Harry va esperar, expectant, però en Dumbledore no va donar més explicacions, i va decidir demanar-li una cosa que el tenia una mica capficat.

—Si faig classes amb vostè, m’imagino que no hauré de fer classes d’oclumència amb l’Snape, oi?

—Amb el professor Snape, Harry… No, no n’hauràs de fer.

—Sort —va dir en Harry, alleujat—, perquè eren un…

Va callar, perquè no volia dir el que realment en pensava.

—… una pèrdua de temps, podríem dir-ne —va dir en Dumbledore, fent que sí amb el cap.

En Harry va riure.

—Això significa que no veuré gaire el professor Snape a partir d’ara —va dir—, perquè no em deixarà continuar amb Pocions si no trec un excel·lent al GNOM, que segur que no l’he tret.

—No diguis mai aquest gnom no el tindré —va dir en Dumbledore amb solemnitat—. Per cert: ara que hi penso, els havien de donar avui cap al tard… Només un parell de coses més, Harry, abans que ens acomiadem.

»Primer, vull que a partir d’ara portis sempre a sobre la capa que fa invisible. Fins i tot per dintre Hogwarts. No se sap mai…

En Harry va fer que sí amb el cap.

—I, segon, mentre siguis aquí el Cau estarà dotat de les mesures de seguretat més sofisticades que la Conselleria d’Afers Màgics pot proporcionar. Aquestes mesures potser causaran una mica de molèstia a l’Arthur i la Molly: la correspondència, per exemple, s’inspeccionarà a la Conselleria abans que els la trametin. És una cosa que no els sap gens greu, perquè per sobre de tot els preocupa la teva seguretat; però no se sentirien gaire ben pagats si et juguessis la vida mentre estàs amb ells.

—Naturalment —va afanyar-se a dir en Harry.

—Quedem entesos, doncs —va dir en Dumbledore, mentre empenyia la porta del cobert de les escombres i sortia al jardí—. Veig que hi ha llum a la cuina; no vull privar més estona la Molly del plaer de queixar-se per com estàs de prim.





5. Un excés de fleuma


En Harry i en Dumbledore es van acostar a la porta de darrere del Cau, que estava envoltada com sempre per un munt de botes d’aigua velles i marmites rovellades. En Harry va sentir un feble escataineig de gallines procedent d’un cobert del fons. En Dumbledore va fer tres trucs a la porta, i en Harry va veure que algú es movia atrafegat a l’altra banda de la finestra de la cuina.

—Qui hi ha? —va dir una veu nerviosa que en Harry va reconèixer que era la de la senyora Weasley—. Identifiqui’s!

—Sóc jo, en Dumbledore, que porto en Harry.

La porta es va obrir a l’acte. Al llindar hi havia la senyora Weasley, baixa i rabassuda i amb una bata vella de color verd.

—Hola, Harry! Per l’amor de Déu, Albus, m’has clavat un bon espant! Ens vas dir que no t’esperéssim fins demà al dematí!

—Hem tingut sort —va dir en Dumbledore mentre feia passar en Harry davant seu—. L’Horaci Llagot ha resultat molt més fàcil de convèncer del que m’esperava; gràcies a en Harry, és clar… Ai, hola, Nimfadora!

En Harry va mirar a banda i banda i va veure que la senyora Weasley no estava sola, tot i ser tan tard. Asseguda a taula hi havia una bruixa jove, amb la cara molt blanca i amb forma de pera i els cabells de color d’ala de mosca, que tenia una tassa gran a les mans.

—Bona nit, professor —va dir—. Hola, Harry.

—Hola, Nimfadora.

En Harry va pensar que se la veia passada, com si estigués malalta, i que tenia un somriure forçat. En tot cas, sense el seu habitual color de cabells rosa xiclet tenia un aspecte molt menys vistós que de costum.

—Me n’haig d’anar —va dir tot seguit, i es va aixecar i es va tirar la capa sobre les espatlles—. Gràcies pel te i la companyia, Molly.

—No te’n vagis pas per mi —va dir en Dumbledore amb urbanitat—. No em puc quedar; tinc assumptes urgents de què parlar amb en Rufus Scrimgeour.

—No, no, és que me n’haig d’anar de veritat —va dir la Nimfadora, evitant els ulls d’en Dumbledore—. Bona nit…

—Escolta, per què no véns a sopar el cap de setmana, que vénen en Remus i en Murri?

—No em va bé, Molly… Gràcies, de totes maneres… Bona nit tingueu.

La Nimfadora Tonks va passar pel costat d’en Dumbledore i d’en Harry, va sortir a l’era i, a poca distància de la porta, es va girar en rodó i es va esfumar. En Harry es va adonar que la senyora Weasley feia cara d’amoïnada.

—Ja ens veurem a Hogwarts, Harry —va dir en Dumbledore—. Vigila. Encantat d’haver-te vist, Molly.

Va fer una inclinació de cap a la senyora Weasley i, imitant la Nimfadora, va desaparèixer al mateix lloc que ella. La senyora Weasley va tancar la porta del jardí i va agafar en Harry per les espatlles per fer-lo anar fins a la taula i examinar a la claror de la llanterna quin aspecte tenia.

—Estàs com en Ron —va dir amb un sospir després d’haver-se’l mirat de cap a peus—. Sembla que a tots dos us hagin fet un encanteri estirador. Diria que en Ron ha crescut mig pam des del dia que li vaig comprar l’últim uniforme. Tens gana, Harry?

—Sí que en tinc —va dir en Harry, que de cop i volta es va adonar de la gana que tenia.

—Seu, rei, que et prepararé alguna cosa.

Mentre en Harry s’asseia, un gat ros i pelut de cara aixafada se li va enfilar a la falda i s’hi va quedar roncant.

—Que és aquí, l’Hermione? —va demanar en Harry tot content mentre acariciava en Malifet darrere l’orella.

—Sí, va arribar abans-d’ahir —va dir la senyora Weasley mentre donava uns copets amb la vareta a una olla grossa de ferro colat que va saltar sobre el fogó amb estrèpit i va començar a fer xup-grup a l’instant—. Ara tots dormen, és clar, perquè no t’esperàvem fins molt més tard. Però ja et tenim aquí…

Va tornar a picar l’olla, que es va enlairar, va volar fins on era en Harry i es va decantar, i la senyora Weasley va posar-hi una escudella a sota just a temps perquè hi caigués a dintre un bon raig espès i fumejant de sopa de ceba.

—Vols pa, rei?

—Sí, gràcies, senyora Weasley.

La senyora Weasley va fer un moviment amb la vareta per sobre l’espatlla, i un pa rodó i un ganivet del pa van acostar-se surant per l’aire fins a la taula. Mentre el pa es llescava sol i l’olla de sopa se’n tornava al fogó, la senyora Weasley es va asseure davant d’en Harry.

—Has convençut l’Horaci Llagot perquè agafi la feina, doncs?

En Harry va assentir amb el cap, perquè tenia la boca plena de sopa bullent.

—Va ser professor de l’Arthur i meu —va dir la senyora Weasley—. Va estar-hi molt temps, a Hogwarts; em fa l’efecte que va començar més o menys igual que en Dumbledore. T’ha caigut bé?

En Harry, que ara tenia la boca plena de pa, va arronsar les espatlles i va fer un moviment de cap ambigu.

—Ja t’entenc —va dir la senyora Weasley, amb aire entès—. És cert que pot ser molt agradable, si vol, però a l’Arthur no li ha caigut mai bé. La Conselleria és plena d’exalumnes preferits seus, perquè sempre ha tingut tendència a apadrinar-los, mentre que a l’Arthur mai li va dedicar gaire interès; li devia semblar que no tenia prou ambició. En tot cas, això demostra que fins i tot l’Horaci Llagot comet equivocacions: no sé si en Ron te n’ha dit res a cap carta, perquè ha passat fa poc, però… han ascendit l’Arthur!

A la senyora Weasley se li va notar molt que s’estava morint de ganes de deixar-ho anar. En Harry es va empassar tota la sopa bullent que tenia a la boca, i li va semblar ben bé que se li cremava tota la gola.

—Que bé! —va dir amb un esbufec.

—Que ets maco! —va dir la senyora Weasley, radiant, segurament pensant-se que a en Harry se li havien negat els ulls d’emoció per la notícia—. Ni més ni menys; en Rufus Scrimgeour ha obert unes quantes direccions generals noves en resposta a la situació actual, i ha posat l’Arthur al capdavant de la Direcció General de Detecció i Confiscació de Sortilegis Defensius i Objectes Protectors Falsos. És un càrrec important: té deu persones a les seves ordres!

—I concretament què…?

—Home… Pensa que, amb la por que tothom té de l’Innominable, han sortit a la venda un fotimer de coses estrambòtiques, coses que figura que protegeixen de l’Innominable i dels cavallers de la mort. Ja et pots imaginar quines coses són: pocions que diuen que són protectores quan en realitat són algun suc amb una mica de sèu de sabatub, o instruccions per fer encantaments defensius que t’acaben fent caure les orelles… En general, els qui s’empesquen tot això són gent com en Mundungus Fletcher, que en tota la vida no han treballat mai fent cap feina honrada i s’aprofiten d’aquest clima general de por, però de tant en tant apareixen coses ben malèvoles. L’altre dia l’Arthur va confiscar una capsa de dolentoscopis maleïts que segur que els va introduir al mercat algun cavaller de la mort. Ja veus que és una feina molt important, doncs, i per això li dic que és una bestiesa que perdi el temps entretenint-se amb bugies i torradores i tots aquests trastos dels muggles.

La senyora Weasley va acabar el seu parlament amb una mirada severa, com si fos en Harry qui hagués insinuat que estava bé perdre el temps amb bugies.

—El seu marit encara és a la feina? —va demanar en Harry.

—Sí, encara hi és. Ara, de totes maneres, ja hauria de ser aquí… M’ha dit que tornaria cap a mitjanit…

Es va tombar per donar un cop d’ull a un gran rellotge que estava en equilibri inestable al capdamunt del pilot de llençols que hi havia al cistell de la roba bruta, en una punta de la taula. En Harry el va reconèixer a l’acte: tenia nou agulles, a cada una de les quals hi havia gravat el nom d’un membre de la família, i normalment estava penjat en una paret de la sala d’estar, però el lloc on era ara feia pensar que la senyora Weasley l’havia despenjat per tenir-lo al costat allà on anés de la casa. Totes nou agulles assenyalaven «perill de mort».

—Fa temps que està així —va dir la senyora Weasley en un to despreocupat molt poc convincent—; d’ençà que l’Innominable torna a campar lliurement. De fet, ara està en perill de mort tothom; no crec que sigui la nostra família i prou; però, com que no conec ningú més que tingui un rellotge com aquest, no ho puc comprovar. Ai!

Amb una exclamació sobtada, va assenyalar l’esfera. L’agulla del senyor Weasley havia passat a «viatjant».

—Ja ve!

I, efectivament, al cap d’un moment es va sentir un truc a la porta de darrere. La senyora Weasley va fer un bot i hi va córrer, i, amb una mà al pom de la porta i la cara contra la fusta, va dir amb veu melosa:

—Arthur, ets tu?

—Sí —va dir la veu cansada del senyor Weasley—. Però ho diria encara que fos un cavaller de la mort, amor meu. Fes la pregunta!

—Vols dir que cal?

—Va, Molly!

—Molt bé, molt bé… Quina és la teva màxima ambició?

—Descobrir com s’aguanten els avions.

La senyora Weasley va assentir amb el cap i va girar el pom, però el senyor Weasley devia aguantar-lo fort per l’altra banda perquè la porta va continuar ben tancada.

—Molly! Abans t’haig de fer jo la pregunta!

—Sisplau, Arthur, tot això és una bestiesa…

—Com t’agrada que et digui quan estem tots dos sols?

Tot i la claror esmorteïda de la llanterna, en Harry hauria jurat que la senyora Weasley s’havia posat vermella com un tomàquet; ell mateix va notar-se calentes les orelles i el coll, i es va empassar la sopa precipitadament i va fer dringar la cullera contra l’escudella tan fort com va poder.

—Molleta-de-pa —va dir amb un xiuxiueig una avergonyida senyora Weasley a l’escletxa del marc de la porta.

—Correcte —va dir el senyor Weasley—. Ja em pots deixar entrar.

La senyora Weasley va obrir la porta i va entrar el seu marit, un bruixot prim i pèl-roig de calvície incipient amb ulleres de muntura de banya i una capa de viatge llarga i empolsinada.

—Continuo sense veure per què hem de passar per tot això cada vegada que arribes a casa —va dir la senyora Weasley, encara amb les galtes enceses, mentre ajudava el seu marit a treure’s la capa—. Algun cavaller de la mort hauria pogut obligar-te perfectament a donar-li la resposta i tot seguit encarnar el teu paper, no?

—Ja ho sé, amor meu, però són les mesures estipulades per la Conselleria i haig de donar exemple. Sento una olor molt bona… Que és sopa de ceba?

El senyor Weasley es va tombar, expectant, cap a la taula.

—Hola, Harry! No t’esperàvem fins demà al dematí!

Després de donar-li la mà, el senyor Weasley es va deixar caure a la cadira del costat d’en Harry i la senyora Weasley també va posar-li una escudella de sopa al davant.

—Gràcies, Molly. Avui ha sigut una nit molt dura. Algun imbècil ha començat a vendre medalles magimòrfiques. Si te les penges al coll pots canviar d’aspecte a voluntat. Cent mil aparences diferents, tot per deu galions!

—I què passa de veritat quan te les poses?

—En principi et tornes d’un color taronja bastant lleig i prou, però a dues persones també els han sortit una mena de berrugues amb aspecte de tentacles a tot el cos. Com si a Sant Mungo no hi hagués ja prou feina!

—Sembla ben bé una d’aquestes coses que a en Fred i a en George els fan tanta gràcia —va dir la senyora Weasley amb aire dubitatiu—. Vols dir que no…?

—És clar que no! —va dir el senyor Weasley—. Els nanos no farien res semblant, ara que la gent té tanta necessitat de sentir-se protegida.

—Així, arribes tard per això de les medalles magimòrfiques?

—No; ens han dit que hi havia un perillós encantament implosiu a Elephant cantonada Castle, però per sort la Brigada de Bruixijustícia ja ho havia resolt quan hi hem arribat…

En Harry es va tapar la boca amb la mà per sufocar un badall.

—A dormir —va dir a l’acte la senyora Weasley, que ho havia vist—. Tens l’habitació d’en Fred i en George tota per a tu; ja te l’he deixat a punt.

—Com és? On són?

—Oh, a la ronda d’Alla; es queden a dormir al piset de sobre la botiga d’articles de broma de tanta feina que tenen —va dir la senyora Weasley—. Confesso que al començament no ho veia bé, però s’ha de reconèixer que tenen nas per als negocis! Vinga, rei, que ja tens el bagul a dalt.

—Bona nit, senyor Weasley —va dir en Harry, tirant enrere la cadira. En Malifet li va saltar de la falda amb agilitat i es va esquitllar de la cuina.

—Bona nit, Harry —va dir el senyor Weasley.

En Harry va veure que la senyora Weasley donava un cop d’ull al rellotge de sobre el cubell de la roba bruta quan sortien de la cuina. Totes les agulles tornaven a ser a «perill de mort».

L’habitació d’en Fred i en George era al segon pis. La senyora Weasley va apuntar amb la vareta al llum de la tauleta de nit i el llum va banyar a l’instant l’habitació d’una agradable claror daurada. Encara que hi havia un gran gerro de flors a la taula de vora la petita finestra de l’habitació, el perfum no aconseguia dissimular l’olor persistent del que a en Harry li va semblar que era pólvora. Bona part de l’espai estava ocupat per una gran quantitat de caixes de cartró tancades i sense cap etiqueta, enmig de les quals hi havia el bagul d’en Harry. Pel que semblava, l’habitació es feia servir com a magatzem temporal.

La Hedwig va saludar en Harry amb un udol d’alegria des de sobre d’un gran armari rober i tot seguit va sortir volant per la finestra; allò volia dir, va pensar en Harry, que havia estat esperant per veure’l abans de sortir a caçar. En Harry va desitjar bona nit a la senyora Weasley, es va posar el pijama i es va ficar en un dels llits. A la coixinera hi havia un objecte dur. Va palpar per dintre i en va treure un caramel enganxós de color porpra i taronja, que va identificar com una pastilla vomitòria. Va somriure, es va girar i al cap d’un moment ja dormia.

Quan encara no havia passat ni un minut, o almenys així l’hi va semblar a en Harry, el va despertar una mena de detonació. Era la porta, que s’havia obert amb un espetec; es va incorporar al llit d’un bot, va sentir el cruixit de les cortines descorrent-se i la claror enlluernadora del matí li va ferir els ulls. Va protegir-se’ls amb una mà mentre amb l’altra buscava les ulleres a les palpentes.

—Guè bassa?

—No sabíem que ja havies arribat! —va dir una veu sonora i emocionada, i va rebre un calbot.

—No el piquis, Ron! —va dir una veu de noia en to reprovador.

En Harry va trobar les ulleres i se les va posar, però la claror era tan intensa que amb prou feines veia res encara. Davant seu va titil·lar un moment una ombra allargada i indefinida; va parpellejar, i va veure en Ron Weasley finalment enfocat, que li somreia.

—Com estàs?

—Estupendament —va dir en Harry, fregant-se la closca i tornant-se a estirar—. I tu?

—Bé —va dir en Ron, i es va acostar una de les capses de cartró per asseure-s’hi—. Quan has arribat? La meva mare ens ho acaba de dir ara mateix!

—Cap a la una de la matinada.

—Què fan els muggles? T’han tractat bé?

—Com sempre —va dir en Harry, mentre l’Hermione apuntava el cul als peus del llit—. No m’han dirigit gaire la paraula, però m’ho estimo més així. Hola, Hermione, com estàs?

—Molt bé —va dir l’Hermione, que observava en Harry tal com un metge examina un pacient.

En Harry se’n va imaginar de seguida el perquè; i, com que en aquells moments no tenia ganes de parlar de la mort d’en Sírius ni de cap altre tema trist, va dir:

—Quina hora és? He fet tard per esmorzar?

—Per això no pateixis, que la meva mare pujarà amb una safata; et veu desnodrit —va dir en Ron, aixecant els ulls al cel—. Què, què expliques?

—Poca cosa: tot el dia tancat a casa els meus tiets, ja ho sabeu.

—Mentida! —va dir en Ron—. Has anat a fer una excursió amb en Dumbledore!

—No ha sigut res; només volia que l’ajudés a convèncer un antic professor de Hogwarts a tornar a la vida professional. Es diu Horaci Llagot.

—Ah —va dir en Ron, decebut—. Ja ens pensàvem…

L’Hermione va fulminar en Ron amb una mirada d’amonestació i en Ron va haver de rectificar sobre la marxa.

—… ja ens pensàvem que havia de ser alguna cosa així.

—Ah, si? —va dir en Harry, incrèdul.

—Sí… Sí; com que la professora Umbridge ja no hi és, bé haurem de tenir un professor nou de Defensa contra les Forces del Mal, no? I què, què tal és?

—Fa pensar en una morsa, i havia sigut cap d’Slytherin —va dir en Harry—. Passa res, Hermione?

L’Hermione se’l mirava com si esperés que se li manifestés algun símptoma estrany en qualsevol moment. Va afanyar-se a canviar d’expressió, i va somriure-li d’una manera bastant poc convincent.

—No, i ara! D’això… així, creus que aquest Llagot pot ser bon professor?

—No ho sé —va dir en Harry—. Però no crec que sigui pitjor que la professora Umbridge!

—Conec algú que és pitjor que la professora Umbridge —va dir una veu des de la porta. La germana petita d’en Ron va entrar a l’habitació amb el cap baix i cara malhumorada—. Hola, Harry.

—Què et passa? —li va demanar en Ron.

—Em treu de polleguera, aquesta noia —va dir la Ginny, i es va asseure al llit d’en Harry amb abatiment.

—Què ha fet ara? —va demanar-li l’Hermione, interessant-s’hi.

—És la manera com em parla; com si jo tingués tres anys!

—És veritat —va dir l’Hermione, abaixant la veu—. És una creguda.

En Harry va quedar parat de sentir l’Hermione parlant de la senyora Weasley en aquells termes, i va trobar natural que en Ron digués amb disgust:

—No podríeu deixar d’atacar-la ni que sigui un moment?

—Sí, és clar; què has de fer tu, sinó defensar-la… —li va replicar la Ginny—. Tothom ho sap, que estàs penjat per ella.

En Harry va trobar que aquell era un comentari del tot fora de lloc respecte a la mare d’en Ron, i, veient que allà hi havia alguna cosa que no lligava, va demanar:

—De qui…?

Però en va obtenir la resposta abans d’haver acabat de formular la pregunta. La porta de l’habitació es va tornar a obrir d’una revolada i en Harry es va estirar el cobrellit fins a la barbeta amb una estrebada tan brusca que l’Hermione i la Ginny van relliscar del llit i van caure de cul a terra.

Al llindar hi havia plantada una noia jove d’una bellesa tan imponent que de cop va semblar que a l’habitació faltés l’aire. Era alta i esvelta, amb una llarga cabellera rossa, i semblava que emetés una feble resplendor argentada. I, perquè l’aparició fos perfecta, portava una safata carregada amb un bon esmorzar.

—Hola, ’Aggy —va dir amb veu gutural—. Quant temps sense feugue’ns!

Mentre se li acostava altivament, la senyora Weasley va aparèixer darrere seu, empaitant-la, amb expressió de disgust.

—No calia que l’agafessis, la safata! Ja l’anava a agafar jo!

—No es pgueocupi —va dir la Fleur Delacour, mentre deixava la plata sobre els genolls d’en Harry i tot seguit s’ajupia per fer-li un petó a cada galta, que a l’acte en Harry va notar que li bullien al lloc on els llavis d’ella les havien tocat—. Estafa impacient peg feugue’l. Te’n guecogdes de la mefa gegmana, la Gabguielle? En tot el dia no paga de paglar d’en ’Aggy Potteg. Quan et togni a feugue tindgà una alegguia.

—Vaja! Que també és aquí? —va dir en Harry amb veu escanyada.

—No, i aga, muggui —va dir la Fleur amb una rialla argentina—. Em guefegueixo a l’estiu que fe, que ens… Que no en saps gues?

Va obrir encara més els seus grans ulls blaus i es va quedar mirant amb aire reprovador la senyora Weasley, que va dir:

—Encara no hem tingut ocasió de dir-l’hi.

La Fleur es va girar cap a en Harry, fent balancejar la seva cabellera d’or amb tan mala fortuna que va picar la senyora Weasley a la cara.

—En Bill i jo ens casem!

—Vaja —va dir en Harry, sense saber-se’n avenir. No va poder evitar adonar-se que la senyora Weasley, l’Hermione i la Ginny evitaven la mirada dels altres—. Doncs… enhorabona.

La Fleur es va tornar a inclinar cap a ell i li va tornar a fer dos petons.

—En Bill fa molt atgafegat, aquests dies, i, com que jo només tgueballo a temps pagcial a Gguingotts peg poder estudiar anglès, m’ha fet fenir a passar uns quants dies aquí pegquè conegui més la sefa família. Faig estar molt contenta quan faig saber que fenies; no hi ha gaigue gues peg fer, si no és cuinar o els pollastgues! Apa, bon pgofit, ’Aggy!

Dit això es va tombar amb elegància, va sortir de l’habitació com si surés i va tancar la porta sense fer soroll.

La senyora Weasley va tocar l’ase fastiguejada.

—La meva mare no la pot veure —va dir la Ginny.

—És clar que la puc veure! —va dir la senyora Weasley amb un xiuxiueig de contrarietat—. Només trobo que volen córrer massa a casar-se!

—Ja fa un any que surten —va dir en Ron, que feia cara d’atordit i encara tenia els ulls posats en la porta tancada.

—Això no és gaire! Però jo ja sé per què passa, tot això. Com que l’Innominable ha tornat i hi ha tanta por, tothom es pensa que demà pot ser mort i pren decisions precipitades que en altres circumstàncies meditaria molt més. Va passar el mateix l’altra vegada que va adquirir poder, que es van formar parelles a tort i a dret…

—Com ara el papa i tu… —va dir la Ginny amb murrieria.

—Sí, però el vostre pare i jo estàvem fets l’un per l’altre, i era absurd esperar —va dir la senyora Weasley—. En Bill i la Fleur, en canvi, què tenen en comú, ben mirat? Ell és un nano treballador, que toca molt de peus a terra, mentre que ella…

—… està sempre als núvols —va dir la Ginny, assentint amb el cap—. Però no és veritat que en Bill toqui molt de peus a terra. No oblidis que és un desembruixador; li agrada una mica l’aventura, el reconeixement… M’imagino que és per això que s’ha enamorat de la Fleuma.

—No l’anomenis més així —va dir la senyora Weasley en to imperatiu mentre en Harry i l’Hermione reien—. Us deixo, nois; pren-te els ous abans que es refredin, Harry.

I va sortir de l’habitació amb aire aclaparat. En Ron encara estava mig atordit, i sacsejava el cap amb vacil·lació com quan un gos s’espolsa l’aigua de les orelles.

—No t’has acostumat a la seva presència, tenint-la sota el mateix sostre? —li va demanar en Harry.

—Sí… —va dir en Ron—. Però si se t’apareix de cop, com ara…

—Fas pena —va dir l’Hermione fora de si, i es va allunyar d’en Ron a pas decidit i en arribar a la paret es va tombar de cara a ell amb els braços plegats.

—Que t’agradaria que es quedés aquí per sempre? —va demanar la Ginny a en Ron amb incredulitat. En Ron es va limitar a arronsar-se d’espatlles, i la Ginny li va dir—: Doncs ja veuràs com la mama hi posa remei.

—Com? —va demanar en Harry.

—Últimament insisteix molt a la Nimfadora perquè vingui un dia a sopar. Em sembla que ho fa amb la intenció que en Bill se n’enamori. A mi m’agradaria molt; m’estimaria molt més tenir-la a ella, a la família.

—Segur que funciona —va dir en Ron amb sarcasme—. Pensa una mica: cap tio que tingui el cap a lloc es fixarà en la Nimfadora si hi ha la Fleur al costat. Reconec que la Nimfadora està guapa quan es fa coses als cabells i al nas, però…

—És molt més guapa que la Fleuma —va dir la Ginny.

—I més intel·ligent; és una auror! —va dir l’Hermione des del seu racó.

—La Fleur no és burra; bé va aconseguir entrar al Torneig dels Tres Bruixots —va dir en Harry.

—A tu també et té el cor robat? —va dir l’Hermione amb agror.

—Et deu agradar la manera com diu «’Aggy», oi? —va demanar la Ginny en to burleta.

—No —va dir en Harry, penedint-se d’haver obert la boca—. El que vull dir és que la Fleuma… vull dir la Fleur…

—M’estimaria molt més tenir la Nimfadora a la família —va dir la Ginny—. Com a mínim és de la broma.

—Doncs no està gaire per bromes, últimament —va dir en Ron—. Cada dia que la veig em fa pensar més en la Gemma Gemec.

—No siguis cruel —va saltar l’Hermione—. Encara no ha superat el que va passar… Pensa que era cosí seu!

A en Harry li va caure l’ànima als peus. Ja tornava a sortir en Sírius. Va agafar la forquilla i es va començar a cruspir els ous remenats, amb l’esperança de poder evitar així participar en la conversa.

—La Nimfadora i en Sírius amb prou feines es coneixien! —va dir en Ron—. En Sírius es va passar mitja vida a Azkaban; i, abans, les famílies de l’un i de l’altre no s’havien vist mai…

—No és això —va dir l’Hermione—. Ella es pensa que ell es va morir per culpa seva!

—Com és que pensa això? —va demanar en Harry, a desgrat seu.

—Bé lluitava contra la Bel·latrix Lestrange, no? Doncs crec que deu pensar que, si l’hagués deixat fora de combat, la Bel·latrix no hauria pogut matar en Sírius.

—Això és una bestiesa —va dir en Ron.

—D’això se’n diu sentiment de culpabilitat del supervivent —va dir l’Hermione—. Em consta que en Llopin ha intentat fer-la canviar d’opinió, però continua estant molt abatuda. Fins i tot té problemes amb els magimorfismes!

—Amb els què?

—No pot canviar d’aspecte com feia sempre —va explicar l’Hermione—. Se li deuen haver afeblit els poders a causa de la sotragada.

—No ho sabia, que això pogués passar —va dir en Harry.

—Jo tampoc —va dir l’Hermione—; però, si quedes molt ensorrat…

La porta es va tornar a obrir i hi va treure el cap la senyora Weasley.

—Ginny —va dir en veu baixa—, vine a ajudar-me a preparar el dinar, sis-plau…

—Estem xerrant! —va dir la Ginny, contrariada.

—Vinga! —va dir la senyora Weasley, i es va retirar.

—Vol que hi vagi perquè no vol estar sola amb la Fleuma! —va dir la Ginny, enfadada. Va fer onejar els cabells imitant molt bé la Fleur i va travessar l’habitació de puntetes amb els braços enlaire com una ballarina.

—Baixeu aviat, també vosaltres —va dir quan sortia.

En Harry va aprofitar aquell silenci momentani per continuar esmorzant. L’Hermione examinava l’interior de les caixes d’en Fred i en George, però sense deixar de mirar en Harry de reüll de tant en tant. En Ron, mentre ajudava en Harry a acabar-se les torrades, continuava amb els ulls clavats somiosament al sostre.

—Què és això? —va demanar l’Hermione al cap d’una mica, mentre sostenia un objecte que semblava un telescopi petit.

—No ho sé —va dir en Ron—, però si en Fred i en George l’han deixat aquí deu ser perquè encara no el tenen a punt, o sigui que vigila.

—La teva mare m’ha dit que la botiga els va molt bé —va dir en Harry—. M’ha dit que en Fred i en George tenien força nas per als negocis.

—Això és dir poc —va dir en Ron—. Neden en galions! Em moro de ganes de veure la botiga. Encara no hem anat a la ronda d’Alla perquè la meva mare diu que vol que el meu pare també vingui, per anar més segurs, i ell va molt enfeinat; però es veu que la tenen molt ben posada.

—I en Percy? —li va demanar en Harry, interessant-se pel tercer fill del matrimoni Weasley, que estava renyit amb la família—. Encara no es parla amb els teus pares?

—No —va dir en Ron.

—Però bé ha vist que el teu pare tenia raó quan deia que en Voldemort havia tornat…

—En Dumbledore diu que a la gent li costa menys perdonar algú quan s’equivoca que no quan té raó —va dir l’Hermione—. Vaig sentir que l’hi deia a la teva mare, Ron.

—Una reflexió molt pròpia d’en Dumbledore —va dir en Ron.

—Aquest curs em farà classes particulars —va dir en Harry com aquell qui res.

En Ron es va ennuegar amb la torrada que menjava i l’Hermione va ofegar un crit.

—I no ens ho dius fins ara? —va dir en Ron.

—No hi havia pensat —va dir en Harry, amb tota franquesa—. M’ho va dir ahir a la nit al cobert on guardeu les escombres.

—Ostres! Classes particulars amb en Dumbledore! —va dir en Ron, amb cara d’impressionat—. I com és que…?

Va deixar la frase a mig dir. En Harry va veure que en Ron i l’Hermione es miraven. En Harry va deixar el ganivet i la forquilla, amb el cor bategant-li molt de pressa si es té en compte que estava assegut al llit i prou. En Dumbledore li havia dit que els ho podia explicar… Tant per tant, i si els ho deia ara? Va quedar-se amb els ulls clavats a la forquilla, que brillava amb el sol que li il·luminava la falda, i va dir:

—No sé ben bé per què em farà classes, però em sembla que té relació amb la profecia.

Ni en Ron ni l’Hermione no van dir res. A en Harry li va fer l’efecte que quedaven petrificats. Va continuar, adreçant-se encara a la forquilla:

—La que volien emportar-se de la Conselleria, vaja…

—Ningú sap què deia, de totes maneres —va afanyar-se a dir l’Hermione—. Es va trencar.

—Això que el Periòdic Profètic diu… —va començar en Ron; però l’Hermione li va dir:

—Calla!

—El Periòdic Profètic diu la veritat —va dir en Harry aixecant amb esforç els ulls cap a tots dos; l’Hermione feia cara d’esglai, i en Ron, de desconcert—. La bola de vidre que es va trencar no era l’únic lloc on es conservava la profecia. Vaig sentir-la íntegra al despatx d’en Dumbledore. És a ell, a qui havien fet la profecia, i me la va fer conèixer. Pel que diu —va dir en Harry, respirant fondo—, sembla que jo sóc la persona a qui correspon matar en Voldemort; la profecia, almenys, diu que cap de nosaltres dos pot viure mentre visqui l’altre.

Tots tres es van quedar mirant en silenci un instant. De cop hi va haver una forta detonació i l’Hermione va desaparèixer darrere un núvol de fum negre.

—Hermione! —van cridar en Harry i en Ron, i la safata de l’esmorzar va caure a terra amb estrèpit.

L’Hermione va sorgir, estossegant, d’entre el fum, amb el telescopi a la mà i amb un bon ull de vellut.

—L’he apretat… i m’ha fumut un cop de puny! —va exclamar.

I, efectivament, van descobrir que de l’extrem del telescopi havia sortit projectada una molla amb un puny diminut a la punta.

—No pateixis —va dir en Ron, que feia visibles esforços per no riure—. La meva mare t’ho curarà; és una experta en accidents domèstics…

—És igual, deixem-ho; no té importància —va afanyar-se a dir l’Hermione—. Ai, Harry…

Va tornar-se a asseure als peus del llit.

—Després d’haver estat a la Conselleria, pensàvem… No te’n vam voler dir res, evidentment; però, pel que en Lucius Malfoy va dir sobre la profecia, que tenia relació amb en Voldemort i amb tu, ens vam imaginar que havia de ser una cosa així… Ai, Harry… —Se’l va quedar mirant un moment, i tot seguit va dir amb un fil de veu—: Tens por?

—No tanta com quan ho vaig saber —va dir en Harry—. Quan la vaig sentir, vaig quedar… Però ara és com si des de sempre hagués sabut que hauria d’acabar enfrontant-m’hi…

—Quan vam saber que en Dumbledore t’anava a buscar personalment, vam pensar que era per explicar-te o ensenyar-te alguna cosa relacionada amb la profecia —va dir en Ron, frisós—. I l’hem encertada, no? Si pensés que no te n’has de sortir no perdria el temps fent-te classes; segur que creu que pots salvar-te!

—És veritat —va dir l’Hermione—. Aviam què t’ensenyarà, Harry! Màgia defensiva molt avançada, segurament… Contramaleficis poderosos, contrasortilegis…

En Harry no l’escoltava. El va envair una escalforeta que no era deguda al sol, i l’opressió del pit li va començar a fugir. Sabia que en Ron i l’Hermione estaven més impressionats del que aparentaven, però el simple fet de tenir-los un a cada costat dient-li paraules d’ànim, i no pas defugint-lo com si fos una persona empestada o perillosa, tenia tant valor que no es veia amb cor d’expressar-los-ho.

—… i encanteris evasius en general —va acabar l’Hermione—. Mira, tu almenys ja saps alguna de les classes que faràs aquest curs, que és més que el que sabem en Ron i jo. Quan ens arribaran, els resultats del GNOM?

—Aviat, suposo; ja farà un mes… —va dir en Ron.

—Espereu —va dir en Harry, que de cop va recordar un altre fragment de la conversa de la nit anterior—. Em sembla que en Dumbledore m’ha dit que els resultats del GNOM ens havien d’arribar avui!

—Avui? —va exclamar l’Hermione amb un xisclet—. Avuiii? Com és que no ens ho has…? Ai, Déu meu… Haver-ho dit abans!

Va posar-se dreta d’un salt.

—Vaig a mirar si ha arribat cap mussol…

Quan en Harry va baixar al cap de deu minuts, però, vestit i amb la safata de l’esmorzar buida, va trobar l’Hermione asseguda a la taula de la cuina, tota neguitosa, mentre la senyora Weasley intentava que deixés de tenir mitja cara de panda.

—No se’n vol anar —deia la senyora Weasley, capficada, inclinada sobre l’Hermione amb la vareta a la mà i un exemplar del Vademècum del bon guaridor obert pel capítol «Contusions, talls i pelades»—. Sempre m’havia anat bé, això; no ho entenc.

—Deu ser el que en Fred i en George entenen per broma divertida: que no se’n vagi —va dir la Ginny.

—Doncs se n’ha d’anar! —va exclamar desesperada l’Hermione—. No puc anar pel món amb aquesta cara!

—No pateixis que no hi aniràs, reina; ja veuràs com trobem un antídot —va dir la senyora Weasley per calmar-la.

—En Bill m’ha explicat que en Fgued i en Geogge són molt difegtits! —va dir la Fleur, somrient impassible.

—Molt; em falta l’alè de tant riure —li va respondre l’Hermione.

Es va aixecar de cop i va començar a donar voltes a la cuina retorcent-se els dits.

—Senyora Weasley, està segura del tot que no ha arribat cap mussol ara al matí?

—Sí, reina, del tot; ho hauria vist —va dir la senyora Weasley amb paciència—. I tot just són les nou; encara hi ha temps…

—Segur que he suspès Textos Rúnics Antics —va murmurar l’Hermione, disgustada—. Com a mínim vaig cometre un error greu de traducció. I la pràctica de Defensa contra les Forces del Mal no em va anar gens bé. Em pensava que a Transfiguració ho havia fet tot bé, però reflexionant-hi…

—Hermione, vols callar? No ets l’única que passa nervis, d’aquí! —va bramar en Ron—. Encara tindràs excel·lent a tots onze GNOM…

—Calla, calla, calla! —va dir l’Hermione, agitant les mans amb desesperació—. Segur que no me l’he tret!

—I, què passa si no te’l treus? —va demanar en Ron en general a tothom de la cuina, però va ser una altra vegada l’Hermione qui va respondre.

—Parles amb el cap de la teva residència de les sortides que pots tenir; vaig demanar-ho a la professora McGonagall a final de curs.

En Harry va notar que se li regirava l’estómac, i es va penedir d’haver menjat tant per esmorzar.

—A Beauxbatons —va dir la Fleur amb superioritat— teníem una manega difeguent de fer les coses, i tgobo que ega millor. Fèiem els exàmens despgués de sis cugsos, no cinc, i llafogs…

Les paraules de la Fleur van quedar ofegades per un xiscle. L’Hermione assenyalava la finestra de la cuina. Al cel eren ben visibles tres punts foscos, que creixien per moments.

—Són mussols, segur —va dir en Ron amb veu escanyada, i, imitant l’Hermione, es va aixecar es va acostar a la finestra.

—I són tres —va dir en Harry, posant-se a l’altre costat de l’Hermione.

—Un per a cada un —va dir l’Hermione amb un fil de veu esgarrifada—. Ai, ai, ai… Ai, ai, ai…

I va agafar fort en Harry i en Ron pels colzes.

Els mussols volaven de dret cap al Cau; eren tres majestuosos mussols, cada un dels quals, com es va poder veure bé quan van sobrevolar el caminal que desembocava a la casa, portava un gran sobre quadrat.

—Ai, ai, aaai! —va xisclar l’Hermione.

La senyora Weasley es va obrir pas entre ells i va obrir la finestra de la cuina. L’un darrere l’altre, tots tres mussols van passar-hi rabent, van aterrar a la taula en fila i van aixecar la pota dreta.

En Harry s’hi va acostar. La carta adreçada a ell estava lligada a la pota del mussol del mig. Va començar a desfer el nus amb dits maldestres. A la seva esquerra, en Ron s’escarrassava a deslligar les seves notes, mentre que, a la seva dreta, les mans de l’Hermione tremolaven tant que feia trontollar el seu mussol. Ningú de la cuina deia res. Al final, en Harry va aconseguir deslligar el sobre. Va obrir-lo d’una revolada i va desplegar el pergamí que hi havia a dintre.

Qualificació de la Graduació

de Nivell Ordinari en Màgia

Notes d’aprovat:

Excel·lent (E)

Notable (N)

Suficient (S)

Notes de suspens:

Insuficient (I)

Deficient (D)

Molt deficient (MD)

Harry Potter ha obtingut:

Astronomia: S

Criança de Criatures Màgiques: N

Encanteris: N

Defensa contra les Forces del Mal: E

Futurologia: I

Botànica: N

Història de la Màgia: D

Pocions: N

Transfiguració: N



En Harry es va llegir el pergamí de cap a cap unes quantes vegades, respirant més tranquil a cada lectura. Podia estar content: sabia que suspendria Futurologia, i que no aprovaria de cap manera Història de la Màgia, perquè havia perdut el coneixement a mig examen, però havia aprovat totes les altres assignatures! Va anar passant el dit per les notes… Havia aprovat amb notable Transfiguració i Botànica, per exemple, però també Pocions! I, per sobre de tot, havia tret un excel·lent en Defensa contra les Forces del Mal!

Va girar el cap. L’Hermione li donava l’esquena i tenia el cap inclinat, però en Ron estava radiant.

—Només he suspès Futurologia i Història de la Màgia, però aquestes rai! —va dir tot content a en Harry—. Té… I deixa’m veure les teves…

En Harry es va mirar les notes d’en Ron: no tenia cap excel·lent…

—Ja ho sabia, que trauries un excel·lent en Defensa contra les Forces del Mal —va dir en Ron, picant en Harry a l’esquena—. Ens n’hem sortit prou bé, no?

—Et felicito! —va dir la senyora Weasley, orgullosa, despentinant en Ron amb una moixaina—. Set GNOM, més que en Fred i en George junts!

—Hermione… —va dir la Ginny amb veu indecisa, perquè l’Hermione encara no s’havia tombat—. Com t’ha anat?

—Doncs… força bé —va dir l’Hermione amb un fil de veu.

—Va, vinga —va dir en Ron, que se li va acostar i li va arrencar les notes de les mans—. Ostres… Deu excel·lents i un notable en Defensa contra les Forces del Mal. —Va quedar-se-la mirant, entre enriolat i exasperat—. Esperaves més, oi?

L’Hermione va fer que no amb el cap, però en Harry va riure.

—Bé, ara som estudiants de MAG! —va dir en Ron amb un somriure—. Mama, queden salsitxes?

En Harry va tornar a mirar-se les seves notes. No hauria pogut somiar tenir-les més bones. Només li recava una mica una cosa: hauria de renunciar a les seves ambicions de ser un auror, perquè no havia obtingut la nota que s’exigia en Pocions. Era una cosa que ja s’esperava, però tot i així li havia caigut l’ànima als peus quan havia vist aquella N negra i petita.

Era curiós que hagués sigut un cavaller de la mort d’incògnit qui havia dit per primera vegada a en Harry que tenia aptituds per ser un bon auror, però el cas és que era una possibilitat que de seguida l’havia seduït, i ara no hi havia cap altra cosa que volgués ser. A més a més, des del dia que havia sentit la profecia, un mes enrere, s’hi havia sentit predestinat… «Cap dels dos pot viure mentre visqui l’altre…». ¿No compliria la profecia, i tindria més possibilitats de sobreviure, si s’unia a aquells bruixots tan ben preparats que tenien per missió localitzar i matar en Voldemort?





6. En Draco s’esmuny


Durant les setmanes següents, en Harry no va sortir dels límits del jardí del Cau. Es passaven quasi tot el dia jugant al quidditch dos contra dos a l’hort de la família Weasley (l’Hermione i ell contra en Ron i la Ginny; com que l’Hermione era un desastre i la Ginny en sabia, formaven dos equips força igualats), i al vespre repetia dues vegades de tot el que la senyora Weasley li posava al davant.

Haurien sigut unes vacances tranquil·les i agradables si no arriba a ser per les notícies sobre desaparicions, accidents estranys i morts que ara apareixien quasi diàriament al Periòdic Profètic. Hi havia vegades que en Bill i el senyor Weasley els assabentaven de la notícia abans que el diari en digués res. I la senyora Weasley va tenir el disgust de veure aigualida la celebració del setzè aniversari d’en Harry amb les noves esgarrifoses que els va portar en Remus Llopin, que estava prim i passat, amb els cabells castanys molt agrisats i la roba més esparracada i apedaçada que mai.

—Hi ha hagut dos atacs de demèntors més —va comentar, en el moment que la senyora Weasley li allargava un bon tall de pastís d’aniversari—. I han trobat el cadàver de l’Igor Karkaroff en una cabanya de cap al nord. A sobre hi havia la marca de les forces del mal. La veritat, em sorprèn que hagi sobreviscut tot un any després d’haver donat l’esquena als cavallers de la mort; en Reguss, el germà d’en Sírius, que jo recordi, va resistir ben pocs dies.

—I si parléssim d’una altra cosa? —va dir la senyora Weasley amb mala cara.

—Has sentit què li ha passat a en Florean Fortescue, Remus? —va demanar en Bill, a qui en aquells moments la Fleur li omplia la copa de vi—. Saps qui vull dir, no? L’home que portava…

—El de la gelateria de la ronda d’Alla? —va saltar en Harry, amb una desagradable opressió a la boca de l’estómac—. Sempre em regalava algun gelat. Què li ha passat?

—Per com ha quedat la gelateria, se l’han emportat arrossegant-lo.

—Per què? —va voler saber en Ron, mentre la senyora Weasley fulminava en Bill amb la mirada.

—Vés a saber. Els devia contrariar en alguna cosa. Era un bon home, en Florean.

—Ara que parlem de la ronda d’Alla —va dir el senyor Weasley—, es veu que l’Ollivander també ha desaparegut.

—El de les varetes? —va dir la Ginny, amb cara de sorpresa.

—Sí. La botiga és buida. No hi ha senyals de lluita, per això; ningú sap si se n’ha anat voluntàriament o si l’han segrestat.

—I què farà ara la gent si vol varetes?

—Les demanaran a altres fabricants —va dir en Llopin—. Però l’Ollivander era el millor, i, si els altres el tenen, anem malament.

L’endemà d’aquesta festa d’aniversari més aviat ensopida, els va arribar la carta de Hogwarts amb la llista de llibres. La d’en Harry contenia una sorpresa: l’havien fet capità de l’equip de quidditch.

—Això t’equipara amb els delegats! —va exclamar l’Hermione amb entusiasme—. Podràs fer servir el bany especial i tot això!

—Ostres! Ja me’n recordo, quan en Charlie en portava una d’igual —va dir en Ron, examinant la xapa amb respecte—. Que guai, Harry, ara seràs el meu capità… si em deixes tornar a l’equip, és clar…

—Bé, ja veig que no podem continuar endarrerint això d’anar a la ronda d’Alla, ara que heu rebut això —va dir la senyora Weasley amb un sospir, mirant de reüll la llista de llibres d’en Ron—. Si al vostre pare no li surt cap imprevist de la feina, hi anirem dissabte; sense ell no hi penso anar.

—Mama, creus de debò que l’Innominable estarà amagat darrere d’un prestatge de Gargots i Nibres? —li va demanar en Ron en to burleta.

—I en Fortescue i l’Ollivander què? Han tancat per vacances? —va saltar la senyora Weasley—. Si et penses agafar de broma tot això de les mesures de seguretat, tu queda’t aquí que ja t’ho portaré tot jo…

—No, també vull venir, que vull veure la botiga d’en Fred i en George! —es va afanyar a dir en Ron.

—Doncs medita una mica el que dius, perquè si no pensaré que ets massa immadur per venir! —va dir la senyora Weasley, disgustada, mentre agafava d’una revolada el seu rellotge, que encara tenia totes nou maneges assenyalant «perill de mort», i el deixava en equilibri precari sobre una pila de tovalloles acabades de plegar—. I això que et dic també val per a la tornada a Hogwarts!

En Ron es va tombar i es va quedar mirant en Harry amb aire incrèdul mentre la seva mare agafava a pes de braços el cove de la roba amb el rellotge balancejant-se al capdamunt i sortia tota decidida de la sala.

—Renoi… Ja no es poden fer ni bromes, en aquesta casa…

Tot i així, en Ron va vigilar de no frivolitzar més sobre en Voldemort durant els dies següents. Va arribar dissabte sense que la senyora Weasley hagués tingut cap més enrabiada, encara que a l’hora d’esmorzar estava una mica tensa. En Bill, que es quedava a casa amb la Fleur «cosa que va alegrar moltíssim l’Hermione i la Ginny», va allargar a en Harry una bossa plena de diners per sobre la taula.

—I la meva? —va demanar en Ron a l’acte, amb els ulls molt oberts.

—Això és d’en Harry, burro —va dir en Bill—. T’ho he tret de la teva cambra cuirassada, Harry, perquè aquests dies s’han de fer cues de cinc hores per treure diners de tant que els gòblins han extremat les mesures de seguretat. Fa un parell de dies, l’Arkie Philpott es va trobar que un detector d’honradesa se li va enganxar a la… Vaja, que val més la pena fer-ho així.

—Gràcies, Bill —va dir en Harry mentre es ficava la bossa a la butxaca.

—És tan considegat… —va murmurar la Fleur amb adoració, acariciant el nas d’en Bill. La Ginny va fer veure que vomitava dintre el seu bol d’amagat de la Fleur. En Harry es va ennuegar amb els cereals, i en Ron el va haver de picar a l’esquena.

Feia un dia tapat i trist. Un dels cotxes especials de la Conselleria d’Afers Màgics, en un dels quals en Harry ja havia anat una vegada, els esperava a l’entrada en el moment que sortien de casa cordant-se la capa.

—Està bé que el papa en pugui tornar a fer ús —va dir en Ron amb satisfacció, arrepapant-se al seient, mentre el cotxe s’allunyava amb suavitat del Cau i en Bill i la Fleur els deien adéu des de la finestra de la cuina. En Harry, l’Hermione, la Ginny i ell estaven tots quatre instal·lats còmodament a l’espaiós seient de darrere.

—No us hi malacostumeu, perquè tot això és per causa d’en Harry —va dir el senyor Weasley, entregirant-se. Seia al davant, amb la senyora Weasley i el xofer de la Conselleria; el seient de l’acompanyant s’havia eixamplat perquè hi cabessin i s’havia convertit en una mena de sofà de dues places—. S’ha decidit dispensar-li la màxima protecció. I a la Marmita Foradada rebrem protecció suplementària.

En Harry no va dir res; no li feia gaire il·lusió haver de comprar envoltat per un batalló d’aurors. S’havia guardat la capa que fa invisible a la motxilla pensant que, si en Dumbledore l’hi deixava tenir, la Conselleria també l’hi havia de deixar; però de cop va assaltar-lo el dubte que a la Conselleria sabessin res de la seva capa.

—Ja hi som —va dir el xofer després d’una estona sorprenentment curta, obrint la boca per primera vegada, mentre frenava a l’altura de Charing Cross i parava davant de la Marmita Foradada—. Els esperaré aquí. Quant s’hi estaran?

—Compti un parell d’hores —va dir el senyor Weasley—. Ah, molt bé, ja és aquí!

En Harry va imitar el senyor Weasley i va mirar per la finestra, i li va fer un salt el cor. Davant de l’hostal no hi havia cap auror, sinó la silueta gegantina i barbuda d’en Rubeus Hagrid, el guardià dels terrenys de Hogwarts, amb el seu llarg abric de pell de castor i un somriure radiant als llavis per haver descobert la cara d’en Harry, indiferent a les mirades esbalaïdes dels muggles que passaven.

—Harry! —va dir amb un bram, estrenyent en Harry amb una abraçada que li va fer espetegar tots els ossos així que en Harry va baixar del cotxe—. En Becbrau… L’Alacreu, vull dir… El tindries de veure, Harry; està molt content, de tornar a viure a l’aire lliure…

—Me n’alegro —va dir en Harry, fregant-se les costelles amb una ganyota—. No ho sabíem, que la «protecció» eres tu!

—Com als bons temps, eh? Els de la Conselleria volien fer vindre una colla d’aurors, però en Dumbledore els hi ha dit que ja me’n cuidaria jo —va dir en Hagrid amb orgull, traient pit i ficant-se els punys a les butxaques—. Som-hi, doncs. Passa, Molly; passa, Arthur…

La Marmita Foradada estava, per primera vegada que en Harry recordés, absolutament buida. De tota la parròquia habitual només hi havia en Tom, l’amo, pansit i esdentegat. Quan van entrar va aixecar els ulls expectant; però, abans que pogués obrir la boca, en Hagrid va dir amb solemnitat:

—Avui vinc de pas i prou, Tom, eh que m’entens? Per un encàrrec de Hogwarts, ja saps què vull dir…

En Tom hi va assentir amb aire lúgubre i va continuar eixugant gots; en Harry, en Ron, l’Hermione, en Hagrid i el matrimoni Weasley van passar a l’altra banda del taulell i van sortir a la gèlida eixida del darrere on hi havia els cubells de les escombraries. En Hagrid va aixecar el seu para-sol rosa i va donar un copet a un maó concret de la paret, que es va obrir a l’acte i va formar una arcada que donava a un sinuós carrer empedrat. Van travessar el llindar, i es van parar per mirar a banda i banda.

La ronda d’Alla havia canviat. El devessall de llibres d’encanteris, ingredients per a pocions i marmites que sempre omplia els rutilants aparadors de les botigues havia desaparegut, ocult darrere els grans cartells de la Conselleria d’Afers Màgics que hi havien enganxat a sobre. La majoria d’aquests cartells, d’un porpra fosc, contenien versions ampliades dels consells sobre seguretat dels opuscles de la Conselleria que s’havien difós al llarg de tot l’estiu, però en alguns hi havia fotografies mòbils en blanc i negre dels cavallers de la mort que se sabia que estaven en llibertat. La Bel·latrix Lestrange somreia amb sornegueria des de l’aparador pròxim de ca l’apotecari. Hi havia unes quantes finestres tancades amb planxes de fusta, incloses les de la gelateria d’en Florean Fortescue. En canvi, al llarg del carrer hi havia unes quantes parades atrotinades que abans no hi eren. La de més a la vora, instal·lada davant de Gargots i Nibres sota un tendal ratllat i tacat, tenia un rètol de cartró al davant on hi deia:

Amulets efectius contra homes llop, demèntors i ínfers

Un bruixot menut i d’aire atrotinat feia dringar tot de talismans de plata enfilats en cadenes per atraure els transeünts.

—En vol un per a la seva filla petita, senyora? —va dir a la senyora Weasley quan li passaven pel costat, mirant la Ginny amb malícia—. Un collaret perquè li protegeixi aquest coll tan bonic?

—Si estigués de servei… —va dir el senyor Weasley, traspassant el venedor d’amulets amb la mirada.

—Ja ho sé; però ara no comencis a detenir gent, que tenim pressa —va dir la senyora Weasley, consultant nerviosament la llista—. Proposo que primer anem a Madam Malkin’s, perquè l’Hermione vol una túnica de mudar nova i en Ron ensenya el turmell amb l’uniforme que té, i a tu, Harry, també te’n cal un altre, que t’has estirat molt… Va, seguiu-me…

—Molly, és absurd que anem a Madam Malkin’s tots junts —va dir el senyor Weasley—. Què et sembla si ells tres hi van amb en Hagrid, i nosaltres anem a Gargots i Nibres a comprar els llibres de text de tots?

—No sé què dir-te —va dir la senyora Weasley, neguitosa, debatent-se visiblement entre les ganes d’enllestir les compres aviat i la voluntat de fer pinya—. Hagrid, creus que…?

—No pateixis, Molly, que amb mi no els hi passarà res —va dir en Hagrid en to tranquil·litzador, amb un gest decidit de la seva manassa. La senyora Weasley no va semblar del tot convençuda, però es va avenir a separar-se, i es va allunyar cap a Gargots i Nibres amb el seu marit i amb la Ginny mentre en Harry, en Ron, l’Hermione i en Harry tiraven cap a Madam Malkin’s.

En Harry es va adonar que moltes de les persones amb qui es creuaven tenien la mateixa expressió esporuguida i neguitosa que la senyora Weasley, i que no hi havia ningú que s’aturés per enraonar; els compradors formaven grups atapeïts, i anaven per feina. No es veia ningú que comprés sol.

—Podé estarem una mica justos, a dintre, si entrem tots —va dir en Hagrid, després d’haver parat davant de Madam Malkin’s i d’haver-hi donat un cop d’ull ajupit a través de l’aparador—. Jo em quedaré a fora vigilant, us assembla bé?

En Harry, en Ron i l’Hermione van entrar a la botiga. A primer cop d’ull semblava buida, però quan la porta ja s’havia tancat van sentir una veu coneguda procedent de darrere un penja-robes ple de vestits de lluentons verds i blaus.

—Ja no sóc un nen, mare, no sé si te n’has adonat. Sóc perfectament capaç d’anar a comprar tot sol…

Es va sentir algú que tocava l’ase, i una veu, que en Harry va identificar com la de la senyora Malkin, que deia:

—La veritat, rei, la teva mare té raó, i no perquè siguis un nen o no: ningú hauria de voltar sol, tal com estan les coses…

—Vigili on clava l’agulla, faci el favor!

De darrere el penja-robes va sortir un adolescent de cara pàl·lida i angulosa i cabells molt rossos vestit amb un elegant vestit llarg de color verd ple d’agulles que li brillaven al voltant de tota la vora de baix i a les vores de les mànigues. Va acostar-se al mirall amb pas decidit per mirar-se, i al cap d’un moment descobria el reflex d’en Harry, en Ron i l’Hermione darrere seu. Va fixar en ells els seus ulls gris clar.

—Si notes una olor estranya, mare, és que acaba d’entrar una sang de fang —va dir en Draco Malfoy.

—Què és aquest llenguatge? —va dir la senyora Malkin, prorrompent de darrere el penja-robes amb un centímetre i una vareta—. I a la meva botiga tampoc hi vull varetes desembeinades! —es va afanyar a afegir, perquè una llambregada que havia fet cap a la porta li havia revelat que tant en Harry com en Ron havien tret les varetes i apuntaven a en Malfoy.

L’Hermione, que estava una mica més enrere que ells, va dir amb un fil de veu:

—Deixeu-ho córrer, sisplau; no val la pena…

—El que passa és que tens por de fer màgia fora de l’escola —va burlar-se’n en Malfoy—. Qui te l’ha fet, aquest ull de vellut, Granger? Digue-m’ho, que li enviaré flors.

—Ja n’hi ha prou! —va exclamar la senyora Malkin, mirant enrere perquè li fessin costat—. Senyora, tingui la bondat…

La Narcisa Malfoy va sorgir amb altivesa de darrere el penja-robes.

—Guardeu-les —va dir amb fredor a en Harry i a en Ron—. Si torneu a agredir el meu fill us en penedireu.

—És clar —va dir en Harry, avançant un pas i mirant fixament aquella cara serenament arrogant que, tot i la seva pal·lidesa, recordava força la de la seva germana. Ara en Harry ja era quasi tan alt com ella—. Anirà a buscar uns quants cavallers de la mort amics seus per liquidar-nos, oi?

La senyora Malkin va proferir un xisclet i es va posar una mà al cor.

—No podeu acusar… És molt agosarat… Guardeu les varetes, sisplau!

Però en Harry no va abaixar la vareta. La Narcisa Malfoy va somriure amb antipatia.

—Veig que el fet de ser l’alumne preferit d’en Dumbledore et dóna molta seguretat, Harry Potter. Però no sempre tindràs en Dumbledore protegint-te.

En Harry, teatralment, va donar una mirada a tota la botiga.

—Ostres… Ves per on! Ara no el tinc al costat! Vinga, decideixi’s! Potser encara li trobaran una cel·la doble a Azkaban perquè la comparteixi amb el criminal del seu marit!

En Malfoy es va acostar amb ràbia cap a en Harry, però es va entrebancar amb la vora massa llarga del vestit. En Ron va riure estrepitosament.

—No parlis així a la meva mare, Potter! —va bramar en Malfoy.

—Prou, Draco —va dir la Narcisa, agafant-lo per l’espatlla amb els dits blancs i prims—. Compto que en Potter anirà a fer companyia al nostre benvolgut Sírius abans que jo en vagi a fer a en Lucius.

En Harry va aixecar la vareta encara més enlaire.

—Deixa-ho córrer, Harry! —li va suplicar l’Hermione, engrapant-li el braç i intentant abaixar-l’hi—. Pensa una mica… No et convé… Et ficaràs en un embolic…

La senyora Malkin va tenir un moment d’indecisió, però tot seguit va decidir comportar-se com si no passés res amb l’esperança que no acabés passant. Es va inclinar cap a en Malfoy, que continuava amb els ulls clavats en en Harry.

—Veig que aquesta màniga esquerra s’haurà d’escurçar una mica, rei; permet-me…

—Ai! —va xisclar en Malfoy, deixant caure la vareta—. Vigili on clava les agulles, dona! Mare, m’ho he repensat, i no m’agrada…

Es va treure el vestit pel cap i el va tirar a terra, als peus de la senyora Malkin.

—Tenies raó, Draco —va dir la Narcisa, adreçant una mirada de desdeny a l’Hermione—; ara sé quina púrria ve aquí a comprar… Valdrà més que anem a Muda’m-i-no’m-toquis.

I, dit això, tots dos van sortir de la botiga amb pas altiu, després d’haver clavat una empenta en Malfoy a en Ron quan es dirigia cap a la porta.

—On s’és vist! —va dir la senyora Malkin, mentre arreplegava el vestit de terra i hi passava la vareta pel damunt com si fos una aspiradora, per treure’n la pols.

Va estar destarotada tota l’estona que va estar prenent mides a en Ron i emprovant l’uniforme nou a en Harry, va voler vendre a l’Hermione un vestit de mudar de bruixot en lloc d’un de bruixa, i quan al final els va acabar acompanyant fins a la porta ho va fer amb cara d’estar molt contenta de treure-se’ls de sobre.

—Ja ho teniu tot? —va demanar-los en Hagrid amb veu animada quan els va tornar a tenir al costat.

—Quasi quasi —va dir en Harry—. Has vist en Malfoy i la seva mare?

—Sí —va dir en Hagrid, sense immutar-se—. Però no pateixis, Harry, que no gosaran pas fer merder en plena ronda d’Alla.

En Harry, en Ron i l’Hermione es van mirar, però abans que tinguessin temps de desenganyar-lo van arribar el senyor i la senyora Weasley amb la Ginny, tots tres carregats de llibres.

—Ha anat bé? —va dir la senyora Weasley—. Ja teniu els uniformes? Molt bé, doncs; podem passar per ca l’apotecari i pel Palau del Mussol de camí cap a la botiga d’en Fred i en George. I anem junts, eh?

Ni en Harry ni en Ron van comprar gaires ingredients a ca l’apotecari, perquè sabien que ja no farien Pocions, però al Palau del Mussol tant l’un com l’altre van comprar un pot gran de fruits secs per a mussol, per a la Hedwig i en Porcupintí. A continuació, amb la senyora Weasley mirant el rellotge aproximadament a cada minut, van continuar carrer enllà buscant Bromes dels Bruixots Bessons, la botiga d’articles de broma que tenien en Fred i en George.

—Com que hem enllestit bastant de pressa —va dir la senyora Weasley— podem anar-hi a donar un cop d’ull, però després tornarem cap al cotxe. Ha de ser per aquí; aquest és el noranta-dos… el noranta-quatre…

—Ostres! —va dir en Ron, parant en sec.

Contrastant amb els aparadors tristos i coberts de cartells del voltant, els de la botiga d’en Fred i en George colpien la mirada com un castell de focs. Els escassos transeünts es giraven enrere per mirar-los, i alguns s’arribaven a parar amb expressió de desconcert, com hipnotitzats. L’aparador de l’esquerra estava atapeït d’articles que giravoltaven, esclataven, feien fogonades de llum, botaven i xisclaven; a en Harry els ulls se li van humitejar d’emoció gairebé només de mirar-ho. L’aparador de la dreta estava tot ocupat per un cartell gegantí, porpra com els de la Conselleria, però amb lluminoses lletres grogues:

Per què patiu per l’In-no-mi-na-ble?

Pel que heu de patir és pel

JA-NO-TINC-CACA…

l’astringència d’urgència que fa sensació a tot el país!



En Harry es va posar a riure. Darrere seu, però, va sentir una mena de plany; es va tombar, i va veure que la senyora Weasley mirava el cartell amb cara d’esglai. Movia els llavis, articulant en silenci la frase «Ja-no-tinc-caca».

—Segur que me’ls maten! —va dir amb un fil de veu.

—Que no! —va dir en Ron, que reia igual que en Harry—. Quina idea més genial!

I en Harry i ell, encapçalant el grup, van entrar a la botiga. Era plena com un ou de compradors; en Harry no es va poder acostar als prestatges. Es va quedar mirant al seu voltant, contemplant les piles de caixes que arribaven fins al sostre. Hi havia els caramels per fer campana que els bessons havien perfeccionat durant el seu últim curs a Hogwarts, que havien abandonat abans que s’acabés; en Harry es va fixar que el toffee nasohemorràgic era el que tenia més èxit, perquè al prestatge només en quedava una capsa rebregada. Hi havia caixes plenes de varetes de mentida, unes de més barates que es limitaven a transformar-se en un pollastre de goma o en unes calces quan les agitaves, i unes altres de més bones que començaven a clavar cops a la cara i al coll de l’usuari incaut; i capses de plomes, dels models Tinta Contínua, Estroncamaleficis i Resposta Correcta. De cop es va obrir una mica d’espai entre la gent, i en Harry va aprofitar per obrir-se pas fins al taulell, on una colla fascinada de nanos de deu anys contemplava un homenet de fusta que pujava els esglaons d’un patíbul en miniatura que estava posat sobre una caixa on deia: «Penjat reciclable: Encanta’l o es penjarà!».

—«Encanteris per somiar despert…».

L’Hermione havia aconseguit arribar fins a una gran vitrina del costat del taulell i llegia les instruccions del darrere d’una capsa on hi havia un dibuix de colors vius d’un noi ben plantat i una noia preciosa drets a la coberta d’un barco pirata.

—«Amb un simple encanteri viuràs una realista i excepcional fantasia de mitja hora, ideal per fer-la encaixar en la durada d’una classe normal i pràcticament impossible de detectar gràcies als seus efectes secundaris (expressió absent i baveig lleuger). Prohibida la venda als menors de setze anys». Ostres —va dir l’Hermione, mirant en Harry—, això és màgia de la bona!

—Amb aquest elogi, Hermione —va dir una veu darrere seu—, te n’acabes de guanyar un de gratis.

En Fred se’ls acabava de plantar al davant, radiant, amb una túnica magenta que desentonava magníficament amb els seus cabells de color de panotxa.

—Hola, Harry. —Es van donar la mà—. Què t’ha passat a l’ull, Hermione?

—Ha sigut el teu telescopi boxejador —va dir l’Hermione amb veu dolguda.

—Ostres, no hi havia pensat més —va dir en Fred—. Té…

Va treure’s un pot de la butxaca i l’hi va allargar. L’Hermione el va descargolar amb cautela, i va veure que contenia una pasta espessa de color groc.

—Passa-te’n una mica per sobre, i d’aquí a una hora se te n’haurà anat el blau —va dir en Fred—. Hem hagut de trobar una crema antiblaus que anés bé; no pateixis, que fem les proves de tots els productes nosaltres mateixos.

L’Hermione no les tenia totes.

—Segur que va bé?

—És clar que va bé —va dir en Fred, amb veu alegre—. Vine, Harry, que t’ensenyaré la botiga.

En Harry va deixar l’Hermione fregant-se l’ull de vellut amb la pasta i va anar amb en Fred cap al fons de la botiga, on va veure que hi havia una prestatgeria plena de jocs de mans.

—Jocs de mans de muggle! —va dir en Fred amb entusiasme, assenyalant-los—. Són per a gent excèntrica com el meu pare, que els agraden els articles dels muggles. No en traiem gaire, però n’anem venent, perquè són una novetat… Mira, aquí tens en George…

El germà bessó d’en Fred va donar la mà a en Harry amb energia.

—Li ensenyes la paradeta? Vine a la rebotiga, Harry, que veuràs amb què fem diners de debò… Si et fiques res a la butxaca m’ho pagaràs, i no serà precisament amb galions! —va advertir a un nano, que es va afanyar a retirar la mà de sobre d’un pot que deia: «Marques de les forces del mal comestibles. Nàusees assegurades!».

En George va apartar una cortina que hi havia al costat dels jocs de mans de muggle i en Harry va veure que darrere hi havia una habitació més fosca i més buida de gent. La retolació del gènere que s’arrenglerava als prestatges era aquí més discreta.

—Acabem de treure una línia de productes més seriosa —va dir en Fred—. És molt curiós, com ha anat…

—Te’n faries creus, de la quantitat de gent, fins i tot que treballa a la Conselleria, que no sap fer un encís d’ègida com cal —va dir en George—. Deu ser perquè no t’han tingut de mestre, Harry…

—És veritat… Ens pensàvem que els barrets reflectors farien riure… Ja saps de què va: desafiar un company a fer-te un sortilegi mentre portes el barret i veure la cara que fa quan el sortilegi li torna rebotat. Doncs la Conselleria n’ha comprat cinc-cents per a tot el personal de manteniment! I continuem rebent comandes grosses!

—Això ens ha animat a ampliar el repertori a capes reflectores, guants reflectors…

—És clar que no serveixen de gaire contra els maleficis imperdonables, però per a sortilegis o encanteris poc forts…

—I també hem decidit ficar-nos en el món de la defensa contra les forces del mal perquè és un negoci rodó —va continuar en George amb veu animada—. Mira, això és molt guai: tenebres instantànies en pols, importades del Perú. Són perfectes si vols desaparèixer de cop i volta.

—I els reclams xisclaires ens volen de les prestatgeries —va dir en Fred, assenyalant uns estranys objectes negres semblants a clàxons que, efectivament, miraven de fugir del lloc on estaven exposats—. En deixes anar un sense que l’altre se n’adoni, corre a amagar-se i deixa anar un xiscle, i així et dóna temps a tu per anar-te’n per una altra banda.

—Ben pensat —va dir en Harry, impressionat.

—Té —va dir en George, que n’havia agafat un parell, i els va tirar a en Harry.

Per darrere la cortina va treure el cap una bruixa jove amb els cabells rossos curts, i en Harry va veure que també portava l’uniforme magenta de la botiga.

—Tinc un client que busca una marmita de broma, senyor Weasley i senyor Weasley —va dir.

En Harry va trobar molt estrany sentir que deien «senyor Weasley» a en Fred i a en George, però ells van fer com si res.

—Molt bé, Verity; ara vinc —es va afanyar a respondre-li en George—. Harry, tu vés arreplegant tot el que et sembli; paga la casa.

—De cap manera! —va dir en Harry, que ja havia tret el portamonedes per pagar els reclams xisclaires.

—No et pensem cobrar —va dir en Fred amb fermesa, rebutjant els diners d’en Harry.

—Home…

—Ens vas deixar els diners per començar el negoci, i això no s’oblida —va dir en George amb solemnitat—. Et pots emportar el que vulguis. Això sí: si la gent et demana d’on ho has tret, digue’ls-ho, eh?

En George va desaparèixer darrere la cortina per ajudar a atendre els clients i en Fred va acompanyar en Harry una altra vegada a l’espai principal de la botiga, on van trobar l’Hermione i la Ginny encara distretes amb els encanteris per somiar despert.

—Noies, que encara no heu vist la nostra nova gamma de productes La Bruixa Ideal? —va demanar-los en Fred—. Segueixin-me, senyoretes, segueixin-me…

A tocar de l’aparador hi havia tota una varietat d’articles d’un rosa llampant al voltant dels quals un esplet de noies esvalotades xerrotejava i reia amb entusiasme. L’Hermione i la Ginny es van quedar darrere d’elles, receloses.

—Ve-t’ho aquí —va dir en Fred amb orgull—. La millor gamma d’elixirs d’amor que es pot trobar al mercat.

La Ginny va aixecar una cella amb escepticisme.

—Funcionen?

—I tant, si funcionen; fins a vint-i-quatre hores seguides, depenent del pes del noi…

—… i de l’atractiu de la noia —va dir en George, que va tornar a aparèixer de cop al seu costat—. Però no pensem vendre’n cap a la nostra germana —va afegir, posant-se seriós de cop i volta—, i menys quan ja surt amb cinc nois alhora, pel que ens ha…

—Tot el que us hagi pogut dir en Ron és una mentida com una casa —va dir la Ginny sense alterar-se i inclinant-se per agafar un flascó rosa del prestatge—. Què és això?

—És un antigrans d’efecte immediat —va dir en Fred—. També va molt bé per a les pústules i els barbs, però no canviïs de tema. Hi surts o no hi surts, en aquests moments, amb un noi que es diu Dean Thomas?

—Sí que hi surto —va dir la Ginny—. I l’última vegada que m’hi vaig fixar era un noi, no pas cinc. I allò què és?

Assenyalava unes boles de peluix que rodolaven pel terra d’una gàbia i emetien uns xisclets estridents.

—Són pufs pigmeus —va dir en George—. Puffskeins petits; no els podem fer criar més de pressa. I d’en Michael Corner, què me’n dius?

—El vaig deixar; no sabia perdre —va dir la Ginny mentre ficava un dit entre els barrots de la gàbia i mirava com els pufs pigmeus s’hi aplegaven al voltant—. Quina monada!

—Sí, són molt manyacs —va reconèixer en Fred—. I no trobes que canvies de nòvio una mica massa sovint?

La Ginny es va tombar per mirar-lo, amb les mans als malucs i amb una lluïssor als ulls tan igual que la de la senyora Weasley que en Harry va quedar parat que en Fred no es tirés enrere.

—D’això tu no n’has de fer res. I a tu t’agrairé —va afegir adreçant-se enrabiada a en Ron, que acabava de col·locar-se al costat d’en Fred, carregat de gènere— que no expliquis més romanços sobre mi a aquest parell!

—Seran tres galions, nou sicles i un knut —va dir en Fred, després d’haver donat un cop d’ull a la pila de capses que en Ron portava a pes de braços—. Esquitxa.

—Sóc el teu germà!

—I això que vols arrambar és gènere nostre. T’ho deixo per tres galions i nou sicles. Et rebaixo un knut.

—No els tinc, jo, tres galions i nou sicles!

—Doncs torna-ho tot al seu lloc, i vigila de no deixar res al prestatge que no és.

En Ron va deixar caure unes quantes capses, va proferir un renec i amb la mà va fer a en Fred un gest molt lleig que per desgràcia va veure la senyora Weasley, que justament aleshores se’ls acostava.

—Si et torno a veure fer això t’encantaré els dits i te’ls deixaré enganxats —va dir amb veu imperiosa.

—Mama, em puc quedar un puf pigmeu? —va intervenir la Ginny.

—Un què? —va dir la senyora Weasley, recelosa.

—Mira-te’ls; són molt macos…

La senyora Weasley es va enretirar per mirar-se els pufs pigmeus, cosa que va permetre a en Harry, en Ron i l’Hermione tenir una visió fugaç del carrer a través de l’aparador. En Draco Malfoy hi passava en aquells moments com si tingués pressa. Just davant de Bromes dels Bruixots Bessons va fer una ullada enrere, i al cap d’uns instants es perdia més enllà del requadre de l’aparador i de la visual de tots tres.

—On la deu tenir, la mama? —va dir en Harry, arrufant el nas.

—La deu haver deixat plantada —va dir en Ron.

—Per què ho deu haver fet? —va dir l’Hermione.

En Harry no va dir res; el cap li anava massa de pressa. Segur que la Narcisa Malfoy no havia donat permís al seu fill estimat perquè se n’anés a voltar tot sol i que en Malfoy havia fet mans i mànigues per escapar-se’n. En Harry, coneixent com coneixia en Malfoy i les seves manyes, estava convençut que no ho havia fet per cap motiu innocent.

Va donar una llambregada al seu voltant. La senyora Weasley i la Ginny estaven ajupides mirant els pufs pigmeus. El senyor Weasley estava entusiasmat examinant un joc muggle de cartes marcades. En Fred i en George atenien clients tots dos. A l’altra banda del vidre de l’aparador, en Hagrid, dret, els donava l’esquena, passejant la mirada amunt i avall del carrer.

—Correu, fiqueu-vos a sota —va dir en Harry, traient-se de la motxilla la capa qui fa invisible.

—Ui… Vols dir, Harry? —va dir l’Hermione, mirant indecisa en direcció a la senyora Weasley.

—Vinga! —va dir en Ron.

L’Hermione va vacil·lar encara un moment, i tot seguit es va arrupir a sota de la capa amb en Harry i en Ron. Ningú els va veure desaparèixer; tothom estava captivat pels articles d’en Fred i en George. En Harry, en Ron i l’Hermione es van afanyar a esquitllar-se per la porta, però quan van arribar al carrer en Malfoy s’havia esfumat amb tanta traça com ho acabaven de fer ells.

—Ha tirat cap allà —va murmurar en Harry tan baix com va poder, perquè en Hagrid, que cantussejava, no el sentís—. Som-hi.

Van enfilar cap a aquella banda, mirant a dreta i esquerra, a través de portes i finestres, fins que l’Hermione va assenyalar enllà.

—Eh que és ell, aquell? —va dir amb un fil de veu—. Aquell que trenca a l’esquerra…

—Vaja, quina sorpresa —va mussitar en Ron.

Era que en Malfoy, després d’haver donat una llambregada enrere, s’havia ficat per la ronda de Golallop.

—Correm, que si no se’ns escapa —va dir en Harry, forçant el pas.

—Se’ns veuran els peus! —va dir l’Hermione, nerviosa, perquè la capa els voleiava una mica a l’altura dels turmells; i és que ara resultava molt més difícil que abans amagar-s’hi tots tres.

—Tant se val —va dir en Harry amb impaciència—; correm!

Però la ronda de Golallop, el carreró especialitzat en màgia negra, es veia completament desert. Van anar mirant tots els aparadors que passaven, però no semblava que a cap de les botigues hi hagués ni un sol comprador. En Harry va pensar que era perquè, amb l’època plena de perills i de recels que vivien, comprar articles de màgia negra (o que et veiessin comprant-ne, almenys) equivalia a delatar-se.

L’Hermione va clavar-li una pessigada al braç.

—Ai!

—Calla! Mira! És aquí dintre! —va mussitar-li a l’orella.

Havien arribat a l’altura de l’única botiga de la ronda de Golallop on en Harry havia entrat: Borgin i Burkes, que oferia a la venda un ample ventall d’objectes sinistres. A dintre, enmig de vitrines plenes de calaveres i d’ampolles velles, hi havia en Draco Malfoy d’esquena, amb prou feines visible, a l’altra banda del gran armari negre on en Harry s’havia amagat una vegada per evitar en Malfoy i el seu pare. Per la gesticulació que feia amb les mans, es veia que en Malfoy parlava animadament. L’amo de la botiga, el senyor Borgin, un home encorbat de cabells greixosos, estava dret davant d’en Malfoy, amb una curiosa expressió a la cara on es combinaven la tírria i la por.

—Tant de bo poguéssim sentir què diuen! —va exclamar l’Hermione.

—És clar que podem! —va dir en Ron, emocionat—. Un moment… Merda…

Tot remenant la capsa més grossa de les que encara portava n’hi van caure dues més.

—Orelles extensibles! Què us sembla?

—Genial! —va dir l’Hermione mentre en Ron descargolava els llargs cordons de color de carn de les orelles extensibles i els començava a fer passar per sota de la porta—. Ai! Esperem que la porta no estigui impertorbada…

—No, no ho està! —va dir en Ron, radiant—. Escolteu!

Van ajuntar els caps i van posar-se a escoltar amb atenció pels extrems dels cordons, a través dels quals els arribava forta i clara la veu d’en Malfoy, ben bé com si s’hagués engegat una ràdio.

—Sabria arreglar-ho?

—Ho podria intentar —va dir el senyor Borgin, en el to d’aquell qui no es vol comprometre a res—. Però abans ho hauria de veure. Per què no m’ho porta aquí a la botiga?

—No puc —va dir en Malfoy—. No es pot moure. M’hauria de dir com fer-ho.

En Harry va veure que el senyor Borgin es llepava els llavis nerviosament.

—Doncs la veritat és que sense veure-ho serà molt difícil, si no impossible. No m’hi veuria amb cor.

—No? —va dir en Malfoy, i en Harry hauria posat la mà al foc, només de sentir-li el to de veu, que en Malfoy feia una mitja rialla—. Aviam si això l’ajuda a decidir-se.

Va acostar-se al senyor Borgin i va quedar tapat per l’armari. En Harry, en Ron i l’Hermione van desplaçar-se cap a un costat arrossegant els peus per si el podien continuar veient, però només van poder distingir el senyor Borgin, que feia cara de molt espantat.

—Si en parla a ningú —va dir en Malfoy— se la carregarà. Sap en Fenrir Esquenagrisa? És un amic de la família. Passarà per aquí de tant en tant per comprovar que hi dedica l’atenció deguda.

—No caldrà…

—Això ho decideixo jo —va dir en Malfoy—. Bé, me’n vaig. I enrecordi-se’n de guardar-me això altre, perquè ho necessitaré.

—No s’ho vol emportar ara?

—No, home, no; sembla burro… Que no veu quina pinta faria anant amb això pel carrer? No ho vengui, per això, eh?

—No, estigui tranquil.

El senyor Borgin va fer una reverència tan gran com aquella que en Harry li havia vist fer una vegada a en Lucius Malfoy.

—Ni una paraula a ningú, senyor Borgin, ni tan sols a la meva mare. Entesos?

—Entesos, entesos —va murmurar el senyor Borgin, tornant a fer una inclinació.

Tot seguit, la campaneta de sobre la porta va dringar amb força i en Malfoy va sortir de la botiga amb pas decidit i aire satisfet. Va passar tan a tocar d’en Harry, en Ron i l’Hermione que tots tres van tornar a notar la capa voleiant-los a l’altura dels genolls. A l’interior de la botiga, el senyor Borgin continuava palplantat, amb expressió preocupada, sense el seu somriure adulador de feia un moment.

—De què parlaven? —va dir en Ron amb un xiuxiueig mentre tornava a cargolar les orelles extensibles.

—No ho sé —va dir en Harry, esprement-se el cervell—. Vol que li reparin una cosa… i vol que li guardin aquí una altra cosa… Heu vist què assenyalava quan ha dit això altre?

—No; era darrere l’armari…

—No us mogueu —va dir en veu baixa l’Hermione.

—Què penses…?

Però l’Hermione ja havia sortit de sota la capa. Es va mirar com tenia els cabells al vidre de l’aparador i va entrar amb pas ferm a la botiga, fent dringar la campaneta una altra vegada. En Ron es va afanyar a tornar a passar les orelles extensibles per sota la porta i va allargar un dels cordons a en Harry.

—Bon dia. Quin temps més rúfol, oi? —va dir l’Hermione amb veu afable al senyor Borgin, que li va adreçar una mirada recelosa sense dignar-se a respondre-li. Cantussejant amb la boca tancada, l’Hermione va fer una volta per entre el garbuix d’objectes que hi havia exposats.

—El té per vendre, aquest collaret? —va demanar, aturant-se davant d’una vitrina.

—Si me’n paguen mil cinc-cents galions, sí —va dir el senyor Borgin amb fredor.

—Ui… No, no en tinc prou —va dir l’Hermione, continuant endavant—. I aquesta calavera tan… tan guapa?

—Setze galions.

—La té per vendre, doncs? No la té reservada a ningú?

El senyor Borgin la va mirar d’esquitllada. En Harry va tenir el funest pressentiment que l’amo de la botiga havia endevinat les intencions de l’Hermione. A l’Hermione també li devia semblar que l’havien calat, perquè de cop va abandonar tota prevenció.

—L’hi demano perquè… resulta que… el noi que ha entrat fa un moment, en Draco Malfoy, és amic meu, i voldria fer-li un regal d’aniversari, però si ja li ha encomanat a vostè alguna cosa no voldria comprar-li el mateix, i…

En Harry ho va trobar una argúcia molt fluixa, i el senyor Borgin devia arribar a la mateixa conclusió.

—Fora —va dir amb veu imperiosa—. Toca el dos!

L’Hermione no va esperar que l’hi diguessin dues vegades, i va córrer cap a la porta amb el senyor Borgin darrere. La campaneta va tornar a dringar, l’Hermione va sortir i el senyor Borgin, després de tancar la porta de cop, va posar-hi el cartellet de «Tancat».

—Mala sort —va dir en Ron, passant la capa per sobre de l’Hermione—. No has sigut gaire fina, però almenys ho has intentat…

—Doncs un altre dia m’ensenyes com es fa, setciències! —li va replicar ella.

En Ron i l’Hermione van estar discutint tot el camí de tornada fins a Bromes dels Bruixots Bessons, on van haver de callar per poder-s’hi esmunyir sense que els descobrissin ni en Hagrid ni la senyora Weasley, que per la cara de patiment que feia es notava que s’havia adonat que no hi eren. Un cop a la botiga, en Harry es va treure la capa d’una revolada, se la va amagar a la motxilla i es va afegir als seus dos companys, que insistien, desmentint les acusacions de la senyora Weasley, que s’havien passat tota l’estona a la sala del fons i que no devia haver mirat prou bé.





7. El club dels Llagoters


En Harry es va passar bona part de l’última setmana de vacances reflexionant sobre el perquè de l’escapada d’en Malfoy a la ronda de Golallop. El neguitejava sobretot l’expressió satisfeta que en Malfoy tenia a la cara quan havia sortit de la botiga. Que en Malfoy estigués content era sempre mal senyal. En Harry va comprovar amb disgust, però, que ni en Ron ni l’Hermione es mostraven tan interessats com ell per les activitats d’en Malfoy; si més no, va semblar que en quedessin avorrits després de parlar-ne uns quants dies.

—Sí, ja t’he dit que jo també ho trobo sospitós —va dir l’Hermione, començant a perdre la paciència. Estava asseguda a l’ampit de la finestra de l’habitació d’en Fred i en George amb els peus a sobre de les caixes de cartró, i havia acabat aixecant la vista de mala gana del seu nou llibre Curs superior de traducció rúnica—. Però no havíem quedat que es podia explicar de moltes maneres?

—Potser se li ha trencat la mà de la Glòria —va dir en Ron distretament, mentre intentava adreçar els branquillons doblegats de la seva escombra—. Us en recordeu, d’aquella mà apergaminada que en tenia Malfoy?

—Però, a què es devia referir quan va dir «I enrecordi-se’n de guardar-me això altre»? —va demanar en Harry per enèsima vegada—. A mi em va semblar com si en Borgin tingués un altre objecte trencat, i en Malfoy els volgués tots dos.

—Tu creus? —va dir en Ron, que ara es dedicava a arrencar brutícia del mànec de l’escombra.

—Sí —va dir en Harry. Com que ni en Ron ni l’Hermione opinaven, va dir—: El pare d’en Malfoy és a Azkaban. No heu pensat que en Malfoy pugui voler venjar-se?

En Ron va aixecar la vista, amb els ulls molt oberts.

—En Malfoy, venjar-se? Com vols que ho faci?

—Aquest és el problema, que no ho sé! —va dir en Harry amb impotència—. Però en trama alguna, i crec que no hauríem de badar. El seu pare és un cavaller de la mort, i…

En Harry va callar de cop, amb els ulls clavats a la finestra davant la qual seia l’Hermione i amb la boca oberta. Acabava d’assaltar-lo un pensament inquietant.

—Harry, què et passa? —va dir l’Hermione amb veu preocupada.

—No et deu tornar a fer mal la cicatriu, espero! —li va demanar en Ron, neguitós.

—És un cavaller de la mort —va dir en Harry arrossegant les paraules—. Ha substituït el seu pare com a cavaller de la mort!

Hi va haver un silenci, i de cop en Ron va esclatar a riure.

—En Malfoy? Té setze anys, Harry! Tu creus que l’Innominable deixaria que en Malfoy se’ls unís?

—Ho trobo molt improbable, Harry —va dir l’Hermione, en un to que no admetia rèplica—. Què t’ho fa pensar?

—Una cosa que ha passat a Madam Malkin’s. Ella no l’ha tocat, però ell s’ha posat a cridar i ha enretirat el braç de cop quan ella li ha volgut escurçar la màniga. Era el braç esquerre. Li han fet la marca de les forces del mal.

En Ron i l’Hermione es van mirar.

—No ho sé… —va dir en Ron, amb una veu de no estar-ne gens convençut.

—Jo crec que l’únic que volia era tocar el dos, Harry —va dir l’Hermione.

—Va ensenyar a en Borgin una cosa que no vam veure —va insistir en Harry, tossut—, una cosa que va fer agafar molta por a en Borgin. Estic convençut que era la marca. Va ensenyar a en Borgin amb qui tractava; ja vau veure com en Borgin li va fer cas!

En Ron i l’Hermione es van tornar a mirar.

—Què vols que et digui, Harry…

—Sí; jo continuo sense veure clar que l’Innominable pugui voler que en Malfoy se’ls uneixi…

Contrariat, però absolutament convençut de tenir la raó, en Harry va arreplegar una pila de peces de roba de quidditch brutes i va sortir de l’habitació, perquè la senyora Weasley feia dies que els insistia que no deixessin per a l’últim moment la feina de deixar tota la roba neta i preparar l’equipatge. Al replà va topar amb la Ginny, que tornava cap a la seva habitació amb una pila de roba neta i plegada.

—Jo de tu no entraria ara a la cuina —li va recomanar—. Hi ha molta fleuma…

—Ja vigilaré de no relliscar-hi —va respondre-li en Harry amb un somriure.

Efectivament, quan va entrar a la cuina hi va trobar la Fleur entaulada, fent plans per quan es casessin amb en Bill, mentre la senyora Weasley, amb cara de mal humor, no perdia d’ull un munt de cols de Brussel·les que es pelaven soles.

—… En Bill i jo tenim quasi decidit que tindguem dues dames d’honog i pgou, la Ginny i la Gabguielle, que fagan molt goig totes dues juntes. He pensat que podguien pogtar un festit daugat clar… pegquè el gosa quedaguia hoggogós, amb els cabells de la Ginny…

—Hola, Harry! —va dir la senyora Weasley, alçant la veu per interrompre el monòleg de la Fleur—. Està bé que hagis vingut, perquè et volia explicar les mesures de seguretat que s’han adoptat per al viatge de demà fins a Hogwarts. Tornarem a disposar de cotxes de la Conselleria, i a l’estació hi haurà aurors esperant-nos…

—La Nimfadora hi serà? —va voler saber en Harry mentre li allargava totes les peces de roba de quidditch.

—No, no ho crec; pel que em va comentar l’Arthur, està destinada en alguna altra banda.

—S’ha ben abandonat, aquesta Nimfadoga —va dir distretament la Fleur mentre admirava el seu reflex al dors d’una cullera—. I és una llàstima, si se’m pegmet el comentagui…

—No cal que ho diguis —va dir la senyora Weasley amb aspror, interrompent la Fleur una altra vegada—. T’hauries d’afanyar, Harry; vull tenir els baguls a punt al vespre, si pot ser, per no haver d’anar amb corredisses d’última hora com sempre.

I, la veritat, l’endemà al matí van tenir una sortida molt més plàcida que de costum. Quan els cotxes de la Conselleria van arribar planant a la porta del Cau, ells ja hi eren, esperant-se: amb els baguls fets; amb el gat de l’Hermione, en Malifet, còmodament instal·lat a la seva cistella de viatge; i amb la Hedwig, en Porcupintí, el mussol d’en Ron, i el flamant puf pigmeu porpra de la Ginny ficats cada un a la seva gàbia.

—Au guevoig, L’Aggy —va dir la Fleur amb veu gutural, i li va fer un petó de comiat. En Ron hi va córrer, esperançat, però la Ginny va allargar el peu i en Ron es va entrebancar i va quedar estès a terra als peus de la Fleur. Enfurismat, empolsinat i vermell com un tomàquet, va afanyar-se a entrar al cotxe sense dir adéu.

Aquesta vegada, a l’estació de King’s Cross no els esperava en Hagrid amb un somriure a la boca. En lloc seu, dos aurors barbuts i de cara seriosa se’ls van acostar en el moment que els cotxes s’aturaven, i, escortant-los, els van acompanyar a tots fins a dintre l’estació sense obrir la boca.

—Va, va, travesseu la paret —va dir la senyora Weasley, que semblava una mica incòmoda per aquella eficàcia tan freda—. Deixeu que en Harry passi primer, amb…

Va mirar interrogativament un dels aurors, que va assentir imperceptiblement amb el cap, va agafar en Harry per l’avantbraç i va fer acció de guiar-lo cap a la paret que hi havia entre les andanes nou i deu.

—Sé caminar, gràcies —va dir en Harry, molest, fent una estrebada amb el braç perquè l’auror l’hi deixés anar. Va empènyer el carro de dret cap a la paret massissa, com si el seu silenciós company no hi fos, i al cap d’un moment era a l’andana nou i tres quarts, on la màquina vermella del Hogwarts Express escopia vapor per sobre la gent.

L’Hermione i la família Weasley van arribar tot seguit. Sense demanar permís al seu seriós auror, en Harry va fer un gest a en Ron i a l’Hermione perquè l’acompanyessin andana enllà per trobar algun compartiment buit.

—No podem, Harry —va dir l’Hermione, amb cara de saber-li greu—. En Ron i jo hem d’anar primer al vagó dels delegats i després fer la ronda una estona pels passadissos.

—Tens raó, no hi pensava —va dir en Harry.

—Hauríeu de començar a anar pujant al tren tots, que falta poc perquè surti —va dir la senyora Weasley, mirant el rellotge—. Bé, que tinguis un bon trimestre, Ron…

—Senyor Weasley, li volia comentar una cosa —va dir en Harry, decidint-se a última hora.

—Tu diràs —va dir el senyor Weasley, que, tot i mostrar-se una mica sorprès, es va separar una mica dels altres acompanyat per en Harry.

En Harry hi havia estat donant moltes voltes, i havia arribat a la conclusió que, si ho havia de dir a algú, era al senyor Weasley; en primer lloc, perquè treballava a la Conselleria i per tant estava en condicions immillorables per continuar-hi investigant, i, en segon lloc, perquè li semblava que era força difícil que el senyor Weasley es posés fet una fúria.

Va veure que tant la senyora Weasley com l’auror seriós els miraven amb recel mentre s’allunyaven.

—El dia que vam anar a la ronda d’Alla… —va començar en Harry, però el senyor Weasley el va interrompre amb una ganyota.

—Que em penses explicar on vau anar l’Hermione, en Ron i tu mentre figura que éreu a la sala de darrere de la botiga d’en Fred i en George, potser?

—Com ho…?

—Harry, per l’amor de Déu; tens al davant l’home que ha criat en Fred i en George…

—Ah… Doncs, sí, és veritat, no érem a la sala del darrere.

—I ara explica’m quina una en vau fer.

—Vam seguir en Draco Malfoy. Vam fer servir la meva capa que fa invisible.

—Ho vau fer per cap raó especial, o perquè us va venir de gust i prou?

—Ho vam fer perquè vaig pensar que en Malfoy en tramava alguna —va dir en Harry, sense fer cas de la manera com el senyor Weasley l’observava, entre disgustat i enriolat—. S’havia escapat de la seva mare i vaig voler saber per què.

—Sent com ets, no m’estranya —va dir el senyor Weasley, en to resignat—. I què? Vau descobrir per què l’havia deixat plantada?

—Va anar a Borgin i Burkes —va dir en Harry— i va posar-se a atabalar l’amo, en Borgin, perquè l’ajudés a reparar no sé què. I va dir a en Borgin que volia que li guardés una altra cosa. Per la manera com ho va dir, va semblar que fos una cosa igual que la que necessitava arreglar, com si fessin parella. I…

En Harry va respirar fondo.

—Encara hi ha una altra cosa. Vam veure que en Malfoy va fer un bot terrible quan la senyora Malkin va fer acció de tocar-li el braç esquerre. Crec que l’han marcat amb la marca de les forces del mal. Crec que ha substituït el seu pare com a cavaller de la mort.

El senyor Weasley va quedar desconcertat. Passat un moment va dir:

—Harry, dubto que l’Innominable permetés mai que un noi de setze anys…

—Sap ningú realment què és capaç i què no és capaç de fer l’Innominable? —va demanar en Harry, contrariat—. Perdoni, senyor Weasley, però no creu que valdria la pena investigar-ho? Si en Malfoy vol que li reparin alguna cosa, i necessita amenaçar en Borgin perquè l’hi faci, segur que és alguna cosa de màgia negra o alguna cosa dolenta, no creu?

—Si t’haig de ser sincer, Harry, en dubto molt —va dir el senyor Weasley amb veu pausada—. Pensa que, quan van detenir en Lucius Malfoy, li vam escorcollar la casa. Ens en vam emportar tot el que es pogués considerar perillós.

—Doncs crec que s’hi van deixar alguna cosa —va dir en Harry, tossut.

—Potser sí —va dir el senyor Weasley; però en Harry hauria jurat que el senyor Weasley li seguia la veta.

Darrere seu es va sentir un xiulet; quasi tothom havia pujat al tren, que ja tancava les portes.

—T’hauràs d’afanyar —va dir el senyor Weasley.

En aquell mateix moment, la senyora Weasley cridava:

—Corre, Harry!

Va afanyar-se, i el senyor i la senyora Weasley el van ajudar a carregar el bagul al tren.

—Vindràs a passar el Nadal amb nosaltres, rei; ja hem quedat entesos amb en Dumbledore, o sigui que ens veurem aviat —va dir la senyora Weasley per la finestreta, en el moment que en Harry tancava la porta de cop des de dalt i el tren arrencava—. Cuida’t molt i…

El tren va començar a agafar velocitat.

—… fes bondat i…

Ara corria per no quedar enrere.

—… vigila!

En Harry va saludar amb la mà fins que el tren va fer un revolt i ell va deixar de veure el senyor i la senyora Weasley, i tot seguit es va tombar per veure on havien anat a parar els altres. Va donar per descomptat que en Ron i l’Hermione devien estar enclaustrats al vagó dels delegats, però va descobrir la Ginny al passadís una mica enllà, xerrant amb uns quants companys. Se n’hi va anar, arrossegant el bagul.

Tothom se’l va quedar mirant descaradament mentre s’acostava. N’hi va haver que fins i tot aixafaven la cara contra la finestreta del compartiment per veure’l. En Harry s’imaginava que aquell trimestre la gent badaria més i es quedaria més encantada mirant-lo a causa de tots els rumors sobre «l’Elegit» que havien aparegut al Periòdic Profètic, i estava mentalitzat per aguantar-ho, però allò de ser el centre de l’atenció de tothom no li agradava gens. Va picar la Ginny a l’espatlla:

—Vols que busquem un compartiment?

—No puc, Harry; he quedat amb en Dean per anar junts —va dir la Ginny en to amable—. Fins després.

—Fins després —va dir en Harry. Mentre la Ginny se n’anava, amb la seva llarga cabellera roja onejant-li, va experimentar una estranya sensació de contrarietat. S’havia acostumat tant a la seva presència al llarg de bona part de l’estiu que quasi havia oblidat que la Ginny no anava amb en Ron, l’Hermione i ell durant el curs. De cop va tornar a la realitat i va mirar al seu voltant: estava rodejat de tot de noies embadalides.

—Ei, Harry! —va dir darrere seu una veu coneguda.

—Neville! —va dir en Harry, traient-se un pes de sobre, i quan es va tombar va veure un noi cara-rodó que s’obria pas cap a ell.

—Hola, Harry —va dir una noia de cabells llargs i ulls grossos i somiosos, que era darrere mateix d’en Neville.

—Hola, Luna, com estàs?

—Molt bé, gràcies —va dir la Luna. Estrenyia contra el pit una revista, a la portada de la qual s’anunciava amb grans caràcters que a dintre hi havia unes ulleres de mirar fantasmes.

—El Tafaner continua anant fort, pel que veig —va dir en Harry, que sentia una vaga simpatia per aquella revista pel fet que l’any anterior hi haguessin publicat una entrevista seva en exclusiva.

—Sí, les vendes han pujat força —va dir la Luna amb satisfacció.

—Busquem un lloc per seure —va proposar en Harry, i tots tres van començar a travessar el tren passant pel mig d’un exèrcit d’alumnes silenciosos de mirada inquisitiva. Al final van trobar un compartiment buit, i en Harry s’hi va esmunyir agraït.

—Ens miraven a nosaltres i tot —va dir en Neville, assenyalant-se a si mateix i a la Luna— perquè anem amb tu!

—També us miraven perquè també éreu a la Conselleria —va dir en Harry mentre pujava el seu bagul fins a la lleixa dels equipatges—. No ho vau veure, que la nostra aventura va sortir tota explicada al Periòdic Profètic?

—Sí, i em pensava que la meva àvia s’enfadaria de tanta propaganda —va dir en Neville—, però va estar encantada. Diu que per fi començo a ser digne del meu pare. Mireu, m’ha comprat una vareta nova!

La va treure i la va ensenyar a en Harry.

—Fusta de cirerer i pèl d’unicorn —va dir tot orgullós—. Ens sembla que ha sigut una de les últimes que ha venut l’Ollivander, perquè es va esfumar l’endemà… Ep, Pau, vine aquí!

I es va ajupir sota el seient per recuperar el seu gripau, que acabava de protagonitzar un dels seus freqüents intents de fuga.

—Aquest any continuarem fent reunions de l’ED, Harry? —va voler saber la Luna mentre desenganxava unes ulleres psicodèliques del mig d’El Tafaner.

—Ara que ja no tenim la professora Umbridge no caldrà, no? —va dir en Harry mentre s’asseia. En Neville es va fúmer un cop al cap contra el seient quan en sortia de sota. Feia molta cara de desil·lusionat.

—M’agradava molt, l’ED! En vaig aprendre molt, amb tu!

—A mi les reunions també m’agradaven —va dir la Luna amb aire desmenjat—. Era com tenir amics.

Aquest comentari descarnat era un de tants dels que la Luna deia, i que causaven a en Harry un sentiment que oscil·lava entre la pietat i la torbació. Abans que pogués respondre, però, es va sentir enrenou a fora de la porta del compartiment: un grup de noies de quart xerrava i reia fluix apinyat a l’altra banda del vidre.

—Demana-l’hi!

—Demana-l’hi tu!

—Ja l’hi demano jo!

I una noia d’aire decidit amb ulls negres grossos, barbeta prominent i llarga cabellera negra, es va obrir pas fins a la porta.

—Hola, Harry. Em dic Rosana Vana —va dir, amb veu alta i ferma—. Vols venir al nostre compartiment? No et quedis amb ells, si no vols —va afegir en veu baixa assenyalant el cul d’en Neville, que tornava a sobresortir de sota el seient perquè encara buscava el seu gripau, i la Luna, que s’havia posat les ulleres de mirar fantasmes que regalava El Tafaner i tenia un aspecte de mussol esperitat i multicolor.

—Són amics meus —va dir en Harry amb fredor.

—Ah —va dir la noia, amb molta cara de sorpresa—. Ah. Així res.

I es va retirar i va tancar la porta corredissa des de fora.

—La gent s’imagina que els amics que tens són més interessants que nosaltres —va dir la Luna, manifestant novament el seu comprometedor do de dir les coses pel seu nom.

—Vosaltres ho sou —va dir en Harry en to eixut—. Cap d’ells no era a la Conselleria. Cap d’ells no va lluitar al meu costat.

—Acabes de dir una cosa molt amable —va respondre-li la Luna amb una rialla, i es va apujar les ulleres de mirar fantasmes per continuar llegint El Tafaner.

—Contra «ell» no hi vam lluitar, nosaltres, per això —va dir en Neville, sortint de sota el seient amb els cabells plens de pols i de borró i amb en Pau el gripau a la mà fent cara de resignació—. Tu sí. Hauries de sentir el que diu la meva àvia, de tu. «Aquest Harry Potter té més pebrots que tota la Conselleria d’Afers Màgics junta!». Si et tingués de nét seria la dona més feliç del món…

En Harry va fer una rialleta forçada i es va afanyar a encetar el tema de les notes dels GNOM. En Neville va començar a dir-li les seves, tot posant en dubte que li deixessin fer el MAG de Transfiguració havent tret només un suficient, però en Harry se’l mirava sense escoltar-lo.

La infància d’en Neville havia quedat destrossada per culpa d’en Voldemort igual que la d’en Harry, però en Neville no es podia imaginar que el destí d’en Harry hauria pogut correspondre-li a ell. La profecia s’hauria pogut referir d’entrada tant a l’un com a l’altre; però, per raons inescrutables que només coneixia ell, en Voldemort havia decidit creure que la profecia parlava d’en Harry.

Si en Voldemort hagués triat en Neville, ara en Harry tindria en Neville al davant marcat per la cicatriu en forma de llampec i pel pes de la profecia… O no? ¿La mare d’en Neville hauria sacrificat la vida per salvar-lo, tal com la Lily l’havia sacrificat per en Harry? Segur que sí… Però, i si no hagués pogut interposar-se entre el seu fill i en Voldemort? No hi hauria hagut cap «elegit», doncs, en aquest cas? ¿Hi hauria hagut només un seient buit on ara seia en Neville, i un Harry sense cicatriu que hauria rebut un petó de comiat de la seva pròpia mare, i no de la d’en Ron?

—Harry, que no et trobes bé? Fas una cara estranya —va dir en Neville.

En Harry va fer un bot.

—Perdona. És que…

—Que t’ha picat un burifer? —va dir la Luna, interessant-s’hi, estudiant en Harry a través de les seves enormes ulleres de colors.

—Un què?

—Un burifer… Són invisibles, se’t fiquen per les orelles i et deixen atordit —va dir—. Abans m’ha semblat sentir-ne el brunzit.

I va agitar les mans en el buit, com si es volgués treure de sobre unes grans arnes invisibles. En Harry i en Neville es van mirar de reüll i van començar a parlar de quidditch.

A fora del tren feia un temps tan variable com el que havia fet durant tot l’estiu: travessaven grans boirades gèlides, i de cop n’emergien per trobar la claror d’un sol esmorteït. Enmig d’una d’aquestes clarianes, en què el sol quasi es veia sense ni un vel de boirina, en Ron i l’Hermione van treure finalment el cap al compartiment.

—Espero que el carro amb el pica-pica passi aviat, perquè m’estic morint de gana —va dir en Ron amb delit, i es va deixar caure al seient al costat d’en Harry acariciant-se la panxa—. Hola, Neville; hola, Luna. Saps què? —va afegir, adreçant-se a en Harry—. En Malfoy no és delegat. Està al seu compartiment amb companys seus d’Slytherin; l’hem vist ara venint cap aquí.

En Harry es va redreçar, interessat: no era propi d’en Malfoy desaprofitar una oportunitat com aquella per demostrar el seu poder com a delegat, un poder del qual tant havia abusat al llarg de tot el curs anterior.

—Què ha fet quan us ha vist?

—El que fa sempre —va dir en Ron amb indiferència, fent un gest groller amb la mà—. No és propi d’ell, per això, eh que no? Bé, sí que ho és —va afegir, tornant a fer el mateix gest—, però com és que no es dedica a emprenyar els alumnes de primer?

—No ho sé —va dir en Harry, cavil·lant. ¿Allò no volia dir que en Malfoy tenia coses més importants en què pensar que fer la punyeta als alumnes més joves?

—Potser li agradava més ser de la patrulla inquisitorial —va dir l’Hermione—. Potser després d’allò ara li sembla poca cosa ser delegat.

—No ho crec —va dir en Harry—. Més aviat crec que…

Abans que pogués exposar la seva teoria, però, la porta del compartiment es va tornar a obrir i va entrar esbufegant una nena de tercer.

—M’han dit que entregui això a en Neville Longbottom i a en Harry P-Potter —va dir, trencant-se-li la veu i posant-se vermella quan en Harry la va mirar als ulls. Tenia a la mà dos pergamins cargolats amb una cinta violeta. Perplexos, en Harry i en Neville van agafar cada un el seu pergamí i la nena va sortir entrebancant-se del compartiment.

—Què és? —va voler saber en Ron mentre en Harry descargolava el seu pergamí.

—Una invitació —va dir en Harry.

Harry,

Seria un honor per a mi que passessis pel compartiment C per compartir un piscolabis amb mi.

Atentament,

Professor H.E.F. Llagot



—Qui és aquest professor Llagot? —va demanar en Neville, mirant amb perplexitat la seva invitació.

—Un de nou —va dir en Harry—. Hi haurem d’anar, no?

—I a mi per què em convida? —va demanar en Neville, neguitós, com si esperés un càstig.

—Ni idea —va dir en Harry, cosa que no era ben veritat, encara que no sabia segur si el seu pressentiment era correcte—. Fem una cosa —va afegir, dominat per un llampec d’inspiració—: anem-hi sota la capa que fa invisible, i de passada podrem espiar en Malfoy per veure què maquina.

Aquest pla, però, va quedar en no res, perquè els passadissos eren plens de gent que estava pendent del carro del pica-pica i amb la capa no s’hi podia passar de cap manera. En Harry va tornar-la a ficar a la motxilla a contracor, pensant que hauria estat bé posar-se-la per estalviar-se tota l’expectació que la seva presència despertava, que havia anat a més des del primer volt que havia fet pel tren. De tant en tant algun alumne sortia d’una revolada del compartiment per observar-lo més bé. L’excepció va ser la Xo Xang, que s’hi va amagar quan va veure que en Harry s’acostava. En el moment que en Harry passava per davant de la finestreta va veure-la conversant animadament amb la seva amiga Marietta, que tot i portar un bon tou de maquillatge a la cara no aconseguia acabar de dissimular l’estranya granissada que encara hi tenia. En Harry va passar de llarg amb un somriure forçat a la boca.

Quan van arribar al compartiment C, de seguida van veure que no eren els únics convidats del professor Llagot, tot i que, per l’entusiasme amb què el professor el va rebre, en Harry devia ser el més esperat.

—Hola, nano! —li va dir el professor Llagot, que quan es va aixecar en veure’l va semblar que omplís tot l’espai que quedava lliure al compartiment amb la panxa revestida de vellut. La calba lluent i els bigotis grisos que lluïa li brillaven al sol amb tant d’esclat com els botons daurats de l’armilla—. M’alegro que hagis vingut! I tu deus ser en Longbottom!

En Neville va assentir amb el cap, amb aire esporuguit. El professor Llagot els va convidar a seure amb un gest, i es van acomodar l’un davant de l’altre als dos seients que quedaven buits, que eren els de més a prop de la porta. En Harry va donar una llambregada als altres convidats. Va reconèixer un Slytherin del seu curs, un noi negre i alt de pòmuls prominents i ulls estirats; també hi havia dos nois de setè que en Harry no coneixia i, encaixada al racó al costat del professor Llagot i amb cara de no saber ben bé què feia allà, la Ginny.

—Què, els coneixeu a tots? —va demanar el professor Llagot a en Harry i a en Neville—. En Blaise Zabini segur, que fa el mateix curs que vosaltres…

En Zabini no va fer cap gest de confirmació ni de salutació, i en Harry i en Neville tampoc: els alumnes de Gryffindor i els de Slytherin no es podien veure per principi.

—Aquest és en Cormac McLaggen, amb qui potser heu coincidit alguna vegada… No?

En McLaggen, un xicot corpulent amb els cabells de punta, va aixecar la mà i en Harry i en Neville van correspondre-li amb un moviment de cap.

—… i aquest és en Marcus Belby, que no sé si…

En Belby, un noi prim i d’aspecte nerviós, els va adreçar un somriure forçat.

—… i aquesta noieta encisadora m’ha dit que us coneixia! —va acabar dient el professor Llagot.

La Ginny va fer una rialleta a en Harry i a en Neville des de darrere l’esquena del professor.

—Estic encantat de tenir-vos aquí —va dir el professor Llagot amb veu càlida—. Així tinc l’oportunitat de coneixe-us a tots una mica més bé. Teniu, agafeu un tovalló. M’he preparat jo mateix un pica-pica, perquè el carro, pel que recordo, porta sobretot varetes de regalèssia, i el sistema digestiu d’un home gran com jo no tolera gaire bé totes aquestes coses… Faisà, Belby?

En Belby va tenir un sobresalt, i va acceptar una cosa que tenia l’aspecte de mig faisà fred.

—Ara deia a en Marcus que vaig tenir el plaer de fer classe al seu tiet Dàmocles —va dir el professor Llagot a en Harry i en Neville mentre passava una panera de panets de Viena—. Un bruixot notable, certament notable, que es mereix del tot l’orde de Merlí que se li ha concedit. El veus gaire, el teu tiet, Marcus?

La mala sort va voler que en Belby acabés de ficar-se a la boca un tall molt gros de faisà, i que, amb l’afany per respondre al professor Llagot, se l’empassés massa de pressa i s’ennuegués.

—Anapneo —va dir el professor Llagot sense immutar-se, apuntant amb la vareta en Belby, que de cop va perdre el to morat de la cara i va recuperar el pas de l’aire.

—No, no gaire, no —va dir esbufegant, amb els ulls plorosos.

—És clar, deu anar enfeinat —va dir el professor Llagot, mirant en Belby inquisitivament—. Segur que la poció d’escanyallops no se la va inventar sense haver de suar molt!

—M’imagino que sí… —va dir en Belby, que feia cara de tenir por de començar a mastegar un altre tros de faisà si abans no estava convençut que el professor Llagot havia acabat d’interrogar-lo—. Passa que el meu pare i ell no s’entenen gaire, sap, i no el conec gaire…

La veu se li va començar a apagar quan va veure que el professor Llagot li adreçava un somriure glacial i es tombava cap a en McLaggen.

—En canvi tu, Cormac —va dir el professor Llagot—, tinc entès que veus sovint el teu oncle Tiberi, perquè té una fotografia molt maca de vosaltres dos caçant cua-rutllats… a Norfolk, em sembla, oi?

—Ui, sí; molt divertit, va ser —va dir en McLaggen—. Hi vam anar amb la Bertie Higgs i amb en Rufus Scrimgeour. Això va ser abans que el nomenessin conseller, és clar…

—També coneixes la Bertie i en Rufus, doncs? —va dir el professor Llagot amb un somriure radiant, mentre ara oferia als presents una plateta de pastissos; a en Belby, però, no l’hi va acostar—. Diguem una cosa…

Era tal com en Harry havia vist a venir que seria: a tots els havia convidat perquè tenien relació amb alguna persona coneguda o influent; a tots, menys a la Ginny. En Zabini, que va respondre a la sessió de preguntes després d’en McLaggen, va resultar que tenia una mare bruixa famosa per la seva bellesa (pel que en Harry va pescar, s’havia casat set vegades, i tots els marits s’havien mort misteriosament i li havien deixat muntanyes de diners). En Neville va ser el següent; van ser deu minuts molt violents, perquè els pares d’en Neville, aurors reconeguts, havien acabat bojos a causa de les tortures que els havien infligit la Bel·latrix Lestrange i un parell de cavallers de la mort amics d’ella. Al final de l’interrogatori a en Neville, en Harry va tenir la sensació que el professor Llagot es reservava el judici sobre en Neville, esperant saber si posseïa alguna de les aptituds dels seus pares:

—I ara —va dir el professor Llagot, entregirant el seu tronc voluminós al seient amb l’aire del presentador que presenta el número principal del seu espectacle— en Harry Potter! Per on comencem? No vaig tenir ocasió de conèixer-te prou, quan vam coincidir ara a l’estiu! —Va quedar-se un moment contemplant en Harry com si es tractés d’un tall de faisà especialment gros i suculent, i tot seguit va dir—: «L’Elegit», et diuen ara!

En Harry no va dir res. En Belby, en McLaggen i en Zabini no li treien l’ull de sobre.

—S’ha de reconèixer, de totes maneres —va dir el professor Llagot, mirant en Harry fixament—, que aquests rumors fa anys que corren… Recordo que, després d’aquella nit desgraciada, quan la Lily i en James… mentre que tu vas sobreviure, ja es va dir que devies tenir poders superiors als normals…

En Zabini va deixar anar un estossec que sens dubte volia ser d’escepticisme sarcàstic, i tot seguit una veu indignada es va deixar sentir de darrere el professor.

—És clar, Zabini, com que tu ets tan bo… quan es tracta d’exhibir-se…

—Ai, ai, ai… —va fer el professor Llagot amb una rialleta complaguda, tombant-se cap a la Ginny, que tenia la vista clavada en Zabini tot i aquella gran panxa que els separava—. Vigila, Blaise, que a aquesta noieta li he vist fer un conjur de diablons alats impressionant, quan he passat pel seu vagó! Jo de tu no la faria enfadar!

En Zabini es va limitar a fer cara de menyspreu.

—Tornant als rumors d’aquest estiu —va dir el professor Llagot—, i encara que un acabi no sabent què creure’s i què no (perquè ja se sap que el Periòdic Profètic publica notícies inexactes i s’equivoca), sembla fora de dubte, vist el gran nombre de testimonis presencials, que hi va haver una alteració important de l’ordre a la Conselleria i que tu eres al rovell de l’ou!

En Harry, que va veure que no podria deseixir-se’n sense mentir descaradament, va assentir amb el cap però va continuar callat. El professor Llagot se’l va mirar amb un somriure radiant.

—Sempre tan modest; no m’estranya, que en Dumbledore n’estigui tant, de tu… Així doncs, és veritat que hi vas ser, eh? De les altres coses que s’expliquen, però, de tan sensacionals que són, un no sap què creure-se’n… Això d’aquesta profecia fabulosa, per exemple…

—No en vam sentir cap, de profecia —va dir en Neville, que es va tornar vermell com un pebrot mentre parlava.

—És veritat —va dir la Ginny, fent-li costat—. En Neville i jo també hi érem, i totes aquestes bestieses de «l’Elegit» són cosa del Periòdic Profètic, que sempre s’ho inventa tot.

—Vosaltres dos també hi éreu? —va dir el professor Llagot tot interessat, mirant primer la Ginny i després en Neville amb un somriure expectant, però tant ella com ell es van mantenir muts—. Sí, és cert que el Periòdic Profètic exagera sovint, tens raó… —va continuar el professor Llagot, amb un timbre de decepció a la veu—. Recordo que la Gwenog em deia… em refereixo a la Gwenog Jones, evidentment, la capitana de les Harpies de Holyhead…

Va perdre’s en una llarga i avorrida divagació, però en Harry va tenir la impressió que el professor Llagot no s’havia deixat convèncer per les explicacions d’en Neville i la Ginny i que el tornaria a assetjar a preguntes.

La tarda va transcórrer amb més anècdotes sobre bruixots il·lustres que el professor Llagot havia tingut d’alumnes, tots els quals havien tingut l’honor de formar part del que ell en deia «club dels llagoters» de Hogwarts. En Harry es moria de ganes d’anar-se’n, però no se li acudia cap manera de fer-ho educadament. Al final el tren va sortir d’un altre llarg tram de boira i el professor Llagot va mirar a fora, enlluernat per la claror rogenca del crepuscle.

—Valga’m Déu, però si ja es comença a fer fosc! Ni me n’havia adonat, que havien encès els llums! Hauríeu de començar a posar-vos l’uniforme. McLaggen, passa qualsevol dia pel meu despatx que et deixaré aquell llibre sobre els cuarutllats. Harry, Blaise, veniu quan vulgueu. I tu també, noieta —va afegir, picant l’ullet a la Ginny—. Vinga, afanyeu-vos, afanyeu-vos!

En el moment de sortir al passadís fosc, en Zabini va passar pel costat d’en Harry i li va llançar una mala mirada que en Harry li va tornar amb escreix. En Harry, la Ginny i en Neville van desfer camí tren enllà darrere en Zabini.

—Sort que ja ha passat —va murmurar en Neville—. Quin home més estrany, no?

—Sí, una mica —va dir en Harry, amb els ulls clavats en Zabini—. Ginny, com és que també hi eres?

—Ha vist com encantava en Zacharias Smith —va dir la Ginny—, aquell poca-solta de Hufflepuff que era amb nosaltres a l’ED, saps qui vull dir? No parava de demanar-me què havia passat a la Conselleria i al final m’ha acabat carregant tant que l’he embruixat… Quan el professor Llagot ha entrat m’he imaginat que era per castigar-me, però ha sigut perquè ho ha trobat un conjur molt bo i m’ha convidat al seu piscolabis! Quina bestiesa, no?

—Trobo que és una raó per convidar algú molt més vàlida que no el fet de tenir una mare famosa —va dir en Harry, mirant amb expressió sorruda el clatell d’en Zacharias— o un tiet que…

Va callar de cop. Li acabava de venir una cosa a la ment, una idea temerària però que prometia molt… Al cap d’un moment, en Zabini tornaria a entrar al compartiment dels alumnes de Slytherin de sisè, on hi havia en Malfoy, convençut de tenir només com a oients els seus companys de residència… Si en Harry aconseguia entrar darrere d’en Zabini sense que el veiessin, vés a saber què veuria o què sentiria! Faltava poc perquè arribessin, això era veritat —mitja hora escassa fins a l’estació de Hogsmeade, pel que es deduïa del paisatge agrest que passava com una exhalació per les finestres—; però, com que no semblava que ningú estigués disposat a prendre en consideració les sospites d’en Harry, ell mateix s’encarregaria de comprovar si eren certes o no.

—Fins d’aquí a un moment, nois —va dir en Harry amb un fil de veu mentre treia la capa que fa invisible i se la tirava a sobre.

—Però què…? —va demanar en Neville.

—Ja us ho explicaré després! —va fer en Harry amb un xiuxiueig, i va córrer darrere en Zabini tan silenciosament com va poder, encara que el trontoll del tren feia innecessària aquesta precaució.

Els passadissos havien quedat pràcticament buits. Quasi tothom havia tornat al seu vagó per posar-se l’uniforme de l’escola i tenir les coses a punt. En Harry s’havia acostat a en Zabini al màxim sense arribar a tocar-lo, però ni tan sols així va ser prou ràpid per esmunyir-se dintre el compartiment quan en Zabini va obrir la porta corredissa. Quan en Zabini va anar per tancar-la, en Harry va haver de posar-hi el peu per impedir que ho fes.

—Què li passa a aquesta porta? —va dir en Zabini, empipat, fent-la picar una vegada i una altra contra el peu d’en Harry.

En Harry va agafar la porta i la va obrir de cop, amb força; en Zabini, que encara tenia la mà a la maneta, va caure de costat i va anar a parar a la falda d’en Gregory Goyle, i en Harry, aprofitant l’enrenou, es va enfilar al seient encara buit d’en Zabini i va pujar fins a la lleixa dels equipatges. Va ser una sort que en Goyle i en Zabini s’emboliquessin en una disputa i això atragués l’atenció dels altres, perquè a en Harry li va fer tot l’efecte que se li havien vist els peus i els turmells un moment que la vora de la capa li voleiava; de fet, durant un instant angoixós li va semblar haver vist els ulls d’en Malfoy seguint el moviment d’una de les seves vambes en el moment que apujava el peu i l’amagava; però aleshores en Goyle havia tancat la porta d’una revolada i s’havia espolsat en Zabini del damunt; en Zabini havia caigut al seu seient mig atordit, en Vincent Crabbe s’havia tornat a concentrar en el còmic que llegia i en Malfoy, rient per sota el nas, s’havia tornat a estirar de través ocupant dos seients amb el cap a la falda de la Pansy Parkinson. En Harry es va arraulir com va poder a sota de la capa per tal de quedar amagat tot ell, i es va quedar mirant com la Pansy, amb un somriure satisfet a la boca, enretirava els cabells rossos i fins que li queien a en Malfoy sobre el front, com si es pensés que hi havia algú al món a qui li hauria agradat ser al seu lloc. Els llums que penjaven del sostre del vagó projectaven una claror viva a tot el compartiment, fins al punt que en Harry podia llegir totes les paraules del còmic d’en Crabbe, que el tenia just a sota.

—Què, Zabini? —va dir en Malfoy—. Què volia en Llagot?

—Res: relacionar-se amb persones ben relacionades —va dir en Zabini, que continuava mirant en Crabbe amb ràbia—. Però no n’ha trobat gaires.

No va semblar que aquesta notícia complagués gaire en Malfoy.

—Qui més havia convidat? —va voler saber.

—En MacLaggen, de Gryffindor —va dir en Zabini.

—Ah, és clar; el seu tiet és un peix gros de la Conselleria —va dir en Malfoy.

—… un altre que es diu Belby, de Ravenclaw…

—Aquest? Però si és un fantasma! —va dir la Pansy.

—… i en Longbottom, en Potter i la germana dels Weasley —va acabar en Zabini.

En Malfoy es va incorporar de cop, enretirant la mà de la Pansy amb un gest brusc.

—Ha convidat en Longbottom?

—M’imagino que sí; bé hi era —va dir en Zabini amb indiferència.

—Què té en Longbottom que pugui interessar a en Llagot?

En Zabini va arronsar les espatlles.

—En Potter, el gran Potter, s’entén: devia voler veure «l’Elegit» de prop —va dir en Malfoy en to burleta—; però què té d’especial, la germana dels Weasley?

—Agrada a molts nois —va dir la Pansy, mirant en Malfoy de reüll per veure com reaccionava—. Tu i tot, la trobes guapa, oi, Blaise? I això que tu ets molt exigent, en aquestes coses!

—A una descastada fastigosa com ella jo no m’hi acosto per més guapa que sigui —va dir en Zabini fredament, i la Pansy va fer cara de satisfacció. En Malfoy se li va tornar a estirar a la falda i va deixar que continués acariciant-li els cabells.

—Doncs em sap greu per en Llagot, perquè té molt mal gust. Això és que comença a repapiejar. És una pena, perquè el meu pare sempre m’ha dit que als seus bons temps era un gran bruixot. El meu pare havia sigut un dels seus alumnes predilectes. Segur que en Llagot no sabia que jo anava al tren, perquè si no…

—No comptis que et convidi —va dir en Zabini—. Quan he arribat m’ha demanat pel pare d’en Nott; es veu que havien sigut bons amics, però quan ha sabut que l’havien detingut a la Conselleria ha fet mala cara; i en Nott no ha rebut cap invitació… No crec que en Llagot hi tingui gaire interès, en els cavallers de la mort.

En Malfoy va fer cara de disgust, però va proferir una rialla forçada.

—Se me’n fum, per qui pugui tenir interès! Què és, aquest home, ben mirat? Un pobre professor. —En Malfoy va badallar histriònicament—. A més a més, potser el curs que ve ja no seré a Hogwarts, de manera que tant se me’n dóna que una vella glòria panxuda com ell s’interessi per mi o no.

—Què vols dir, amb això que el curs que ve potser no seràs a Hogwarts? —va dir la Pansy indignada, deixant d’amanyagar en Malfoy de cop.

—No se sap mai —va dir en Malfoy, amb l’ombra d’un somriure a la boca—. Potser… em dedicaré a coses més grans.

A en Harry, que continuava arrupit sota la capa a la lleixa d’equipatges, el cor li va començar a bategar de pressa. Què en dirien, d’això, en Ron i l’Hermione? En Crabbe i en Goyle miraven en Malfoy embadalits; es notava que no estaven assabentats de cap pla per dedicar-se a coses més grans. Fins i tot en Zabini va consentir que una expressió de curiositat alterés les seves faccions arrogants. La Pansy va tornar a posar-se a acariciar amb calma els cabells d’en Malfoy, amb cara de desconcert.

—Vols dir… servir-lo a «ell»?

En Malfoy va arronsar les espatlles.

—La meva mare vol que acabi els estudis; però personalment no veig que, tal com estan les coses, això sigui gaire important. Penseu-hi una mica: quan el Senyor de les Forces del Mal accedeixi al poder, creieu que es preocuparà gens per quants GNOM o quants MAG tindrem? Segur que no… Només tindrà en compte els serveis que se li hauran prestat i la lleialtat que se li haurà demostrat.

—I tu creus que podràs fer res per ell, només amb setze anys i sense els estudis acabats? —li va demanar en Zabini en to càustic.

—Que no has sentit el que acabo de dir? Potser tant se li’n dóna, que hagi acabat els estudis o no. Potser la missió que m’encomana no és una cosa que exigeixi estudis —va dir en Malfoy amb veu mel·líflua.

En Crabbe i en Goyle tenien tots dos la boca oberta com una gàrgola. La Pansy contemplava en Malfoy com si no hagués tingut mai al davant cap objecte tan digne de veneració com ell.

—Ja veig Hogwarts —va dir en Malfoy, que es notava que disfrutava de l’expectació que havia creat, assenyalant la finestra fosca—. Hauríem de començar a posar-nos l’uniforme.

En Harry estava tan concentrat observant en Malfoy que no es va adonar que en Goyle allargava els braços per agafar el seu bagul, i en el moment que en Goyle el baixava li va picar al pols. En Harry va deixar anar un esbufec de dolor sense voler, i en Malfoy va aixecar la vista cap a la lleixa dels equipatges amb el front arrufat.

En Harry no tenia por d’en Malfoy, però no li atreia gaire la possibilitat que una colla d’alumnes rivals d’Slytherin el descobrís amagat a sota de la seva capa que fa invisible. Amb els ulls encara enllagrimats i amb un zub-zub al pols, va treure la vareta, vigilant de no fer voleiar la capa, i va esperar, contenint la respiració. Es va treure un pes de sobre, però, quan li va semblar que en Malfoy arribava a la conclusió que havien sigut imaginacions seves, perquè es va posar l’uniforme igual que els altres, va tancar el bagul i, en el moment que el tren començava a frenar a batzegades, es va cordar fins al coll una gruixuda capa de viatge nova.

En Harry va veure que els passadissos es tornaven a omplir, i va pregar perquè l’Hermione i en Ron li baixessin l’equipatge a l’andana, perquè no es podria moure d’on era fins que el compartiment no fos buit. Finalment, amb una última sotragada, el tren es va parar del tot. En Goyle va descórrer la porta i es va obrir pas, amb en Crabbe i en Zabini al darrere, cap a un grup d’alumnes de segon, que va fer fora a empentes.

—Vés passant —va dir en Malfoy a la Pansy, que l’esperava amb el braç aixecat com si comptés que ell li agafaria la mà—. Haig de mirar una cosa.

La Pansy se’n va anar. En Harry i en Malfoy eren sols al compartiment. La gent anava avançant pel passadís i anava baixant a l’andana. En Malfoy es va acostar a la porta del compartiment i en va abaixar les persianes perquè ningú espiés des del passadís. Fet això es va inclinar sobre el bagul i el va tornar a obrir.

En Harry va treure el cap per la vora de la lleixa d’equipatges, amb el cor bategant-li més de pressa encara. Què volia amagar en Malfoy a la Pansy? Potser estava a punt de veure aquell misteriós objecte trencat que era tan important reparar!

—Petrificus totalus!

Per sorpresa, en Malfoy va apuntar amb la vareta a en Harry, que va quedar paralitzat instantàniament. Com si fos a càmera lenta, va caure de la lleixa dels equipatges i es va desplomar, amb una dolorosa patacada que va fer trontollar el terra, als peus d’en Malfoy, amb la capa que fa invisible sota el cos, ara del tot visible, amb les cames encara plegades absurdament fent un quatre. No podia bellugar ni un múscul; només podia mirar enlaire, on veia que en Malfoy somreia obertament.

—M’ho he pensat —va dir, exultant—. He sentit el cop que t’ha fumut en Goyle amb el bagul. I quan en Zabini ha tornat m’ha semblat veure una cosa blanca que passava volant… —Els ulls se li van quedar un moment clavats en el calçat esportiu d’en Harry—. Eres tu qui no deixava tancar-se la porta quan en Zabini ha entrat, oi?

Va quedar-se mirant en Harry una estona.

—No has sentit res important, Potter. Però ara que et tinc aquí…

Va clavar una coça amb força a la cara d’en Harry. En Harry va notar que se li havia partit el nas, i que li començava a rajar sang.

—Això és pel meu pare. Aviam…

En Malfoy va clavar una estrebada a la capa que fa invisible per treure-la de sota el cos immobilitzat d’en Harry i l’hi va tirar per sobre.

—No crec que et trobin fins que el tren torni a ser a Londres —va dir amb veu serena—. Fins una altra, Potter… o potser no.

I, trepitjant els dits de les mans d’en Harry amb tota la mala fe, en Malfoy va sortir del compartiment.





8. L’Snape se surt amb la seva


En Harry no podia bellugar ni un múscul. Es va quedar allà estirat, sota la capa que fa invisible, notant com li anava rajant sang del nas, tèbia i molla, cara avall, i sentint les veus i el trepig de passos al passadís. El primer pensament que va tenir va ser que algú devia haver encarregat de donar un cop d’ull als compartiments abans que el tren tornés a arrencar, però no va trigar a caure en el fet que, ni que algú mirés a dintre del compartiment on era, no hi veuria ni hi sentiria res. Desanimat, va pensar que només li quedava l’esperança que algú altre hi entrés i ensopegués amb ell.

En Harry no havia tingut tanta tírria a en Malfoy com en aquells moments, estirat ridículament de panxa enlaire com una tortuga, amb nàusees per culpa de la sang que li queia degotant a la boca oberta. En quin embolic més absurd s’havia ficat… I ara els últims passos començaven a apagar-se; tothom anava desfilant per l’andana fosca enllà; se sentia el rossegall dels baguls i el murmuri fort de les converses.

En Ron i l’Hermione es pensarien que havia baixat del tren sense esperar-los. Quan arribessin a Hogwarts i s’asseguessin al Gran Saló, aixequessin la vista i donessin unes quantes llambregades a banda i banda de la taula de Gryffindor i finalment s’adonessin que no hi era, ell segur que ja seria a mig camí de Londres.

Va intentar emetre algun so, ni que fos un ronc, però no va poder. De cop va recordar que alguns bruixots, com en Dumbledore, podien fer encanteris sense parlar, i va intentar invocar la vareta, que li havia caigut de la mà, repetint mentalment les paraules «appropinquet vareta» una vegada i una altra, però no va passar res.

Va semblar-li sentir la remor dels arbres que envoltaven l’estany, i l’udol distant d’una òliba, però cap senyal de cap escorcoll, ni tan sols (va avergonyir-se una mica d’esperar-ho) cap cor espantat de veus preguntant-se on era en Harry Potter. Va envair-lo la desesperació d’imaginar-se la corrua dels carruatges tirats pels cavalls vesprals sotraguejant en direcció a l’escola i les riallades esmorteïdes sortint del carruatge on devia anar en Malfoy, on explicaria als seus companys de Slytherin com havia derrotat en Harry.

El tren va fer una arrencada brusca i en Harry va rodolar fins a quedar de costat. Ara tenia davant dels ulls el sota polsós dels seients en comptes del sostre. El terra va començar a vibrar i la màquina es va engegar amb un esbufec. El Hogwarts Express se n’anava, i ningú sabia que ell encara era a dalt…

De cop va notar que la capa que fa invisible deixava de cobrir-lo i a sobre seu va sentir una veu que deia:

—Hola, Harry!

Va haver-hi una fogonada de llum vermella i el cos d’en Harry va perdre la rigidesa; va recuperar una mica la dignitat asseient-se a terra, es va afanyar a eixugar-se la sang de la cara ferida amb el dors de la mà i va aixecar la vista per mirar la Nimfadora Tonks, que tenia a la mà la capa que li acabava de treure del damunt.

—Ens hauríem d’afanyar a baixar —va dir, veient que les finestres del tren quedaven enfosquides de vapor i que el tren començava a sortir de l’estació—. Vine, que saltarem.

En Harry va sortir corrents al passadís darrere d’ella. La Nimfadora va obrir la porta del tren i va saltar a l’andana, que va semblar que se n’anava enrere a causa de la velocitat del tren. En Harry la va imitar, va tentinejar una mica en tocar a terra i es va redreçar a temps per veure com el vermell lluent de la locomotora s’allunyava, feia el primer revolt i es perdia de vista.

L’aire fred de la nit va calmar-li les fiblades que li feia el nas. La Nimfadora l’observava, cosa que el va fer sentir-se incòmode i disgustat amb si mateix per haver sigut descobert en aquella situació ridícula. Sense dir res, ella li va tornar la capa que fa invisible.

—Qui ha sigut?

—En Draco Malfoy —va dir en Harry amb rancúnia—. Gràcies per…

—De res —va dir la Nimfadora, sense somriure. Pel que la penombra li permetia distingir, la Nimfadora tenia els mateixos cabells de color d’ala de mosca i el mateix aire ensopit de quan havien coincidit al Cau—. Si t’estàs quiet et curaré el nas.

A en Harry la idea no el va entusiasmar: havia pensat que aniria a veure la senyora Pomfrey, la infermera, de qui es refiava una mica més pel que feia a sortilegis guaridors, però va pensar que era mala educació dir-ho i es va quedar immòbil i amb els ulls tancats.

—Episkey —va dir la Nimfadora.

En Harry es va notar el nas molt calent, i de cop molt fred. Va aixecar una mà i se’l va tocar amb cautela. Semblava curat.

—Moltes gràcies!

—Valdrà més que et tornis a posar la capa que fa invisible per anar fins a l’escola —va dir la Nimfadora, encara sense somriure. En el moment que en Harry es cobria amb la capa, la Nimfadora va agitar la vareta i en va sorgir un descomunal ésser de quatre potes que es va perdre en la foscor.

—Que era un patronus? —li va demanar en Harry, que havia vist que en Dumbledore enviava missatges d’aquesta manera.

—Sí; així passo avís al castell que t’he trobat, perquè no pateixin. Vinga, valdrà més que no ens entretinguem.

Van enfilar el camí que portava a l’escola.

—Com és que m’has trobat?

—M’he adonat que no havies baixat del tren, i, com que sabia que tenies la capa, he pensat que et devies haver amagat per alguna cosa. I quan he vist les persianes d’aquest compartiment abaixades he decidit entrar a donar-hi un cop d’ull.

—Què hi fas, tu, aquí, ben mirat? —va voler saber en Harry.

—Estic destinada a Hogsmeade, per donar protecció extra a l’escola.

—Hi estàs destinada tu i prou, o…?

—No, també hi ha en Proudfoot, en Savage i en Dawlish.

—En Dawlish, aquell auror que en Dumbledore va atacar l’any passat?

—Ni més ni menys.

Van anar pujant pel camí fosc i desert, seguint les roderes recents que hi havien deixat els carruatges. En Harry va mirar la Nimfadora de reüll des de sota la capa. L’any passat era tafanera (fins al punt de fer-se una mica carregosa algunes estones), reia per qualsevol cosa i no parava de fer bromes. Ara, en canvi, se la veia més gran, i molt més seriosa i resoluda. Devia ser conseqüència del que havia passat a la Conselleria? Va pensar, incòmode, que l’Hermione li hauria aconsellat que digués a la Nimfadora algunes paraules de consol per la mort d’en Sírius, com ara que ella no n’havia tingut cap culpa, però no s’hi va veure amb cor. No la culpava de cap manera de la seva mort; n’era tan culpable com qualsevol altre de la colla (i molt menys que ell mateix), però s’estimava més no haver de parlar d’en Sírius si ho podia evitar. Van continuar caminant en silenci, doncs, sota la fredor de la nit, amb el ròssec de la llarga capa de la Nimfadora fent remor per terra.

Com que sempre hi havia aribat amb carruatge, en Harry no s’havia fixat mai en com quedava de lluny Hogwarts respecte a l’estació de Hogsmeade. Va respirar quan per fi va veure les altes columnes que flanquejaven el reixat, cada una coronada per un senglar alat. Tenia fred, tenia gana, i estava impacient per dir adéu a aquella Nimfadora trista que no coneixia. Quan va allargar la mà per empènyer les portes del reixat, però, es va trobar que estaven tancades amb una cadena.

—Alohomora! —va dir, confiat, apuntant al cadenat amb la vareta, però no va passar res.

—Aquest encanteri no les obrirà —va dir la Nimfadora—. En Dumbledore les ha embruixat personalment.

En Harry va mirar a dreta i esquerra.

—Podria saltar la paret —va proposar.

—No, no podries —va dir la Nimfadora en to categòric—. És plena de sortilegis contra intrusos. Aquest estiu han multiplicat les mesures de seguretat.

—Sent així —va dir en Harry, que començava a cansar-se de la poca col·laboració de la Nimfadora—, veig que hauré de passar la nit aquí al ras i esperar que es faci de dia.

—Et vénen a buscar —va dir la Nimfadora—. Mira.

Al peu del castell, lluny, es gronxava un fanal de mà. En Harry va estar tan content de veure’l que es va sentir amb ànim d’aguantar els retrets rogallosos d’en Filch per haver arribat tard i les seves amenaces de torturar-lo metòdicament aixafant-li els dits perquè millorés en puntualitat. Quan van tenir la claror groguenca del fanal a tres o quatre metres, però, i en Harry es va haver tret la capa que fa invisible per deixar-se veure, va reconèixer, amb un sentiment de profunda aversió, la llarga i negra cabellera greixosa i el nas aguilenc il·luminat per sota d’en Severus Snape.

—Vaja, vaja, vaja —va dir en to burleta l’Snape, mentre treia la vareta i picava al cadenat, cosa que va fer que les cadenes es retiressin sinuosament i el reixat s’obrís amb un grinyol—. M’alegro que s’hagi dignat a aparèixer, Potter, encara que, pel que veig, consideri que l’uniforme de l’escola desdiu de vostè.

—No m’he pogut canviar, no tenia el… —va començar en Harry, però l’Snape el va tallar.

—No cal que t’esperis, Nimfadora. En Potter ja està prou… segur, en companyia meva.

—Jo havia passat l’avís a en Hagrid —va dir la Nimfadora, arrufant el nas.

—En Hagrid encara no havia arribat al banquet de començament de curs, igual que en Harry Potter, i he decidit venir jo. Per cert —va dir l’Snape, deixant passar en Harry i quedant-se endarrerit—, tenia interès a veure el teu nou patronus.

Va tancar-li les portes del reixat a la cara amb estrèpit i va tornar a tocar amb la vareta les cadenes, que van tornar a lloc amb un dring metàl·lic.

—Trobo que t’esqueia més l’antic —va dir l’Snape, amb un inequívoc to de malícia a la veu—. El nou es veu feble.

Amb el balanceig del fanal, en Harry va veure, fugaçment, que a la Nimfadora se li dibuixava una expressió de disgust i de ràbia a la cara. Al cap d’un moment va tornar a quedar sumida en la foscor.

—Bona nit —li va dir en Harry entregirant-se, en el moment de començar a encaminar-se cap a l’escola al costat de l’Snape—. Gràcies per… tot.

—Adéu, Harry.

L’Snape no va obrir la boca durant una estona. En Harry se sentia tan encès de ràbia que li semblava impossible que l’Snape no s’abrasés. Tenia tírria a l’Snape des del dia que l’havia conegut, però se li havia entravessat per sempre més per la manera com s’havia comportat amb en Sírius. Digués el que digués en Dumbledore, en Harry havia tingut tot l’estiu per pensar-hi, i havia arribat a la conclusió que els comentaris sarcàstics de l’Snape a en Sírius sobre el fet que es mantingués amagat mentre els altres membres de l’orde del Fènix es jugaven la vida lluitant contra en Voldemort havien influït poderosament en la decisió d’en Sírius de córrer a la Conselleria la nit de la seva mort. En Harry s’hi mantenia ferm, perquè així podia donar-ne la culpa a l’Snape, cosa que no li desagradava gens, i també perquè sabia que, si hi havia algú a qui no li sabia greu que en Sírius fos mort, aquest algú era l’home que en aquells moments caminava al seu costat a les fosques a pas lleuger.

—Hauré de penalitzar Gryffindor amb cinquanta punts per aquest retard —va dir l’Snape—. I, aviam…, amb vint més per anar vestit de muggle. Em sembla que cap residència havia tingut mai punts negatius tan a començament de curs; ni tan sols hem començat el púding. Ha establert un rècord, Potter.

A en Harry li va semblar que la ràbia i la tírria que li bullien a dintre volguessin esclatar, però s’hauria estimat més tornar-se’n petrificat cap a Londres abans que explicar a l’Snape per què havia fet tard.

—Ha volgut fer una entrada sonada, oi? —va continuar l’Snape—. I, com que no disposava de cap cotxe volador, ha pensat que irrompre al Gran Saló a mig banquet podia ser un bon cop d’efecte.

En Harry va continuar callat, però va pensar que el pit li rebentaria. Sabia que l’Snape l’havia vingut a buscar ell expressament per aquella estona en què podria fer-li la guitza sense que ningú ho sentís.

Van arribar finalment al capdamunt de l’escalinata del castell, on se’ls va obrir de bat a bat la gran porta de roure de l’espaiós vestíbul embanderat, i, travessant la porta oberta del Gran Saló, els va rebre una eixordadissa de converses i rialles i de plats i gots. En Harry va pensar que, si aconseguia tornar-se a posar la capa que fa invisible, podria esmunyir-se fins al lloc que li corresponia de la llarga taula de Gryffindor (que tenia l’inconvenient de ser la més apartada del vestíbul) sense que ningú es fixés en ell.

Com si li hagués llegit el pensament, però, l’Snape li va dir:

—Res de capa. Que tothom el vegi quan entri, que segur que és el que volia.

En Harry va girar en rodó i va franquejar la porta: qualsevol excusa era bona per fugir de l’Snape. El Gran Saló, amb les seves quatre llargues taules de cada residència i la taula dels professors al fons de la sala, estava decorat, com sempre, amb espelmes que suraven a l’aire i feien brillar i resplendir les plates de sota. En Harry però, ho veia tot com un miratge enlluernador, i va anar tan de pressa que va passar per la taula de Hufflepuff sense que ningú es fixés encara en ell, fins al punt que, quan es van aixecar per mirar si era ell, ja havia descobert en Ron i l’Hermione i s’hi acostava a tot córrer esquivant els bancs.

—On t’havies…? Ostres, què t’ha passat a la cara? —va dir en Ron, mirant-lo estupefacte igual que tots els companys del voltant.

—Per què ho dius? Què hi tinc? —va dir en Harry, agafant una cullera i estudiant-hi amb atenció el reflex deformat de la cara.

—La tens plena de sang! —va dir l’Hermione—. Acosta’t… Va aixecar la vareta, va dir «Tergeo!!!» i li va fer desaparèixer tota la sang seca.

—Gràcies —va dir en Harry, notant-se la cara neta—. Com tinc el nas?

—Normal —va dir l’Hermione, inquieta—. Com l’hauries de tenir? Harry, què ha passat? Ja patíem!

—Ja us ho explicaré després —va dir en Harry secament. Tenia molt present que la Ginny, en Neville, en Dean i en Seamus escoltaven; fins i tot en Nick-de-poc-sense-cap, el fantasma de Gryffindor, s’havia acostat planant fins al banc per tafanejar.

—Però… —va dir l’Hermione.

—Ara no, Hermione —va dir en Harry, en un to misteriosament còmplice. Tenia l’esperança que tothom s’imaginés que havia realitzat algun acte heroic, com ara una lluita contra un parell de cavallers de la mort i un demèntor. Evidentment, en Malfoy faria córrer tant com pogués el que havia passat, però sempre podia ser que no arribés a orelles de gaires alumnes de Gryffindor.

Va estirar el braç per sobre el plat d’en Ron per servir-se un parell de cuixes de pollastre i un grapat de patates, però abans d’arribar a agafar-les es van esfumar i van ser substituïdes per púdings.

—T’has perdut la tria, a més a més —va dir l’Hermione mentre en Ron atacava un gran pastís de xocolata.

—Ha dit res interessant, el barret? —va demanar en Harry mentre agafava una porció de casquet de melassa.

—El mateix de sempre, en el fons: aconsellar-nos que ens mantinguem units davant dels nostres enemics.

—En Dumbledore ha fet cap referència a en Voldemort?

—Encara no, però sempre es reserva el discurs pròpiament dit per després del banquet. No crec que trigui gaire a fer-lo.

—L’Snape m’ha dit que en Hagrid ha fet tard al banquet…

—Has vist l’Snape? Com és? —va dir en Ron amb la boca plena de pastís.

—Me l’he trobat —va dir en Harry evasivament.

—En Hagrid ha arribat molt poc tard —va dir l’Hermione—. Mira, Harry, ara et saluda.

En Harry va aixecar la vista cap a la taula dels professors i va somriure a en Hagrid, que efectivament el saludava amb la mà. En Hagrid no havia sabut mai comportar-se amb la dignitat de la professora McGonagall, cap de Gryffindor, de la qual només es distingia la closca entre el colze i l’espatlla d’en Hagrid, asseguts com estaven de costat, i que mirava amb desaprovació aquelles efusions. En Harry va quedar parat de veure la professora de Futurologia, la professora Trelawney, asseguda a l’altre costat d’en Hagrid, perquè quasi no abandonava mai la seva habitació de dalt de la torre i ell no l’havia vist cap vegada a cap banquet de començament de curs. Anava més estrafolària que mai, tota abillada amb collarets i xals que li arribaven fins a terra i amb els ulls engrandits per la graduació de les ulleres. Com que sempre l’havia tingut per una farsant, en Harry havia quedat sobtat, al final del curs anterior, de descobrir que havia sigut ella qui havia fet la predicció que havia causat que Lord Voldemort matés els pares d’en Harry i l’ataqués a ell mateix. Aquest descobriment li havia fet desitjar encara menys la seva companyia, però per sort aquell curs no faria Futurologia. Els ulls de la professora Trelawney, com un parell de fars, es van dirigir cap a ell, i ell es va afanyar a desviar la mirada cap a la taula de Slytherin. En Draco Malfoy imitava el soroll que fa un nas que es trenca causant el deliri i la hilaritat dels seus companys. En Harry va abaixar els ulls cap a la seva porció de casquet de melassa, encès d’ira una altra vegada. Hauria donat qualsevol cosa per poder lluitar contra en Malfoy cara a cara…

—Què volia el professor Llagot? —li va demanar l’Hermione.

—Saber què va passar de veritat a la Conselleria —va dir en Harry.

—Com tothom —va dir l’Hermione en to despectiu—. Tothom ens ho demanava, al tren, eh, Ron?

—Sí —va dir en Ron—. Tothom vol saber si de veritat ets «l’Elegit»…

—És una cosa que entre els fantasmes també s’ha debatut molt —va intervenir-hi en Nick-de-poc-sense-cap, inclinant tant el seu cap quasi escapçat sobre en Harry que se li va començar a balancejar perillosament sobre la gorgera—. A mi se’m considera una autoritat en la teva persona, perquè tots saben que tenim amistat. A la comunitat de fantasmes els he assegurat, però, que no penso assetjar-te a preguntes. «En Harry Potter sap que pot confiar del tot en mi», els he dit. «Abans la mort que trair la seva confiança».

—Això és com no dir res, perquè ja ets mort —va observar en Ron.

—Com de costum, demostres tenir la sensibilitat d’una destral sense tall —va dir en Nick-de-poc-sense-cap amb veu ofesa, i es va enlairar i se’n va anar planant fins a l’altra punta de la taula de Gryffindor en el moment que en Dumbledore es posava dret a la taula dels professors. La remor de converses i de rialles que omplia tot el Gran Saló es va apagar quasi a l’instant.

—Bona nit a tothom! —va dir, amb un gran somriure i els braços estesos com si volgués abraçar tots els presents.

—Què li ha passat a la mà? —va dir l’Hermione, reprimint una exclamació.

No era l’única que se n’havia adonat. En Dumbledore tenia la mà dreta tan ennegrida i resseca com la nit que havia anat a buscar en Harry a casa de la família Dursley. La sala es va omplir de xiuxiuejos; en Dumbledore, interpretant-los correctament, es va limitar a somriure i va fer un gest amb la màniga daurada i porpra perquè li tapés la ferida.

—No és res greu —va dir com aquell qui res—. Bé; benvinguts, alumnes nous! Benvinguts de nou, antics alumnes!

—Quan el vaig veure a l’estiu ja tenia la mà així —va dir en Harry a l’Hermione en veu baixa—. Em pensava que ja se l’hauria curat… o que la senyora Pomfrey l’hi curaria.

—Sembla com si la tingués morta —va dir l’Hermione, amb cara de fàstic—. Hi ha ferides, per això, que no es poden curar, causades per maleficis antics; i hi ha metzines que no tenen antídot…

—… i el senyor Filch, el zelador, m’ha encomanat que us faci saber que està absolutament prohibit qualsevol article de broma comprat a la botiga que té el nom de Bromes dels Bruixots Bessons. D’altra banda, els qui desitgin jugar a l’equip de quidditch de la seva residència hauran de donar el seu nom, com de costum, al cap de residència. També busquem comentaristes de quidditch nous, que hauran de fer el mateix.

»Aquest curs tenim la satisfacció de donar la benvinguda a un nou professor. El professor Llagot —va dir, mentre el professor Llagot es posava dret, amb la calba il·luminada per la claror de les espelmes i amb la panxa, tot i estar cenyida per l’armilla, projectant una gran ombra sobre la seva part de la taula— és un excol·lega meu que ha accedit a tornar a ocupar la seva antiga plaça de professor de Pocions.

—De Pocions?

—De Pocions???

La pregunta va recórrer tota la sala enmig de la incertesa de tothom d’haver-ho sentit bé.

—De Pocions? —van dir en Ron i l’Hermione alhora, girant-se cap a en Harry—. Però si havies dit…

—El professor Snape, per la seva banda —va dir en Dumbledore, alçant la veu perquè se’l sentís per sobre de la xerradissa—, ocuparà la plaça de professor de Defensa contra les Forces del Mal.

—Sí, home! —va dir en Harry, tan alt que molts caps es van tombar cap a ell. No en va fer cas; mirava fixament la taula dels professors, sulfurat. Com podia ser que haguessin concedit a l’Snape la plaça de professor de Defensa contra les Forces del Mal després de tant temps? Que no feia anys que era del domini públic que en Dumbledore no hi confiava prou per donar-l’hi?

—Harry, però si vas dir que el professor Llagot ensenyaria Defensa contra les Forces del Mal! —va dir l’Hermione.

—Perquè m’ho pensava! —va dir en Harry, esprement-se el cervell per fer memòria de quan l’hi havia dit en Dumbledore, però no va ser capaç de recordar que en Dumbledore li hagués comentat en cap moment quina assignatura els faria el professor Llagot.

L’Snape, que seia a la dreta d’en Dumbledore, no es va aixecar quan en Dumbledore va pronunciar el seu nom, sinó que es va limitar a alçar una mà per agrair amb indolència els aplaudiments de la taula de Slytherin, però a en Harry li va semblar entreveure una expressió de triomf en aquelles faccions que tant detestava.

—Té una cosa de bo, això, almenys —va dir en Harry en to cruel—: que a final de curs l’Snape ja no hi serà.

—Què vols dir? —li va demanar en Ron.

—Aquesta plaça està maleïda. Cap professor ha durat més d’un any… En Quirrell s’hi va morir i tot. Personalment, faig vots perquè hi hagi una altra mort…

—Apa! —va dir l’Hermione, escandalitzada, en to de retret.

—Potser quan s’acabi el curs tornarà a fer classes de Pocions —va dir en Ron, volent contemporitzar—. Potser aquest professor Llagot no té intenció d’estar-s’hi gaire, igual que en Murri.

En Dumbledore es va escurar el coll. En Harry, en Ron i l’Hermione no eren els únics que havien estat xerrant; tot el Gran Saló s’havia omplert de remor de converses així que s’havia sabut que l’Snape havia aconseguit per fi el seu gran somni. Indiferent, pel que semblava, a la naturalesa extraordinària de la notícia que acabava de donar a conèixer, en Dumbledore va deixar de parlar de nomenaments de professors i va decidir esperar que tornés a regnar el silenci per continuar.

—Bé; com tots els presents en aquesta sala sabeu, Lord Voldemort i els seus seguidors tornen a campar lliurement i tenen cada vegada més força.

Les paraules d’en Dumbledore van crear un silenci tens. En Harry va mirar d’esquitllada en Malfoy. En Malfoy no mirava en Dumbledore, sinó que mantenia la forquilla suspesa en l’aire amb l’ajuda de la vareta, com si les paraules del director no li semblessin dignes d’atenció.

—No insistiré mai prou sobre la gravetat de la situació actual i sobre les precaucions que hem de prendre tots aquí a Hogwarts per no córrer perill. Les fortificacions màgiques del castell s’han reforçat durant l’estiu, i estem protegits per mitjà de sistemes nous i més efectius, però no per això hem de deixar d’estar tots molt alerta, tant el professorat com l’alumnat. Us insto, doncs, a sotmetre-us a totes les restriccions que els professors us puguin imposar per la vostra seguretat, per molestes que les trobeu; sobretot, la norma segons la qual no podreu sortir del dormitori després de l’hora de sopar. Us prego que, si descobriu qualsevol cosa estranya o sospitosa tant a dintre com a fora del castell, ho notifiqueu immediatament a qualsevol professor. Compto que sabreu obrar en tot moment amb la màxima vigilància, vetllant tant per la vostra pròpia seguretat com per la dels vostres companys.

En Dumbledore va passejar els seus ulls blaus per tota la sala i va tornar a somriure.

—Ara, però, el llit us espera, tan calentó i còmode com pugueu somiar, i sé que la vostra prioritat principal és estar ben descansats de cara a les classes de demà. És hora de dir-nos bona nit. Bona nit, cargol!

Amb l’enrenou habitual, tots els alumnes van començar a enretirar els bancs per aixecar-se i sortir en fila del Gran Saló per encaminar-se als dormitoris respectius. En Harry, que no tenia gens de pressa per sortir enmig de companys que no paraven de mirar-se’l encantats, ni tampoc d’acostar-se a en Malfoy per no donar-li peu a tornar a explicar la història de la coça al nas, va quedar-se endarrerit fent veure que es tornava a fer el llaç de la vamba i va deixar que quasi tots els alumnes de Gryffindor passessin endavant. L’Hermione s’havia afanyat a sortir per complir com a delegada el seu deure d’acompanyar els alumnes de primer, però en Ron es va quedar al costat d’en Harry.

—De veritat, què t’ha passat al nas? —li va demanar quan van haver quedat ben bé a la cua de la massa d’alumnes que sortia a empentes del Gran Saló i ningú els podia sentir.

En Harry l’hi va explicar. Que en Ron no rigués va ser una prova de la fortalesa de la seva amistat.

—Ja he vist que en Malfoy representava no sé què d’un nas —va dir en to taciturn.

—Deixem això de banda —va dir en Harry amb rancúnia—. Saps què deia abans que descobrís que jo hi era?

En Harry s’esperava que en Ron quedaria esgarrifat de les bravates d’en Malfoy, però a en Ron el van deixar fred, cosa que en Harry va veure com una demostració de tossuderia rematada.

—Per favor, Harry, segur que ho feia per exhibir-se davant de la Pansy Parkinson… Quina mena de missió vols que li doni, l’Innominable?

—Com saps que en Voldemort no necessita algú dintre de Hogwarts? No seria el primer…

—T’agrairia que deixessis de dir aquest nom, Harry —va dir en to de retret una veu darrere seu. En Harry es va entregirar i va veure en Hagrid remenant el cap.

—En Dumbledore bé el fa servir —va dir en Harry, cabut.

—En Dumbledore és en Dumbledore —va dir en Hagrid misteriosament—. Com és que has arribat tard, Harry? Ja patia.

—M’he entretingut al tren —va dir en Harry—. I tu? Com és que has arribat tard?

—Era amb en Grep —va dir en Hagrid tot content—. M’ha passat el temps sense adonar-me’n. Ara té una nova llar a dalt de la muntanya, una cova maca i grossa que en Dumbledore li ha trobat. Està molt més content que al bosc. Hem estat xerrant una bona estona.

—De debò? —va preguntar en Harry, fent un esforç per no mirar en Ron; l’última vegada que havia coincidit amb el germanastre d’en Hagrid, un gegant sanguinari amb inclinació a arrencar arbres de soca-rel, el seu vocabulari comprenia cinc paraules, dues de les quals era incapaç de pronunciar correctament.

—Sí, ha progressat molt —va dir en Hagrid, orgullós—. Quedaríeu parats. He pensat que el podria ensenyar perquè em fes d’ajudant.

A en Ron se li va escapar el riure, però ho va fer passar per un esternut. Havien arribat davant de la doble porta de roure de l’entrada.

—Apa, ja ens veurem demà. La primera classe la tindrem just havent dinat. Vingueu una mica abans, que aixins podreu saludar en Bec… vull dir, l’Alacreu!

I, aixecant un braç alegrement a tall de comiat, va franquejar l’entrada i es va perdre en la foscor.

En Harry i en Ron es van quedar mirant. A en Harry li va semblar que en Ron experimentava el mateix sentiment de consternació que ell.

—Tu no fas Criança de Criatures Màgiques, oi?

En Ron va fer que no amb el cap.

—Tu tampoc, oi?

En Harry també va remenar el cap.

—I l’Hermione —va dir en Ron— tampoc, oi?

En Harry va tornar a fer que no. No tenia ganes de pensar què diria en Hagrid quan veiés que els seus tres alumnes preferits havien deixat de seguir la seva assignatura.





9. El mig príncep


En Harry i en Ron van trobar-se amb l’Hermione l’endemà al matí a la sala comuna abans d’esmorzar. Amb l’esperança que algú donés per bona la seva teoria, en Harry es va afanyar a explicar a l’Hermione el que havia sentit dir a en Malfoy al Hogwarts Express mentre estava amagat.

—Segur que s’exhibia davant de la Pansy Parkinson, no? —va saltar en Ron, abans que l’Hermione pogués dir-hi la seva.

—Noi —va dir, vacil·lant—, no ho sé… És molt propi d’en Malfoy, això de donar-se importància… Però és una mentida molt grossa, per dir-la sense més ni més…

—Exacte —va dir en Harry, però no va poder continuar perquè hi havia massa gent procurant seguir la conversa, sense comptar els que el miraven i murmuraven tapant-se la boca amb la mà.

—És de mala educació assenyalar amb el dit —va advertir en Ron a un alumne de primer especialment menut en el moment que s’afegien a la cua per sortir pel forat del quadre. El vailet, que parlava baix sobre en Harry al seu company tapant-se la boca amb la mà, es va posar vermell i va caure pel forat de l’espant. En Ron va fer una rialleta.

—M’encanta fer sisè. I aquest curs, a sobre, tindrem temps lliure, moltes estones que podrem estar descansant aquí dalt.

—Tot aquest temps el necessitarem per estudiar, Ron! —va dir l’Hermione mentre tiraven corredor enllà.

—Ja ho sé, però avui no —va dir en Ron—; avui serà un dia per gratar-se la panxa, espero.

—Alto! —va dir l’Hermione, i va allargar la mà per fer parar un alumne de quart que havia volgut passar-li pel costat aferrant amb la mà un disc de color verd poma—. Els discos voladors mossegadors estan prohibits; dóna-me’l —li va dir amb veu severa. El noi li va allargar a contracor el disc, que grunyia, va passar per sota el braç de l’Hermione i va córrer a atrapar els seus amics. En Ron va esperar que desaparegués per arrencar el disc de sota l’aixella de l’Hermione.

—Moltes gràcies; sempre m’havia fet il·lusió tenir-ne un.

Les protestes de l’Hermione van quedar ofegades per una forta rialla: pel que semblava, la Lavender Brown havia trobat molt divertit el comentari d’en Ron. Va continuar rient mentre els passava pel costat, i es va entregirar per continuar mirant en Ron. En Ron estava tot cofoi.

El sostre del Gran Saló era d’un blau nítid sembrat de núvols esfilagarsats, igual que els requadres de cel que es veien a través de les grans finestres coronelles. Mentre s’atipaven de farinetes i ous amb cansalada, en Harry i en Ron van comentar a l’Hermione la incòmoda conversa que havien tingut amb en Hagrid la nit passada.

—Segur que no ho pensa, que continuarem fent Criança de Criatures Màgiques! —va dir, amb cara preocupada—. Però si cap dels tres hi hem manifestat mai gens d’interès!…

—Però no hem passat d’aquí, no? —va dir en Ron, empassant-se tot un ou ferrat sencer—. Si fins ara ens hem esforçat a les seves classes és perquè l’apreciem, però ell es pensa que és perquè la seva absurda assignatura ens agrada. Vosaltres creieu que algú la continuarà per fer el MAG?

Ni en Harry ni l’Hermione van respondre-li; no calia. Sabien perfectament que cap company de curs agafaria Criança de Criatures Màgiques. Al cap de deu minuts, quan en Hagrid va abandonar la taula dels professors i els va saludar alegrement, ells no van poder correspondre-li amb gaire entusiasme.

Acabat l’esmorzar van continuar tots asseguts, esperant que la professora McGonagall baixés de la taula dels professors. Aquell curs la distribució d’horaris era més complicada que de costum, perquè la professora McGonagall necessitava confirmar primer que tothom havia obtingut prous GNOM per fer els MAG que havia triat.

L’Hermione va rebre de seguida el vistiplau per continuar fent Encanteris, Defensa contra les Forces del Mal, Transfiguració, Botànica, Magimàtica, Textos Rúnics Antics i Pocions, i va afanyar-se a anar a fer la seva primera classe de Textos Rúnics. En Neville va trigar una mica més a tenir-ho resolt. A les faccions se li va anar dibuixant la inquietud mentre la professora McGonagall examinava la seva sol·licitud i tot seguit consultava les notes dels GNOM.

—Botànica, res a dir —va dir—. La professora Coliflor tindrà una alegria de tornar-lo a veure, amb aquest excel·lent. I és apte per continuar Defensa contra les Forces del Mal perquè ha tret un notable. El problema és Transfiguració. Em sap greu, Longbottom, però un suficient no és prou bo per passar al nivell de MAG; crec que no podria seguir bé el curs.

En Neville va deixar caure el cap. La professora McGonagall se’l va quedar mirant a través de les seves ulleres de muntura rectangular.

—Per què vol continuar fent Transfiguració, per cert? No m’ha semblat mai que s’ho passés gaire bé.

En Neville, amb expressió de desànim, va murmurar alguna cosa de «la meva àvia ho vol».

—És això, doncs —va remugar la professora McGonagall—. Doncs ja seria hora que la seva àvia comencés a sentir-se orgullosa del nét que té, en lloc del que considera que hauria hagut de tenir, sobretot després del que va passar a la Conselleria.

En Neville es va posar molt vermell i va pestanyejar, confós, perquè fins aleshores la professora McGonagall no li havia adreçat mai cap compliment.

—Em sap greu, Longbottom, però no li puc deixar fer el MAG de la meva assignatura. Veig que té un notable en Encanteris, però; per què no fa el MAG d’Encanteris?

—La meva àvia troba que Encanteris és una matèria més fluixa —va murmurar en Neville.

—Agafi Encanteris —va dir la professora McGonagall—, que jo em cuidaré de fer arribar quatre ratlles a l’Augusta per recordar-li que, pel fet que ella no es tragués el GNOM d’Encanteris, no vol dir que l’assignatura no valgui la pena. —Somrient una mica per la cara de feliç incredulitat que va fer en Neville, la professora McGonagall va picar amb la vareta un horari en blanc i el va allargar, ara ja amb totes les dades sobre les classes que faria, a en Neville.

La professora McGonagall va atendre a continuació la Parvati Patil, que la primera cosa que va preguntar va ser si en Firenze, el centaure ben plantat, continuava fent classes de Futurologia.

—Aquest any, la professora Trelawney i ell es reparteixen l’assignatura —va dir la professora McGonagall, amb un lleuger to de desaprovació a la veu, perquè, com tothom sabia, no podia sofrir l’assignatura de Futurologia—. I sisè el fa la professora Trelawney.

Al cap de cinc minuts, la Parvati se n’anava cap a classe de Futurologia amb un aire més aviat abatut.

—Aviam; Potter, Potter… —va murmurar la professora McGonagall, consultant els seus papers i tombant-se cap a en Harry—. Encanteris, Defensa contra les Forces del Mal, Botànica, Transfiguració… Tot en ordre. I li haig de dir que vaig tenir una alegria de veure la nota que va treure en Transfiguració, Potter, una gran alegria. Però com és que no ha sol·licitat de continuar amb Pocions? Em pensava que tenia l’ambició de ser un auror…

—La tenia, però vostè em va dir que havia de tenir un excel·lent al GNOM.

—I era així quan el professor Snape feia aquesta assignatura; però el professor Llagot està disposat a acceptar alumnes que facin el MAG amb ell si han tret notable al GNOM. Li agradaria continuar fent Pocions?

—Sí —va dir en Harry—, però no he comprat ni llibres ni ingredients ni res…

—Estic convençuda que el professor Llagot n’hi podrà deixar algun —va dir la professora McGonagall—. Ja està; aquí té el seu horari, Potter. Ah, per cert: ja hi ha vint aspirants que s’han apuntat per formar part de l’equip de quidditch de Gryffindor. Ja li passaré la llista perquè pugui posar les dates per a les proves de selecció.

Al cap d’una mica, en Ron obtenia el vistiplau per fer les mateixes assignatures que en Harry, i tots dos s’aixecaven de la taula junts.

—Mira —va dir en Ron, entusiasmat, donant un cop d’ull al seu horari—, ara tenim una hora lliure… i una altra hora després del pati… i una altra havent dinat… Que bé!

Van tornar a la sala comuna, on no hi havia ningú fora d’un grapat d’alumnes de setè, entre ells la Katie Bell, l’únic membre de l’equip de quidditch de Gryffindor on en Harry havia començat jugant a primer.

—Ja m’ho pensava, que te’n farien. Enhorabona —va dir amb veu forta a en Harry, assenyalant la xapa de capità que portava al pit—. Avisa’m quan convoquis les proves!

—No diguis bestieses —li va respondre en Harry—. A tu no t’haig de fer passar cap prova; fa cinc anys que veig com jugues…

—Valdrà més que no comencis així —va advertir-lo la Katie—; tinc entès que hi ha algú que en sap molt més que jo esperant el relleu. Quan un bon equip s’espatlla és quan el capità sempre hi posa els mateixos jugadors, o hi fa jugar els amics…

En Ron es va sentir incòmode i es va posar a jugar amb el disc volador mossegador que l’Hermione havia pres a l’alumne de quart. El disc va començar a giravoltar per la sala comuna, grunyint i intentant clavar mossegada als tapissos. En Malifet no li treia els ulls grocs de sobre, i es posava a bufar cada vegada que se li acostava massa.

Al cap d’una hora van abandonar a contracor la sala comuna banyada de sol per anar a classe de Defensa contra les Forces del Mal, quatre pisos més avall. L’Hermione ja feia cua a la porta de l’aula, carregada amb un braçat de llibres gruixuts i amb cara de víctima.

—Ens han posat molts deures, a Textos Rúnics —va dir tota atabalada a en Harry i a en Ron quan se li van posar al costat—. Un treball de dos pams, dues traduccions i tot això llegit per dimecres!

—Pobra… —va dir en Ron amb un badall.

—Espera’t —va dir l’Hermione, dolguda—. Segur que l’Snape també ens carrega de deures.

La porta de l’aula es va obrir mentre l’Hermione encara parlava, i l’Snape va sortir al corredor, amb la seva cara macilenta envoltada com sempre per la seva cabellera negra i greixosa partida per la clenxa. El silenci va caure sobre la cua a l’acte.

—Entreu —va dir l’Snape.

En Harry va donar una mirada a l’aula mentre passaven cap a dintre. L’Snape ja havia imposat la seva personalitat: era més tenebrosa que mai, perquè les finestres estaven tapades amb cortinatges, i estava il·luminada amb espelmes. Les parets estaven decorades amb quadres nous, molts dels quals eren de gent amb expressió de dolor, amb ferides horripilants o amb parts del cos estranyament retorçades. Es van asseure tots sense badar boca, observant aquells quadres foscos i tètrics.

—No us ho he dit, que traguéssiu els llibres —va dir l’Snape mentre tancava la porta i es tombava per adreçar-se a la classe des de darrere la taula; l’Hermione es va afanyar a tornar a deixar caure el seu exemplar de Com plantar cara a allò que no té cara a la motxilla, que va empènyer sota la cadira—. Us haig de dir unes quantes coses, i vull que m’escolteu amb tota l’atenció.

Va passejar els seus ulls negres per les cares aixecades dels alumnes, entretenint-se una dècima de segon més en la d’en Harry.

—Si no vaig errat, fins ara us han impartit aquesta assignatura cinc professors diferents.

«Si no vaig errat, diu… Com si no haguessis vist com arribaven i se n’anaven, Snape, amb l’esperança que després de cada un et tocaria a tu ser-ho», va pensar en Harry amb sarcasme.

—Segurament, cada un d’aquests professors devia tenir un mètode i unes preferències concretes. Tenint en compte aquest desgavell, quedo parat que tants de vosaltres hàgiu obtingut un GNOM en aquesta matèria. I encara hi quedaré més si tots aconseguiu assimilar els continguts del MAG, que són molt més profunds.

L’Snape va començar a donar la volta a l’aula, ara parlant en veu més baixa, cosa que va fer que tota la classe hagués d’estirar el coll per no perdre’l de vista.

—Les forces del mal —va dir l’Snape— són múltiples, diverses i eternes. Combatre-les és com combatre un monstre de molts caps, que, cada vegada que se li talla un coll, del coll tallat en neix un altre de més ferotge i més llest. Combateu una cosa volàtil, mutable, indestructible.

En Harry va observar l’Snape. Una cosa era respectar les forces del mal com un enemic perillós, i una altra de molt diferent parlar-ne, com l’Snape feia, amb un dring de veneració a la veu.

—Les vostres defenses, per tant —va dir l’Snape, alçant una mica el to—, han de ser tan versàtils i enginyoses com les males arts que voleu vèncer. Aquests quadres —va continuar, assenyalant-ne uns quants mentre hi passava pel costat— donen una idea força acurada del que passa a aquells qui sofreixen, per exemple, el malefici del suplici (va fer un gest de la mà cap a una bruixa que xisclava clarament de dolor), reben el petó d’un demèntor (un bruixot arraulit contra una paret amb els ulls en blanc) o provoquen l’agressió d’un ínfer (una massa sangonosa estesa a terra).

—S’ha vist algun ínfer, doncs? —va demanar la Parvati Patil amb veu d’espinguet—. És segur que «ell» se’n serveix?

—El Senyor de les Forces del Mal s’ha servit dels ínfers altres vegades —va dir l’Snape—, de manera que és enraonat pensar que pugui tornar a servir-se’n. Bé…

Va acabar de fer la volta a l’aula per l’altra banda fins a arribar a la seva taula, i tota la classe va tornar a seguir amb la mirada el seu caminar, que li feia voleiar la capa negra.

—Si no vaig errat, sou del tot profans en la utilització de sortilegis no verbals. Quin és l’avantatge d’un sortilegi no verbal?

La mà de l’Hermione es va aixecar com un llamp. L’Snape va entretenir-se una estona a donar un cop d’ull a la resta de la classe, fins que va comprovar que no tenia alternativa, i va acabar dient en to eixut:

—Vostè dirà, senyoreta Granger.

—El teu adversari no té cap pista sobre la mena de màgia que faràs —va dir l’Hermione—, cosa que et dóna unes dècimes de segon d’avantatge sobre ell.

—Una resposta quasi calcada del Llibre d’encanteris, nivell 6 —va dir l’Snape despectivament (cosa que va fer que en Malfoy deixés anar una rialleta al seu racó)—, però correcta en termes generals. Efectivament, els qui aprenen a recórrer a la màgia sense pronunciar les fórmules en veu alta incorporen un element de sorpresa a la seva utilització dels sortilegis. No tots els bruixots en són capaços, per descomptat; és una qüestió de concentració i de poder mental de què alguns —va acabar, deixant caure la vista amb malícia sobre en Harry una altra vegada— estan mancats.

En Harry va suposar que l’Snape pensava en les desastroses classes d’oclumència que havien fet el curs anterior. No va voler abaixar la mirada, i va aguantar la de l’Snape fins que l’Snape la va desviar.

—Ara us repartireu —va continuar l’Snape— per parelles. Un membre de la parella intentarà embruixar l’altre sense parlar, i l’altre intentarà repel·lir l’encanteri també en silenci. Endavant.

L’Snape no ho sabia, però al curs anterior en Harry havia ensenyat ben bé la meitat de la classe (tots els qui havien sigut membres de l’ED) a fer l’encís d’ègida. Ara bé, cap d’ells no havia fet mai aquell encanteri sense parlar, cosa que va provocar que molts fessin trampa i es limitessin a mussitar la fórmula màgica en lloc de dir-la en veu alta. Com era d’esperar, al cap de deu minuts l’Hermione va aconseguir repel·lir un malefici segacames sense pronunciar ni una paraula, una proesa que segur que li hauria reportat un premi de vint punts per a Gryffindor de qualsevol altre professor, va pensar en Harry amb amargor, però que l’Snape va passar per alt. Va anar passant entre ells mentre practicaven, amb el mateix aire de ratapinyada gegant de sempre, i es va entretenir a mirar com en Harry i en Ron s’hi esforçaven.

En Ron, que figurava que havia d’embruixar en Harry, estava tot vermell de cara, amb els llavis contrets per resistir la temptació de murmurar la fórmula. En Harry tenia la vareta aixecada, pendent de repel·lir un encanteri que semblava improbable que arribés mai.

—Fa pena, Weasley —va dir l’Snape, al cap d’una mica—. Permeti’m, que n’hi ensenyaré…

Va dirigir la vareta cap a en Harry tan de cop que en Harry va reaccionar instintivament; va oblidar-se dels sortilegis no verbals i va cridar:

—Protego!

L’encís d’ègida que va llançar va ser tan fort que l’Snape va sortir projectat enrere i va picar contra la taula. Tota la classe s’havia girat, i ara mirava com l’Snape es redreçava amb cara de pomes agres.

—Recorda que els he dit que practicaríem sortilegis no verbals, Potter?

—Sí —va dir en Harry amb fredor.

—Sí senyor.

—No cal que em digui «senyor», professor.

La frase li va sortir de la boca sense adonar-se del que deia. Uns quants companys van reprimir una exclamació, inclosa l’Hermione. Darrere l’Snape, però, en Ron, en Dean i en Seamus van adreçar-li un somriure còmplice.

—Està castigat. Dissabte al vespre l’espero al meu despatx —va dir l’Snape—. No tolero burles de ningú, Potter; ni tan sols de «l’Elegit»…

—Ha sigut molt bona, aquesta, Harry! —va dir en Ron tot enriolat al cap d’una estona, quan ja se n’anaven tranquil·lament cap al pati.

—No ho hauries hagut de dir, sincerament —va dir l’Hermione, fulminant en Ron amb la mirada—. Com és que se t’ha escapat una cosa així?

—M’ha volgut embruixar, no sé si ho has vist! —va saltar en Harry—. Ja en vaig tenir prou amb aquelles classes d’oclumència! Que faci servir un altre conillet d’Índies, per variar! A què juga, en Dumbledore, per cert, deixant-li fer Defensa? Has sentit com parlava de les forces del mal? El fascinen! Tot allò que ha dit de volàtil i indestructible…

—Doncs jo he trobat —va dir l’Hermione— que parlava una mica com tu.

—Com jo?

—Sí, com quan ens vas parlar de què se sentia quan t’enfrontaves a en Voldemort. Ens vas dir que no era qüestió de tenir memoritzats uns quants sortilegis, que tot depenia de tu i del teu cap i del teu valor… Què, no és el mateix que deia l’Snape, que tot es redueix a tenir coratge i el cap despert?

En Harry va quedar tan desarmat pel fet que l’Hermione hagués considerat les seves paraules tan dignes de ser memoritzades com el Llibre d’encanteris que no li va replicar.

—Harry! Hola, Harry!

En Harry es va tombar; en Jack Sloper, un dels batedors de l’equip de quidditch de Gryffindor del curs anterior, corria cap a ell amb un pergamí cargolat a la mà.

—És per a tu —va dir esbufegant l’Sloper—. Escolta, he sabut que ets el nou capità. Per quan penses convocar les proves?

—Encara no ho tinc decidit —va dir en Harry, pensant entre si que l’Sloper es podria considerar molt afortunat si tornava a l’equip—. Ja t’ho faré saber.

—Entesos… Comptava que serien aquest cap de setmana…

Però en Harry no l’escoltava, perquè acabava de reconèixer la lletra esvelta i inclinada del pergamí. Va deixar l’Sloper a mitja frase i va córrer cap a en Ron i l’Hermione tot descargolant el pergamí.

Benvolgut Harry,

M’agradaria que comencéssim les classes particulars aquest dissabte que ve. T’agrairé que et presentis al meu despatx a les vuit del vespre. Espero que frueixis del teu primer dia de curs a l’escola.

Et saluda cordialment,

Albus Dumbledore

P.S. M’agraden els pets àcids



—Li agraden els pets àcids? —va dir en Ron, que havia llegit la nota mirant per sobre de l’espatlla d’en Harry i feia cara de no saber-se’n avenir.

—És la contrasenya perquè la gàrgola que hi ha a l’entrada del seu despatx et deixi passar —va dir en Harry en veu baixa—. Ui, l’Snape tindrà un disgust; no podré complir el càstig!

En Harry, en Ron i l’Hermione van passar tota l’hora del pati especulant sobre el que en Dumbledore ensenyaria a en Harry. En Ron creia que segurament serien encanteris i sortilegis espectaculars que els cavallers de la mort no devien conèixer. L’Hermione va dir que això no estava permès, i considerava molt més probable que en Dumbledore volgués ensenyar a en Harry tècniques avançades de màgia defensiva. Després del pati l’Hermione va anar a Magimàtica, mentre que en Harry i en Ron van tornar a la sala comuna, on van començar a fer amb desgana els deures de l’Snape. Va resultar que eren tan difícils que encara no els havien acabat quan l’Hermione va arribar per passar amb ells l’hora lliure d’havent dinat (però ella els va donar un cop de mà perquè els enllestissin més de pressa). En el moment que els acabaven va sonar la campana que anunciava l’hora doble de Pocions, i van recórrer el camí de sempre per baixar a l’aula de les masmorres que durant tant temps havia sigut l’aula de l’Snape.

Quan van arribar al corredor van veure que només una dotzena d’alumnes feia el MAG de Pocions. En Crabbe i en Goyle, com era d’esperar, no s’havien tret el GNOM, però hi havia quatre alumnes de Slytherin que sí que l’havien aprovat, entre ells en Malfoy. Hi havia quatre alumnes de Ravenclaw, i un de Hufflepuff, l’Ernie MacMillan, que queia bé a en Harry tot i les seves maneres afectades.

—Harry —va dir l’Ernie teatralment, allargant la mà cap a en Harry—, no he tingut ocasió de dir-t’ho a classe de Defensa contra les Forces del Mal aquest matí, però allò de l’encís d’ègida ha sigut un bon cop d’efecte, encara que per a nosaltres els veterans de l’ED resulti un recurs suat… Hola, Ron; hola, Hermione. Com anem?

Abans que ni tan sols poguessin dir «bé», la porta de les masmorres es va obrir i la panxa del professor Llagot va aparèixer per la porta precedint la resta de la seva persona. Mentre entraven a l’aula en fila, els grans bigotis de morsa que tenia se li van aixecar a causa del somriure radiant amb què els donava la benvinguda, que va ser especialment entusiasta amb en Harry i en Zabini.

Les masmorres, contràriament a l’habitual, ja estaven carregades de vapors i d’estranyes olors. En Harry, en Ron i l’Hermione van ensumar amb interès les grans marmites bullents que hi havia. Els quatre alumnes d’Slytherin van instal·lar-se junts en una taula, i els quatre de Ravenclaw també, de manera que en Harry, en Ron i l’Hermione van haver de compartir la taula amb l’Ernie. Van triar la que quedava més a prop d’una marmita de color daurat que exhalava una de les flaires més delicioses que en Harry havia ensumat mai: una aroma que li recordava alhora els casquets de melassa, l’olor de fusta d’un mànec d’escombra i una mena de flors que li semblava haver ensumat al Cau. Es va adonar que respirava molt a poc a poc i molt profundament, i que els vapors de la poció l’embriagaven com una beguda. Va envair-lo una gran satisfacció; va somriure a en Ron, i en Ron li va tornar el somriure amb expressió emmandrida.

—Aviam, aviam, aviam —va dir el professor Llagot, el contorn voluminós del qual titil·lava entre la reverberació dels vapors—. Agafeu tots les balances, i el material de pocions, i no us descuideu el vostre exemplar d’Elaboració de pocions, nivell superior…

—Professor… —va dir en Harry, aixecant la mà.

—Digues, nano.

—No tinc ni llibre ni balances ni res, i en Ron tampoc, perquè resulta que no sabíem que podríem fer el MAG de Pocions…

—És veritat; la professora McGonagall m’ho ha comentat… No pateixis, nano, per això. Avui faràs servir ingredients de l’armari de material, i segur que algú et deixarà unes balances, i aquí hi ha un grapat de llibres vells que et permetran anar fent fins que te’l facin arribar de Gargots i Nibres…

El professor Llagot es va acostar a un armari raconer i, després de remenar-hi una mica, en va treure dos exemplars força malmesos d’Elaboració de pocions, nivell superior de Libaci Borrages, que va donar a en Harry i a en Ron juntament amb dos parells de balances rovellades.

—Aviam… —va dir el professor Llagot, tornant-se a posar davant de tota la classe i inflant el seu pit ja bombat, cosa que va fer que els botons de l’armilla amenacessin de saltar—. He preparat unes quantes pocions perquè hi doneu un cop d’ull, per veure si les coneixeu. Això és una cosa que hauríeu de ser capaços de fer quan acabeu el MAG. Segur que n’heu sentit a parlar, encara que no les hàgiu fet fins ara. Algú em sap dir quina és aquesta?

Va assenyalar la marmita de més a prop de la taula dels alumnes de Slytherin. En Harry va aixecar una mica el cul del seient i va veure que hi bullia un líquid que semblava aigua i prou.

La mà experta de l’Hermione es va aixecar abans que la de qualsevol altre, i el professor Llagot la va apuntar amb el dit.

—És veritasèrum, una poció incolora i inodora que obliga qui en beu a dir la veritat.

—Molt bé, molt bé —va dir el professor Llagot tot satisfet—. I aquesta altra —va continuar, assenyalant la marmita de més a prop de la taula dels alumnes de Ravenclaw—, que és molt coneguda… i que últimament ha aparegut en uns quants opuscles de la Conselleria… qui em sabria dir…?

La mà de l’Hermione va tornar a ser la més ràpida de totes.

—És poció de la mutació, professor —va dir.

En Harry també havia reconegut la substància d’ebullició lenta i aspecte fangós de la segona marmita, però no li va saber greu que l’Hermione rebés la felicitació per haver donat la resposta correcta; al capdavall, a segon ella havia sigut l’únic alumne que havia aconseguit elaborar aquella poció.

—Ni més ni menys, ni més ni menys! I aquesta d’aquí… Digues, maca, digues! —va dir el professor Llagot, ara ja una mica sorprès pel fet que l’Hermione tornés a apuntar amb el dit cap al cel.

—És amortèsia!

—Sí senyora. Potser és una bestiesa que l’hi demani —va dir el professor Llagot, que semblava profundament impressionat—, però em sabria dir què fa?

—És l’elixir d’amor més poderós que es coneix! —va dir l’Hermione.

—Exactament! M’imagino que l’ha reconegut per la seva característica tonalitat de mareperla, oi?

—I per les típiques espirals que fa el vapor quan puja —va dir l’Hermione amb entusiasme—; i, en teoria, fa una olor diferent per a cada un de nosaltres, segons què ens atrau a l’un o a l’altre… Jo sento olor d’herba acabada de segar i de pergamí nou i…

De cop es va enrojolar una mica i va deixar la frase a mitges.

—Com et dius, sisplau, maca? —va dir el professor Llagot, passant per alt la torbació de l’Hermione.

—Hermione Granger, professor.

—Granger? Granger? No deus estar emparentada amb l’Hèctor Dagworth-Granger, que va fundar la Societat de Pocionistes Selectes?

—No, no senyor. Sóc filla de muggles, professor.

En Harry va veure que en Malfoy acostava el cap al d’en Nott i li feia un comentari a l’orella, i que tots dos deixaven anar una rialleta. El professor Llagot, però, no en va fer cas; al contrari: va fer un gran somriure i va mirar primer l’Hermione i després en Harry, que seia al seu costat.

—Ves per on! «Una de les meves millors amigues és filla de muggles i és la millor estudiant del nostre curs»! És ella, doncs, la gran amiga de què parlaves, oi, Harry?

—Sí, professor —va dir en Harry.

—La felicito, senyoreta Granger; acaba de fer guanyar vint punts ben merescuts a Gryffindor —va dir el professor Llagot, tot ell afabilitat.

En Malfoy feia una cara molt semblant a la que li havia quedat aquella vegada que l’Hermione li havia clavat un cop de puny. L’Hermione es va tombar cap a en Harry amb una expressió radiant i li va dir en veu baixa:

—De veritat que li has dit que sóc la millor estudiant del nostre curs? Gràcies, Harry!

—Com és que et ve tant de nou? —va mussitar en Ron, que feia cara de disgustat qui sap per què—. Que no ho ets, la millor estudiant del nostre curs? Si m’ho haguessis demanat jo també t’ho hauria dit!

L’Hermione va somriure, però va posar-se el dit índex a la boca per imposar-li silenci perquè volia sentir què deia el professor Llagot. En Ron va fer cara de contrariat.

—L’amortèsia no engendra amor de veritat, per descomptat. L’amor és impossible de crear o d’imitar. L’únic que fa és provocar una fal·lera, un deliri. Segurament és la poció més poderosa i més perillosa que tenim a l’aula; tal com ho sentiu —va dir, fent que sí solemnement amb el cap a en Malfoy i en Nott, que somreien amb escepticisme—. Quan hàgiu viscut tant com he viscut jo, no subestimareu el poder del deliri amorós… Bé —va acabar—, ja és hora que ens hi posem.

—Professor, no ens ha dit què hi ha en aquesta marmita —va dir l’Ernie MacMillan, assenyalant-ne una de negra i petita que hi havia sobre la taula del professor Llagot. La poció que contenia clapotejava alegrement; era del color de l’or fos, i a la superfície saltaven tot de gotes grosses com peixos en una peixera, però sense que en caigués ni una mica a fora.

—Vatua! —va dir el professor Llagot. En Harry estava convençut que el professor Llagot havia tingut la poció present tota l’estona, però que havia esperat que l’hi recordessin per fer una mica de teatre—. Tens raó. Aquesta poció, nois i noies, és una poció molt curiosa que s’anomena Felix Felicis. M’imagino —va dir, tombant-se amb un somriure cap a l’Hermione, que havia deixat anar un crit ofegat— que sap què fa la Felix Felicis; m’equivoco, senyoreta Granger?

—És sort en forma líquida —va dir l’Hermione tota emocionada—. Et fa tenir sort!

Va semblar que tota la classe es redreçava al seient. En Harry ara només distingia d’en Malfoy l’esquena i el clatell ros, perquè finalment havia decidit dedicar al professor Llagot tota la seva atenció.

—Efectivament; deu punts més per a Gryffindor. És una poció ben curiosa, la Felix Felicis —va dir el professor Llagot—. És complicadíssima de fer, i perillosíssima si es fa mal feta. En canvi, elaborada correctament, com ho està aquesta, et permet convertir en realitat tot allò que emprens… almenys mentre l’efecte dura.

—Per què la gent no en pren sempre, doncs, professor? —va demanar en Terry Boot amb curiositat.

—Perquè, si se’n pren massa, causa mareig, temeritat i un perillós excés de confiança —va dir el professor Llagot—. De les coses bones no se n’ha d’abusar, ja ho sabeu… Consumida en grans quantitats és extremament tòxica; però presa dosificadament, i molt de tant en tant…

—Vostè n’ha pres mai? —va voler saber en Michael Corner, molt interessat.

—Dues vegades —va dir el professor Llagot—. Una quan tenia vint-i-quatre anys, i una altra quan en tenia cinquanta-set. Dues cullerades a l’hora d’esmorzar. Dos dies perfectes.

Va quedar-se mirant l’infinit amb expressió somiosa. Tant si era teatre com si no, va pensar en Harry, feia el seu efecte.

—I això —va dir el professor Llagot, com si tornés a la realitat— és el que ofereixo com a premi en aquesta classe.

Va fer-se un silenci que va deixar sentir de cop el borbolleig i el xup-xup de les pocions que els envoltaven.

—Una ampolleta de Felix Felicis —va dir el professor Llagot, traient-se de la butxaca una petita ampolla de vidre amb un tap de suro i ensenyant-la a tota la classe— capaç de proporcionar dotze hores de sort. De sol a sol, tindreu sort en tot allò que emprengueu.

»Us haig d’advertir, però, que la Felix Felicis és una substància prohibida en activitats com ara competicions esportives, exàmens o eleccions. El guanyador, per tant, només la podrà fer servir un dia ordinari… que veurà com se li converteix en extraordinari!

»Ara bé —va dir el professor Llagot, animant-se de cop i volta—, com podeu guanyar aquest premi fabulós que us ofereixo? Doncs obrint Elaboració de pocions per la pàgina deu. Ens queda poc més d’una hora de classe, o sigui que tindreu temps per provar de fer amb calma el beuratge de la mort en vida. Sé que és més difícil de preparar que qualsevol dels que heu provat de fer fins ara, i no compto que ningú me’n faci una poció perfecta. L’alumne a qui li surti més bé, però, guanyarà aquesta ampolleta de Felix. Endavant!

Va sentir-se un renou d’alumnes que s’acostaven la marmita arrossegant-la i el xoc metàl·lic dels pesos quan els posaven a les balances, però ni una sola paraula. Hi havia tanta concentració a l’aula que quasi es podia palpar. En Harry va veure com en Malfoy fullejava febrilment el seu exemplar d’Elaboració de pocions. En Malfoy no hauria pogut deixar més clar que desitjava tenir un dia de sort com fos. En Harry va inclinar-se de cop sobre el llibre desconjuntat que li havia deixat el professor Llagot.

De seguida va veure amb disgust que l’anterior usuari del llibre havia escrit a totes les pàgines, fins a l’extrem d’haver deixat els marges tan negres com la part impresa. Inclinant-se encara més per llegir quins eren els ingredients (perquè fins i tot allà l’usuari anterior hi havia fet anotacions i hi havia ratllat coses), en Harry va córrer cap a l’armari del material per trobar-hi el que li calia. Mentre s’afanyava a tornar cap on tenia la marmita, va veure que en Malfoy tallava arrel de valeriana a tota velocitat.

Tothom donava llambregades al seu voltant per veure què feia la resta de la classe. Era un avantatge i un desavantatge de Pocions, perquè no podies mantenir en secret el que feies. Al cap de deu minuts, tota l’aula estava coberta d’un vapor blavós. L’Hermione, per descomptat, era la que semblava anar més avançada: la seva poció ja s’acostava força al «líquid sense grumolls i de color morat» que es deia que era l’estat intermedi normal.

Un cop trinxades les arrels, en Harry es va tornar a inclinar sobre el llibre. Era molt empipador haver de llegir les instruccions tenint pel mig tots aquells absurds gargots de l’anterior usuari, que pel que semblava no havia estat d’acord amb la de tallar el llegum de sopòfor i havia escrit la instrucció alternativa següent:

Val més aixafar-lo amb la fulla plana d’un ganivet de plata, perquè treu més bé el suc que tallant-lo.

—Professor, oi que va conèixer el meu avi, Abraxas Malfoy?

En Harry va aixecar el cap, i va veure que el professor Llagot passava en aquell moment pel costat de la taula dels alumnes de Slytherin.

—Sí —va dir el professor Llagot, sense mirar en Malfoy—. Em va saber greu, quan vaig saber que s’havia mort, però era d’esperar, perquè mira que agafar verola de drac a la seva edat…

I es va allunyar. En Harry es va tornar a inclinar sobre la marmita, amb un somriure de satisfacció a la boca. Notava que en Malfoy havia donat per descomptat que el professor Llagot el tractaria com a ell o com a en Zabini, i que fins i tot li donaria un tracte de favor de l’estil del que s’havia acostumat a rebre de l’Snape. Tot feia creure que aquesta vegada en Malfoy hauria de dependre del seu talent i prou per guanyar l’ampolla de Felix Felicis.

El llegum de sopòfor resultava molt difícil de tallar. En Harry es va tombar cap a l’Hermione.

—Em deixes el teu ganivet de plata?

Ella li va fer que sí amb irritació, sense apartar els ulls de la poció, que continuava sent de color granat encara que al llibre digués que en aquell estadi hauria hagut d’agafar un lleuger to lila.

En Harry va aixafar el seu llegum amb la fulla del ganivet plana, i va tenir la sorpresa de comprovar que treia molt suc, molt més del que ell hauria dit mai que aquell llegum pansit pogués contenir. Va afanyar-se a abocar-ho tot a la marmita, i va quedar parat de veure que la poció agafava de seguida el to lila descrit pel llibre de text.

En Harry a qui ja li havia passat tot el disgust amb l’anterior usuari, va mirar-se amb deteniment el següent punt de les instruccions. Segons el llibre, havia de remenar en sentit antihorari fins que la poció es tornés clara com l’aigua. Segons l’addenda que hi havia fet l’anterior usuari, en canvi, havia de fer una remenada en el sentit de les agulles del rellotge per cada set voltes en sentit antihorari. Podia ser que l’anterior usuari tornés a tenir raó?

En Harry va remenar en sentit antihorari, va contenir la respiració i va fer una remenada en el sentit de les agulles del rellotge. L’efecte va ser immediat. La poció va agafar un delicat to rosa.

—Com és que te’n surts? —li va demanar l’Hermione, que tenia la cara vermella i els cabells se li embullaven cada vegada més a causa del vapor que li sortia de la poció, que continuava sent decididament granatosa.

—Fes una remenada en el sentit de les agulles del rellotge…

—Que no, que el llibre diu que és en sentit antihorari! —va replicar l’Hermione.

En Harry va arronsar-se d’espatlles i va continuar fent la seva. Set voltes en sentit antihorari, una en el sentit de les agulles del rellotge i parar… Set en sentit antihorari, una en el sentit de les agulles del rellotge…

A l’altra banda de la taula, en Ron no parava de renegar entre dents: la seva poció tenia l’aspecte de regalèssia líquida. En Harry va mirar al seu voltant. Pel que va poder veure, ningú més havia aconseguit un color de poció tan clar com el seu. Va envair-lo l’eufòria, una cosa que encara no li havia passat mai en aquelles masmorres.

—S’ha acabat el temps! —va dir alt el professor Llagot—. Pareu de remenar, sisplau!

El professor Llagot va començar a voltar entre les taules per donar un cop d’ull a les marmites. No deia res, però de tant en tant remenava alguna poció o l’ensumava. Finalment va arribar a la taula d’en Harry, en Ron, l’Hermione i l’Ernie. La substància quitranosa de la marmita d’en Ron li va provocar un somriure trist. Va passar de llarg la mixtura blau marí de l’Ernie. A la poció de l’Hermione li va dedicar un gest d’aprovació. Però tot seguit va veure la d’en Harry, i a la cara se li va dibuixar una incrèdula expressió de delit.

—El guanyador, sense cap discussió! —va anunciar a tota la classe—. Molt bé, Harry, molt bé! Noi, es nota que has heretat el talent de la teva mare! Ui, la Lily tenia molt bones mans per fer pocions! Té, té: una ampolleta de Felix Felicis, tal com havia promès. Però fes-la servir amb seny, eh?

En Harry es va ficar l’ampolleta de líquid daurat a la butxaca interior, amb un sentiment d’exultació per les cares de ràbia que feien els de Slytherin, però també de culpa per la cara de decepció de l’Hermione. En Ron, per la seva banda, senzillament no se’n sabia avenir.

—Com ho has fet? —li va demanar en veu baixa a en Harry quan sortien de les masmorres.

—Deu haver sigut cosa de sort —va dir en Harry, perquè tenien en Malfoy a prop.

Quan ja s’havien entaulat per sopar, però, en Harry va considerar que els ho podia explicar sense perill. L’Hermione anava fent una cara cada vegada més llarga.

—Penses que he fet trampa, oi? —va dir al final en Harry, molest per la seva expressió.

—Home, no es pot dir que hagi sigut obra teva, precisament —va dir l’Hermione, tibada.

—S’ha limitat a seguir unes instruccions diferents de les nostres —va dir en Ron—. Hauria pogut ser una tragèdia, però se l’ha jugat i li ha sortit bé. —Va deixar anar un sospir—. El professor Llagot m’hauria pogut donar aquest llibre a mi, però me n’ha hagut de tocar un on ningú hi ha escrit mai res; si de cas hi han vomitat, per tal com està la pàgina cinquanta-dos, però…

—Ep —va dir una veu a tocar de l’orella esquerra d’en Harry, a qui de cop va arribar una alenada d’aquella olor de flors que havia sentit a l’aula del professor Llagot. Es va tombar i va veure que la Ginny se’ls havia acostat—. Què acabo de sentir? Has seguit les consignes que algú ha escrit en un llibre, Harry?

Ho havia dit amb cara de preocupació i de disgust. En Harry va endevinar a l’acte en què pensava.

—No pateixis —li va dir en to tranquil·litzador, abaixant la veu—. No és com allò del diari d’en Tod Rodlel; no és més que un llibre de text vell on algú hi ha anotat coses.

—Però fas el que hi diu?

—Només he seguit unes quantes indicacions que hi ha escrites al marge, dona, no hi ha por…

—La Ginny té raó —va dir l’Hermione, espavilant-se de cop—. Hauríem de comprovar que no són perilloses, aquestes instruccions tan estranyes…

—Què fas? —va dir en Harry amb aire indignat quan va veure que l’Hermione li treia el llibre d’Elaboració de pocions de la motxilla i aixecava la vareta.

—Specialis revelo! —va dir, picant amb diligència la coberta del llibre.

No va passar res. El llibre va continuar al seu lloc, vell i llardós i masegat.

—Ja estàs? —va dir en Harry, irritat—. O vols esperar per veure si fa uns quants salts mortals enrere?

—No sembla que tingui res —va dir l’Hermione, observant encara el llibre amb recel—. Vaja, que sembla que sí, que només és un… un llibre de text.

—Molt bé. I ara torna-me’l —va dir en Harry, agafant-lo de la taula d’una revolada. El llibre, però, se li va escapar de la mà i va caure a terra obert.

No ho va veure ningú més. En Harry es va ajupir per collir-lo, i aleshores va veure que hi havia unes paraules gargotejades a la part de baix de la tapa de darrere amb la mateixa lletra petita i atapeïda de les instruccions que li havien permès guanyar l’ampolleta de Felix Felicis, que tenia ben amagada al dormitori, al bagul, dintre d’uns mitjons.

Aquest llibre és propietat del mig príncep.





10. La casa dels Gaunt


A totes les altres classes de Pocions d’aquella setmana en Harry va continuar seguint les instruccions del «mig príncep» sempre que es desviaven de les d’en Libaci Borrages, amb el resultat que, a la quarta classe, el professor Llagot estava entusiasmat amb les aptituds d’en Harry i afirmava que ben poques vegades havia ensenyat a algú amb tant de talent. Ni en Ron ni l’Hermione, però, se n’alegraven gaire. Encara que en Harry s’havia ofert a compartir el llibre amb tots dos, a en Ron li costava més que a en Harry desxifrar la lletra, i no podia passar-se l’estona demanant a en Harry que l’hi llegís tot en veu alta perquè hauria resultat sospitós. L’Hermione, per la seva banda, havia decidit cenyir-se estrictament al que ella en deia les instruccions «oficials», però estava cada vegada de més mal humor perquè li donaven resultats molt més pobres que les del «príncep».

En Harry pensava de tant en tant en qui devia ser aquell mig príncep. Encara que la pila de deures que els donaven no li havia permès llegir-se tot el seu exemplar d’Elaboració de pocions, l’havia fullejat prou per veure que quasi no hi havia cap pàgina en què el príncep no hi hagués escrit notes al marge, encara que no totes tenien relació amb l’Elaboració de pocions. També hi havia indicacions esparses sobre el que semblaven sortilegis que ell es devia haver inventat.

—O ella —va dir l’Hermione, irritada, quan va sentir que en Harry n’hi ensenyava uns quants a la sala comuna un dissabte al vespre—. Podria haver sigut una noia. Trobo que la lletra és més de noia que de noi.

—Es feia dir «el mig príncep» —va dir en Harry—. Des de quan les noies són prínceps?

Va semblar que l’Hermione es quedava sense saber què dir. Es va limitar a fer mala cara i a arrencar el seu treball Principis de rematerialització de les mans d’en Ron, que intentava llegir-lo de cap per avall.

En Harry va mirar el rellotge i es va guardar a corre-cuita el seu Elaboració de pocions a la motxilla.

—Falten cinc minuts per a les vuit; me’n vaig, que si no arribaré tard al despatx d’en Dumbledore.

—Ostres! —va exclamar l’Hermione, aixecant la vista de cop—. Que et vagi bé! T’esperarem llevats, perquè ens expliquis què t’ensenya!

—Sort —va dir en Ron, i ell i l’Hermione es van quedar mirant com en Harry sortia pel forat del quadre.

En Harry va anar passant corredors deserts, tot i que una vegada es va haver d’afanyar a amagar-se darrere una estàtua perquè per una cantonada li va sortir la professora Trelawney parlant tota sola, remenant una baralla de cartes ronyoses i llegint-les sense parar de caminar.

—Dos de piques: conflicte —va murmurar, mentre passava pel lloc on en Harry estava arrupit, amagat—. Set de piques: mal averany. Deu de piques: violència. Jota de piques: un jove de negre, potser turmentat, que no pot sofrir l’interrogador…

Va parar-se en sec, davant per davant de l’estàtua d’en Harry.

—Això no pot ser —va dir, contrariada, i en Harry va sentir que tornava a remenar amb energia i es posava a caminar una altra vegada, deixant tan sols un baf de vi de cuina darrere seu. En Harry es va esperar fins que va estar segur que se n’havia anat, i va tornar a afanyar-se fins que va arribar al punt del corredor del setè pis on hi havia una gàrgola solitària adossada a la paret.

—Pets àcids —va dir en Harry. La gàrgola es va enretirar d’un salt, la paret de darrere es va obrir i va aparèixer una escala de cargol mòbil de pedra, on en Harry es va enfilar perquè el transportés, giravoltant suaument, fins a la porta del picaporta de llautó per on s’accedia al despatx d’en Dumbledore.

En Harry hi va trucar.

—Endavant —va dir la veu d’en Dumbledore.

—Bona nit, professor —va dir en Harry, i va entrar al despatx.

—Hola, Harry, bona nit. Seu —va dir en Dumbledore, amb un somriure—. Espero que la primera setmana d’escola t’hagi provat.

—Sí que m’ha anat bé, sí, gràcies —va dir en Harry.

—No deus haver parat; ja tens un càstig i tot!

—És que… —va balbucejar en Harry, però en Dumbledore no feia una cara gens severa.

—Hem quedat entesos amb el professor Snape perquè et canviï el càstig per dissabte que ve.

—Ah, molt bé —va dir en Harry, que tenia al cap coses que el preocupaven més que el càstig de l’Snape i es va posar a mirar furtivament al seu voltant buscant alguna pista que li digués el que en Dumbledore tenia intenció de fer amb ell aquell vespre. El despatx circular estava com sempre: els fràgils aparells de plata a les seves tauletes de potes primes, brunzint i emetent núvols de fum; tot de retrats d’antics directors i directores pesant figues dintre els marcs, i en Fawkes, l’imponent fènix d’en Dumbledore, al seu barrastral de darrere la porta, observant en Harry amb viu interès. No semblava pas que en Dumbledore hagués fet gens d’espai per a cap pràctica de duel.

—M’imagino, Harry —va dir en Dumbledore, anant al gra—, que deus sentir curiositat per saber què tinc pensat de fer-te fer durant aquestes classes (a falta d’un terme més adequat per anomenar aquestes estones).

—Sí, professor.

—Doncs bé, he pensat que havia arribat el moment, ara que ja saps què va moure Lord Voldemort a voler matar-te fa quinze anys, que tinguessis coneixement d’unes quantes coses més.

Hi va haver un silenci.

—Al final del curs passat vostè em va dir que m’ho explicaria tot —va dir en Harry, que no va poder evitar que la veu li agafés un to de retret.

—I ho vaig fer —va dir en Dumbledore amb placidesa—. Et vaig explicar tot el que sabia. A partir d’aquí, deixarem enrere la certesa dels fets i viatjarem plegats a través dels aiguamolls boirosos del record per endinsar-nos en els embardissats viaranys de la suposició. A partir d’ara, Harry, puc anar tan equivocat com l’Humbert Rotaire, que es pensava que una marmita podia servir per fer fondue de formatge.

—Però vostè creu que el que s’imagina és cert? —va dir en Harry.

—Crec que sí, és clar; però, com ja t’he demostrat alguna vegada, cometo errors com qualsevol. Fins al punt que, sent com sóc (perdó per la immodèstia) una mica més intel·ligent que la majoria, els meus errors acostumen a ser proporcionalment més grossos.

—Professor —va dir en Harry, amb veu vacil·lant—, això que em pensa explicar té relació amb la profecia? M’ajudarà a… sobreviure?

—Té molta relació amb la profecia —va dir en Dumbledore, amb tanta naturalitat com si en Harry li hagués demanat pel temps que faria l’endemà—, i, naturalment, espero que t’ajudarà a sobreviure.

En Dumbledore es va aixecar, va voltar la taula i va passar pel costat d’en Harry, que es va entregirar a la cadira a temps per veure com en Dumbledore s’inclinava sobre la vitrina del costat de la porta. Quan en Dumbledore es va redreçar, tenia a les mans un recipient pla de pedra amb tot de símbols estranys gravats a tota la vora. Va deixar el pensiu a la taula, davant d’en Harry.

—Et veig cara d’amoïnat.

En Harry, efectivament, es mirava el pensiu amb una mica d’aprensió. Les experiències que havia tingut anteriorment amb aquell estrany artefacte que emmagatzemava i revelava pensaments i records, tot i haver sigut molt instructives, havien sigut més aviat desagradables. L’última vegada que s’havia submergit en el seu contingut havia vist moltes més coses de les que hauria desitjat. Però en Dumbledore li somreia.

—Aquesta vegada et ficaràs al pensiu amb mi; i, més extraordinari encara, amb permís.

—On anirem, professor?

—A fer un volt pels camins de la memòria d’en Bob Ogden —va dir en Dumbledore, traient-se de la butxaca una ampolla de vidre que contenia una tènue substància platejada.

—Qui és en Bob Ogden?

—Treballava al Departament de Bruixijustícia —va dir en Dumbledore—. Es va morir ja fa temps, però abans que es morís el vaig localitzar i el vaig poder convèncer perquè em confiés aquest record. Ara l’acompanyarem en una visita que va fer en una de les seves missions. Si tens la bondat d’aixecar-te, Harry…

En Dumbledore, però, no aconseguia destapar l’ampolla de vidre: tenia la mà ferida enravenada, com si li fes mal.

—L’ajudo?

—No cal, Harry…

En Dumbledore va apuntar a l’ampolla amb la vareta i el tap va saltar.

—Professor, com es va fer mal a la mà? —va tornar-li a demanar en Harry, contemplant-li els dits ennegrits amb una barreja de repugnància i de compassió.

—No és el moment de parlar-ne, Harry. Encara no. Tenim una cita amb en Bob Ogden.

En Dumbledore va abocar el contingut platejat de l’ampolla al pensiu, on va començar a fer uns remolins tornassolats que no eren ni líquids ni gasosos.

—Tu primer —va dir en Dumbledore, assenyalant el recipient.

En Harry es va inclinar endavant, va respirar fondo i va submergir el cap en la substància platejada. Va notar que els peus li deixaven de tocar el terra del despatx; va començar a caure en una foscor turbulenta, i, de cop, va quedar enlluernat per una claror de ple dia. Abans que els ulls s’hi acostumessin, en Dumbledore se li va aparèixer al costat.

Eren en un camí de carro flanquejat per bardisses altes, sota un cel d’estiu tan llampant i tan blau que semblava pintat. A cosa de tres metres davant seu hi havia un home rabassut amb unes ulleres molt gruixudes que feien que semblés que tingués ulls de talp. Llegia un rètol de fusta que penjava de la tanca de bardissa de l’esquerra del camí. En Harry es va imaginar que era en Bob Ogden, perquè era l’única persona que hi havia a la vista i també perquè anava vestit amb l’estrambòtica barreja de peces de roba que sovint trien els bruixots inexperts que volen disfressar-se de muggles: en aquest cas, una levita i unes polaines damunt d’un vestit de bany antic de ratlles. Abans que en Harry tingués temps de fixar-se en res més a banda del seu aspecte estrafolari, però, en Bob Ogden ja havia enfilat camí avall a bon pas.

En Dumbledore i en Harry el van imitar. Quan passaven per davant del rètol de fusta, en Harry va mirar els seus dos indicadors. La fletxa que assenyalava cap a la banda d’on venien deia: «Laforcassa, 8 quilòmetres». La fletxa que assenyalava cap on havia tirat en Bob Ogden deia: «Laforqueta, 2 quilòmetres».

Van fer un tros en què tot el que veien eren bardisses a banda i banda, la blava amplitud del cel a sobre i l’elegant figura amb levita al davant, però de cop el camí va tombar cap a l’esquerra i va començar a baixar molt dret per un vessant, cosa que els va permetre tenir una vista sobtada i inesperada de tota la vall que s’estenia davant seu. En Harry va veure un poble, que segur que era Laforqueta, arrecerat entre dos serrats abruptes, del qual es distingien perfectament l’església i el cementiri. A l’altra banda de la vall, a mig aire de l’altre vessant, hi havia una bella casa pairal envoltada d’una gran extensió d’herba ufanosa.

En Bob Ogden s’havia embalat a contracor a causa de la baixada que feia el camí. En Dumbledore també va accelerar el pas, i en Harry va haver d’afanyar-se per no quedar enrere. Es va imaginar que el lloc on anaven era Laforqueta, i va trobar estrany, igual que la nit que havien anat a veure el professor Llagot, que haguessin començat a caminar des de tan lluny. No va trigar a adonar-se que havia suposat malament, perquè no anaven cap al poble. El camí va tombar cap a la dreta, i, en el moment que acabaven de fer el revolt, van veure com la punta de la levita d’en Bob Ogden desapareixia per una obertura entre les bardisses.

En Dumbledore i en Harry el van seguir i van agafar un corriol flanquejat per tanques de bardissa encara més altes i més agrestes que les que acabaven de deixar enrere. El corriol era sinuós i ple de pedres i sots, baixava costa avall igual que l’altre i semblava que anés cap a un rodal ombrívol d’arbres que els quedava a sota. Efectivament, el corriol desembocava al bosquet, i en Dumbledore i en Harry van deturar-s’hi darrere en Bob Ogden, que s’havia parat i havia tret la vareta.

Tot i no haver-hi ni un núvol al cel, el rodal d’arbres vells projectava una ombra fresca i profunda, i en Harry va necessitar una estona per distingir una casa mig oculta entre la cortina de troncs. Va trobar que era un indret molt estrany per decidir construir-hi una casa; o, si no, una extravagància haver-hi deixat créixer els arbres tan a prop, obstruint la claror i la vista de la vall. Va pensar si devia viure-hi ningú; tenia les parets florides, i hi havia tantes teules caigudes que en algunes parts es veien les bigues. Les ortigues que hi creixien tot al voltant arribaven fins a l’altura de les finestres, que eren petites i tenien un dit de brutícia. En el mateix moment que arribava a la conclusió que era impossible que ningú pogués viure allà, però, una de les finestres es va obrir de bat a bat amb un grinyol i en va sortir un torterol de fum o de vapor, com si algú hi cuinés.

En Bob Ogden va avançar en silenci i, segons li va semblar a en Harry, amb molta cautela. Quan l’ombra fosca dels arbres el va cobrir, es va tornar a parar i es va quedar mirant la porta de l’entrada, a la qual algú havia clavat una serp morta.

De cop es va sentir una remor i un espetec i un home esparracat va saltar de l’arbre de més a prop i va caure dret davant mateix d’en Bob Ogden, que va fer un bot enrere amb tanta celeritat que es va trepitjar els faldons de la levita i va tentinejar.

—No és benvingut.

L’home que havia aparegut al seu davant tenia uns cabells atapeïts tan bruts de terra que no se sabia de quin color eren. Li faltaven unes quantes dents. Tenia uns ulls petits i negres que miraven cada un cap a una banda. Allò hauria pogut fer gràcia, però no en feia; l’efecte era esfereïdor, i en Harry va entendre que en Bob Ogden reculés unes quantes passes més abans de parlar.

—D’això… Bon dia. Sóc de la Conselleria d’Afers Màgics…

—No és benvingut.

—D’això… Perdoni, però no l’entenc —va dir en Bob Ogden, nerviós.

En Harry es va pensar que en Bob Ogden era una mica talòs; a en Harry li semblava que el desconegut havia deixat la cosa prou clara, més que més quan tenia una vareta en una mà i brandava un punyal amb l’altra.

—Tu l’entens, suposo, oi, Harry? —va dir en Dumbledore en veu baixa.

—Sí, és clar —va dir en Harry, una mica desconcertat—. Com és que l’Ogden no…?

De cop, però, va tornar a posar els ulls en la serp morta de la porta, i va caure-hi.

—Parla reptilià?

—Ho has encertat —va dir en Dumbledore, assentint amb el cap i somrient.

L’home esparracat es va acostar cap a l’Ogden, amb el punyal en una mà i la vareta a l’altra.

—Escolti —va començar l’Ogden, però no va poder acabar: es va sentir un espetec i l’Ogden ja era a terra, agafant-se el nas, mentre pels dits li regalimava una nauseabunda mucositat grogosa.

—Morfí! —va dir una veu forta.

De la casa havia sortit corrents un home gran, clavant un cop de porta que va fer que la serp es balancegés tètricament. Encara era més baix que l’altre, i tenia una complexió estranya: unes espatlles molt amples i uns braços molt llargs, que, juntament amb els ulls, d’un castany clar, els cabells curts i esclarissats i la cara clivellada, li donaven l’aire d’un mico vell però forçut. Va deturar-se al costat de l’home del ganivet, que es partia de riure veient en Bob Ogden a terra.

—De la Conselleria, diu? —va demanar l’home gran, mirant en Bob Ogden des de sobre.

—Exactament! —va dir en Bob Ogden, irritat, acariciant-se la cara—. Vostè deu ser el senyor Gaunt, oi?

—Sí senyor —va dir el senyor Gaunt—. Li ha clavat un cop a la cara?

—Ni més ni menys! —va respondre-li en Bob Ogden.

—Hauria hagut d’avisar que venia, no troba? —va dir el senyor Gaunt en to agressiu—. Això és una propietat privada. No pot presentar-se aquí així com així i que després li vingui de nou que el meu fill s’hagi defensat.

—De qui s’ha de defensar, bon home? —va dir en Bob Ogden, posant-se dret una altra vegada.

—De tafaners i intrusos i muggles i tota la púrria.

En Bob Ogden es va apuntar al nas amb la vareta, que continuava segregant grans quantitats del que semblava pus, i la secreció es va aturar a l’acte. El senyor Gaunt va secretejar a en Morfí:

—Entra a casa. Fes el que et dic.

Aquesta vegada, com que estava preparat, en Harry va reconèixer la llengua reptiliana; a més a més d’haver entès el que havien dit, també havia percebut el seu singular xiuxiueig, que era l’únic que en Bob Ogden era capaç de sentir. Va semblar que en Morfí volgués replicar, però devia canviar d’opinió amb la mirada que li va adreçar el seu pare, perquè va acabar encaminant-se ranquejant cap a la casa, hi va entrar i va tancar la porta de cop, cosa que va fer que la serp tornés a gronxar-se amb aire lúgubre.

—És al seu fill, senyor Gaunt, que he vingut a veure —va dir en Bob Ogden quan es va haver acabat d’eixugar el pus de la pitrera de la levita—. Era en Morfí, aquest, no?

—Sí, era en Morfí —va dir l’home gran amb indiferència—. És de sang pura, vostè? —va demanar, agressiu de cop i volta.

—No hi ha ningú de sang pura, en aquest món —va dir en Bob Ogden fredament, i el respecte d’en Harry per en Bob Ogden va augmentar.

No va semblar que el senyor Gaunt sentís el mateix. Va mirar en Bob Ogden de reüll i va murmurar, en el que devia voler ser un to ofensiu:

—Ara que hi penso, al poble he vist nassos com el seu.

—No m’estranya, si el seu fill hi ha anat a fer de les seves —va dir en Bob Ogden—. Li fa res que continuem la conversa a dintre?

—A dintre?

—Sí, senyor Gaunt. Ja l’hi he dit: he vingut a causa d’en Morfí. Vam enviar-los un mussol…

—No hi crec, en els mussols —va dir el senyor Gaunt—. No obro mai cap carta.

—Així no es queixi que no se’ls adverteix quan vénen visites —va dir en Bob Ogden amb aspror—. Si he vingut és a causa d’una infracció greu de la llei de bruixeria que ha tingut lloc aquest matí a primera hora…

—Molt bé, molt bé, molt bé! —va saltar el senyor Gaunt—. Entri a casa d’una punyetera vegada, si així està content!

La casa semblava constar de tres peces reduïdes. A la gran, que feia les funcions de cuina i de sala d’estar alhora, hi havia dues portes. En Morfí estava assegut en una butaca llardosa de vora la llar de foc, entortolligant-se un escurçó viu als seus dits gruixuts mentre li cantussejava una cançó en reptilià:


Xiuxiueja, escurçonet,

que una persona vull morta.

Si en Morfí no tens content

t’haurà de clavar a la porta.



Es va sentir un trepig de peus que s’arrossegaven cap a la banda de la finestra oberta, i en Harry va veure que hi havia algú més a l’habitació, una noia amb un vestit gris estripat del mateix color exactament que la paret bruta de pedra de darrere seu. Estava davant d’una olla fumejant que hi havia sobre un fogó negre molt brut de greix, i buscava alguna cosa a la lleixa plena de paelles i olles llardoses que tenia sobre el cap. Tenia els cabells fins i desllustrats i una cara vulgar, blanca i més aviat ampla. Els ulls, com els del seu germà, miraven cada un cap a una banda. Se la veia una mica més neta que els dos homes, però en Harry va pensar que no havia vist mai una persona amb un aire tan abatut.

—La Mèrope, la meva filla —va dir el senyor Gaunt a contracor quan va veure que en Bob Ogden l’observava amb expressió encuriosida.

—Bon dia —va dir en Bob Ogden.

Ella no va respondre, sinó que, després d’adreçar una llambregada esporuguida al seu pare, es va tombar d’esquena i va continuar trastejant entre les olles de la lleixa.

—Veurà, senyor Gaunt —va dir en Bob Ogden—; resulta que tenim motius per creure que el seu fill Morfí ha fet màgia davant d’un muggle aquesta matinada passada.

Va sentir-se un terrabastall. A la Mèrope li havia caigut una olla a terra.

—Cull-la! —va dir-li el senyor Gaunt amb un crit—. Això mateix; arrossega’t per terra com una muggle fastigosa. Per a què la tens, la vareta, bacona inútil?

—Senyor Gaunt, per l’amor de Déu! —va dir en Bob Ogden, esgarrifat, veient que la Mèrope, que ja havia agafat l’olla de terra, es posava vermella com un pebrot, tornava a deixar anar l’olla, es treia la vareta de la butxaca amb mà tremolosa, apuntava a l’olla i murmurava precipitadament un sortilegi inaudible que va fer que l’olla s’allunyés d’ella travessant l’habitació a tota velocitat, piqués contra la paret de l’altra banda i es partís en dos.

En Morfí va posar-se a riure com un boig. El senyor Gaunt va bramar:

—Arregla-la, beneita, arregla-la!

La Mèrope va encaminar-s’hi amb pas insegur; però, abans que tingués temps d’aixecar la vareta, en Bob Ogden havia aixecat la seva i havia dit en to segur:

—Reparo.

L’olla va quedar com nova a l’acte.

Per un moment va semblar que el senyor Gaunt estigués a punt de clavar un crit a en Bob Ogden, però s’hi devia repensar, perquè va començar a riure’s de la filla:

—Que amable, el senyor de la Conselleria, oi? Potser encara em deslliurarà de tu; potser les llufes ronyoses no li desagraden…

Sense mirar ningú ni donar les gràcies a en Bob Ogden, la Mèrope va agafar l’olla i la va tornar, amb les mans tremoloses, a la lleixa. Fet això es va quedar immòbil, amb l’esquena arrepenjada al pany de paret que hi havia entre la finestra llardosa i el fogó, com si l’únic que desitgés fos que la pedra l’engolís i la fes desaparèixer.

—Senyor Gaunt, com li deia —va insistir en Bob Ogden—, el motiu de la meva visita…

—Ja l’he sentit abans! —va tallar-lo el senyor Gaunt—. I què? En Morfí va castigar aquell muggle com es mereixia… Quin mal hi ha, en això?

—En Morfí ha infringit la llei de bruixeria —va dir en Bob Ogden en to sever.

—«En Morfí ha infringit la llei de bruixeria» —va repetir el senyor Gaunt imitant la veu d’en Bob Ogden, amb una cantarella pomposa. En Morfí va tornar a deixar anar una riallada—. Va donar una lliçó a un muggle; és il·legal, això, ara?

—Sí —va dir en Bob Ogden—. És il·legal.

D’una butxaca interior va treure un petit rotlle de pergamí i el va descargolar.

—I això què és? La sentència? —va dir el senyor Gaunt, alçant la veu amb irritació.

—És una citació judicial perquè comparegui a la Conselleria…

—Una citació? Una citació? Qui es pensa que és, vostè, per ordenar al meu fill que vagi enlloc?

—Sóc el cap de la Brigada de Bruixijustícia —va dir en Bob Ogden.

—I a nosaltres ens té per uns pobres desgraciats, oi? —va bramar el senyor Gaunt, acostant-se a en Bob Ogden i apuntant-lo al pit amb un dit que tenia l’ungla groga i plena de ronya—. Per uns pobres desgraciats que correran a presentar-se a la Conselleria cada vegada que els ho diguin, oi? Vostè sap amb qui parla, sang de fang fastigós?

—Diria que parlo amb el senyor Gaunt —va dir en Bob Ogden, amb prevenció però sense arronsar-se.

—I diu bé! —va bramar el senyor Gaunt. Per un instant, en Harry es va pensar que el senyor Gaunt feia un gest obscè amb la mà a en Bob Ogden, però tot seguit es va adonar que li ensenyava un anell lleig, amb una pedra negra encastada, que portava al dit del mig, i l’hi plantava sota el nas—. Veu això? Veu això? Sap què és? Sap d’on ve? Fa segles que pertany a la nostra família, fixi’s si venim de lluny, i sempre hem sigut de sang pura! Sap quant me n’han ofert, perquè té l’escut d’armes dels Peverell gravat a la pedra?

—No en tinc ni idea, senyor Gaunt —va dir en Bob Ogden, pestanyejant per no marejar-se per culpa de la mà que li ballava davant dels ulls—, però no és d’això del que parlem. El seu fill ha comès…

Amb un udol de ràbia, el senyor Gaunt va anar corrents cap on era la seva filla. Per un moment, en Harry es va imaginar que l’escanyaria, perquè va anar per engrapar-la pel coll, però el que va fer va ser arrossegar-la fins on hi havia en Bob Ogden estirant-la per una cadeneta d’or que portava al coll.

—Veu això? —va dir cridant a en Bob Ogden, agitant un medalló d’or, mentre la Mèrope esbufegava i boquejava per agafar aire.

—Sí que ho veig, sí! —es va afanyar a dir en Bob Ogden.

—És dels Slytherin! —va dir en veu forta el senyor Gaunt—. D’en Sírpentin Slytherin! Som els seus últims descendents vius; què me’n diu, d’això?

—Senyor Gaunt, la seva filla! —va dir en Bob Ogden, alarmat, però el senyor Gaunt ja havia deixat anar la Mèrope, que es va allunyar d’ell fent tentines per tornar-se’n al seu racó, fregant-se el coll i respirant fondo per recobrar l’alè.

—De manera —va dir el senyor Gaunt en to triomfal, com si acabés de presentar una prova incontrovertible— que no ens parli més com si no li arribéssim a la sola de la sabata! Som generacions de sang pura, tots bruixots, cosa que segur que vostè no pot dir!

I va escopir a terra, als peus d’en Bob Ogden. En Morfí va esclatar a riure una altra vegada. La Mèrope, arronsada vora la finestra, amb el cap baix i la cara oculta pels cabells caiguts endavant, no deia res.

—Senyor Gaunt —va tornar-hi en Bob Ogden, tossut—, em fa l’efecte que ni els seus avantpassats ni els meus hi pinten res, en aquest assumpte. He vingut aquí a causa d’en Morfí, d’en Morfí i del muggle que ha agredit aquesta matinada passada. La informació que tenim —va continuar, donant un cop d’ull al pergamí— és que en Morfí ha fet un sortilegi o un malefici al muggle en qüestió, que li ha causat una urticària acompanyada d’una picor terrible.

A en Morfí se li va escapar el riure.

—Calla, nano —va remugar el senyor Gaunt en reptilià, i en Morfí va tornar a callar. Tot seguit va adreçar-se una altra vegada a en Bob Ogden, en to desafiant—: I què passa, si ho ha fet? Segur que ja s’ha encarregat de deixar el muggle amb la cara neta; i també la memòria, de passada…

—El problema no és aquest, senyor Gaunt, i ho sap molt bé —va dir en Bob Ogden—. Ens trobem davant d’una agressió no provocada contra un muggle indefens…

—De seguida que l’he vist ja m’ha semblat que tenia simpatia pels muggles —va dir el senyor Gaunt en to despectiu, i va tornar a escopir a terra.

—Si continuem així no arribarem enlloc —va dir en Bob Ogden amb decisió—. Per l’actitud del seu fill, sembla clar que no sent gens de remordiment pel que ha fet. —Va tornar a abaixar la vista cap al pergamí—. En Morfí s’ha de presentar a judici el 14 de setembre per respondre a les acusacions d’utilitzar la màgia davant d’un muggle i de causar-li lesions físiques i seqüeles psicològiques…

En Bob Ogden va callar. Per la finestra oberta els havia arribat un traüt de cavalls i un murmuri de veus fortes i enriolades. Pel que semblava, el camí serpentejant que anava al poble passava molt a prop del rodal d’arbres on hi havia la casa. El senyor Gaunt va quedar petrificat, escoltant, amb els ulls molt oberts. En Morfí va fer un xiuxiueig i va girar la cara cap a la banda d’on procedien els sons, amb expressió àvida. La Mèrope va aixecar el cap. En Harry va veure que tenia la cara blanca com el paper.

—Valga’m Déu, quina cosa més lletja! —va exclamar una veu de noia, que a través de la finestra oberta es va sentir amb tanta claredat com si la noia hagués sigut amb ells a dintre l’habitació—. El teu pare no podria tirar a terra aquest cabanyot, Tod?

—No és nostre —va dir una veu de noi jove—. Tot l’altre vessant de la vall és nostre, però aquesta casa és propietat d’un mort de gana que es diu Gaunt, que hi viu amb els fills. Al noi li falta un bull; hauries de sentir els casos que n’expliquen, al poble…

La noia va riure. El trepig i la dringadissa dels cavalls es feien més fortes cada vegada. En Morfí va fer acció d’aixecar-se de la butaca.

—No et moguis —li va dir el seu pare en to admonitori, en reptilià.

—Tod —va tornar a dir la veu de la noia, ara tan a prop que segur que eren a tocar de la casa—. Potser no ho veig bé, però oi que a la porta hi ha clavada una serp?

—No, tens raó! —va dir la veu masculina—. Segur que és cosa del fill. Ja t’ho he dit, que no està bé del cap. No te la miris, Cecília, reina.

El trepig d’unglots i la dringadissa van tornar a afeblir-se.

—«Reina» —va murmurar en Morfí en reptilià, mirant la seva germana—. «Reina», li ha dit. Això vol dir que no et vol a tu.

La Mèrope estava tan blanca que en Harry es va pensar que es desmaiaria.

—Què passa? —va saltar el senyor Gaunt, també en reptilià, mirant primer el fill i després la filla—. Què has dit, Morfí?

—A la Mèrope li agrada mirar aquest muggle —va dir en Morfí, contemplant amb expressió malèvola la seva germana, que ara feia cara d’esglai—. Sempre és a l’hort quan passa, per espiar-lo a través de les bardisses. Oi? I ahir al vespre…

La Mèrope va remenar el cap a batzegades, amb expressió suplicant, però en Morfí va continuar, insensible:

—… es va estar abocada a la finestra esperant que tornés a cavall cap a casa, oi?

—Et vas abocar a la finestra per mirar un muggle? —va dir el senyor Gaunt amb un fil de veu.

Tots tres Gaunt semblaven haver-se oblidat d’en Bob Ogden, que feia cara de desconcert i d’irritació alhora davant d’aquella nova tirallonga de xiuxiuejos i cacofonies incomprensibles.

—És veritat? —va dir el senyor Gaunt amb veu imperiosa, avançant un parell de passes cap a la filla, que estava morta de por—. La meva filla, una descendent de sang pura d’en Sírpentin Slytherin, s’ha encapritxat d’un fastigós muggle de sang bruta?

La Mèrope va remenar el cap amb vehemència, arrambant-se a la paret, clarament incapaç d’articular paraula.

—Però el vaig enxampar, pare! —va dir en Morfí amb una rialla—. El vaig enxampar quan passava per aquí davant de casa, i no va quedar gaire afavorit amb aquella urticària a tot el cos, eh que no, Mèrope?

—Llufa repugnant, descastada fastigosa! —va dir el senyor Gaunt cridant, perdut el domini de si mateix, mentre escanyava la filla amb totes dues mans.

Tant en Harry com en Bob Ogden van cridar «Deixi-la!» alhora, i en Bob Ogden va aixecar la vareta i va exclamar: «Laxem!». El senyor Gaunt va sortir projectat enrere, va picar contra una cadira i va caure d’esquena a terra. Amb un udol de ràbia, en Morfí es va aixecar de la butaca d’un salt i va envestir en Bob Ogden brandant el seu punyal i llançant maleficis amb la vareta a tort i a dret.

En Bob Ogden va sortir cames ajudeu-me. En Dumbledore va indicar a en Harry que l’havien de seguir. En Harry, amb els xiscles de la Mèrope ressonant-li a les orelles, es va afanyar a obeir-lo.

En Bob Ogden va enfilar corriol amunt com un llamp i va sortir rabent al camí principal, on va topar amb un llustrós cavall bai cavalcat per un noi jove de cabells negres molt ben plantat. Tant ell com la noia agraciada que anava al seu costat, dalt d’un cavall gris, van posar-se a riure de veure en Bob Ogden, que va sortir rebotat del flanc del cavall i va continuar corrents camí enllà, empolsinat de cap a peus i amb els faldons de la levita voleiant-li.

—Em sembla que amb això en tindrem prou, Harry —va dir en Dumbledore. Va agafar en Harry pel colze i el va estirar. Al cap d’un moment, tots dos planaven, lleugers com una ploma, enmig de la foscor, i poc després aterraven novament, drets, al despatx ja en penombra d’en Dumbledore.

—Què li va passar, a la noia de la casa, aquella que es deia Mèrope o no sé com? —va demanar en Harry, mentre en Dumbledore encenia uns quants llums amb un cop de vareta.

—Res greu —va dir en Dumbledore mentre es tornava a asseure darrere la taula del despatx i convidava en Harry també a seure—. En Bob Ogden va aparetre a la Conselleria i va tornar amb reforços al cap d’un quart d’hora. En Morfí i el seu pare van oferir resistència, però els van reduir, els van fer sortir de la casa i van acabar sent condemnats pel Wizengamot. En Morfí, que ja tenia antecedents d’agressions a muggles, va ser sentenciat a tres anys a Azkaban. A en Morvosc, que havia ferit uns quants funcionaris de la Conselleria a part d’en Bob Ogden, li van caure sis mesos.

—En Morvosc? —va repetir en Harry, amb perplexitat.

—Ni més ni menys —va dir en Dumbledore, amb un somriure aprovador—. M’alegra veure que lligues caps.

—Aquell home gran era…?

—L’avi d’en Voldemort, sí senyor —va dir en Dumbledore—. En Morvosc; el seu fill, en Morfí, i la seva filla, la Mèrope, eren els últims Gaunt, una família molt antiga de bruixots caracteritzada per una propensió al desequilibri i a la violència que es va desenvolupar al llarg de les generacions a causa del seu costum de casar-se entre cosins. Entre la falta de seny i l’amor al luxe, la fortuna de la família es va fondre unes quantes generacions abans que en Morvosc nasqués. Com has vist, vivia en la misèria, però tenia molt mal geni, una arrogància i un orgull fora mida i un parell de relíquies familiars que venerava tant com el fill, i bastant més que la filla.

—La Mèrope, doncs, era… —va dir en Harry, inclinant-se endavant a la cadira i clavant els ulls en en Dumbledore—. Segons això, la Mèrope era… la mare d’en Voldemort, professor?

—Exacte —va dir en Dumbledore—. I resulta que també hem tingut una visió fugaç del pare d’en Voldemort. T’hi has fixat?

—El muggle que en Morfí va agredir? L’home del cavall?

—Molt bé! —va dir en Dumbledore, il·luminant-se-li la cara—. Sí senyor, aquell era en Tod Rodlel pare, el muggle ben plantat que passava a cavall per davant de la casa dels Gaunt i per qui la Mèrope Gaunt sentia una exaltada passió secreta.

—I es van acabar casant? —va dir en Harry, incrèdul, incapaç d’imaginar-se juntes dues persones tan poc fetes l’una per a l’altra.

—Em sembla que no tens en compte —va dir en Dumbledore— que la Mèrope era bruixa. No crec que arribés a desenvolupar gaire els seus poders màgics mentre va estar sota la tirania del seu pare. Quan van haver tancat en Morvosc i en Morfí a Azkaban, però, i ella va gaudir de llibertat per primera vegada a la vida, segur que aleshores va poder posar en pràctica les seves facultats per deixar enrere la vida infeliç que havia viscut durant divuit anys.

»No se t’acut de quina manera la Mèrope devia fer oblidar a en Tod Rodlel la seva xicota muggle i que s’enamorés d’ella?

—Per mitjà del malefici imperatiu —va insinuar en Harry—, o d’algun elixir d’amor…

—Exacte. Personalment, m’inclino a pensar que va servir-se d’algun elixir d’amor. M’imagino que devia semblar-li més romàntic; i no crec que li costés gaire, algun dia de calor en què en Rodlel passés sol, convence’l perquè es prengués un got d’aigua. Sigui com sigui, el fet és que, pocs mesos després de l’escena que acabem de presenciar, al poble de Laforqueta hi va haver un daltabaix. Imagina’t com en devia anar de ple, quan es va saber que el fill del senyor de la vall havia fugit amb la Mèrope, la filla d’un mort de gana.

»Però la commoció que hi va haver al poble no va ser res comparada amb la que va patir en Morvosc. Va sortir d’Azkaban comptant que trobaria la filla a casa esperant tota submisa el seu retorn amb un plat calent a taula, i en lloc d’això va trobar-hi un dit de pols i una nota de comiat en què la filla li explicava el que havia fet.

»Pel que he pogut esbrinar, a partir d’aquell dia no va esmentar mai més ni el nom de la filla ni que n’hagués tingut mai cap. Pot ser que la commoció que li va causar la seva fugida accelerés la seva mort; però també pot ser que es morís senzillament perquè no havia après mai a cuidar-se sol. Azkaban havia deixat en Morvosc molt afeblit, i es va morir abans que en Morfí tornés a casa.

—I la Mèrope? Es va morir, oi? Oi que en Voldemort es va criar en un orfenat?

—Efectivament —va dir en Dumbledore—. Aquí ens veiem obligats a elucubrar, però no és gaire difícil deduir què devia passar. Resulta que, pocs mesos després del seu casament clandestí, en Tod Rodlel es va tornar a presentar a la casa pairal de Laforqueta sense la seva dona. Per tot el veïnat va córrer la brama que ell explicava a tothom que li havien «embenat els ulls» i l’havien «ensibornat». M’imagino que devia voler dir que havia estat sota l’influx d’un encanteri que de cop havia deixat d’obrar, però que no es va atrevir a fer servir aquestes paraules concretes perquè no el prenguessin per boig. Quan es van assabentar d’això que explicava, però, la gent del poble es van imaginar que la Mèrope havia enganyat en Tod Rodlel fent-li creure que esperava un fill seu, i que ell s’hi havia casat per aquest motiu.

—Però sí que el va tenir, un fill seu.

—Sí, però al cap d’un any d’haver-se casat. En Tod Rodlel la va deixar quan encara estava embarassada.

—Què devia anar malament? —va voler saber en Harry—. Per què l’elixir d’amor devia deixar de fer efecte?

—Tornem a entrar en el terreny de les suposicions —va dir en Dumbledore—, però jo diria que la Mèrope, com que estava profundament enamorada del seu marit, no es va veure amb cor de continuar tenint-lo subjugat per mitjans màgics. Jo crec que va decidir deixar de donar-li l’elixir. Potser, ofuscada com estava, s’havia convençut a si mateixa que ell s’havia acabat enamorant també d’ella. O potser es va pensar que ell es quedaria pel fill. Tant si va pensar una cosa com l’altra, es va equivocar. Ell la va deixar, no la va tornar a veure mai més i no es va preocupar mai per descobrir què se n’havia fet del fill.

A fora ja era negra nit, i semblava que els llums del despatx d’en Dumbledore resplendissin més.

—Per avui em sembla que ja n’hi ha prou, Harry —va dir en Dumbledore després d’un moment de silenci.

—Com vostè digui —va dir en Harry.

Es va aixecar, però no va fer acció d’anar-se’n.

—Professor… És important saber tot això del passat d’en Voldemort?

—Sí, crec que ho és molt —va dir en Dumbledore.

—I… té relació amb la profecia?

—N’hi té molta.

—D’acord —va dir en Harry, una mica confós, però també una mica més tranquil.

Va tombar-se per anar-se’n, però de cop li va venir al cap una altra pregunta i es va tornar a tombar.

—Professor, puc explicar a en Ron i a l’Hermione tot això que m’acaba de dir?

En Dumbledore se’l va quedar mirant un moment i va dir:

—Sí; trobo que el senyor Weasley i la senyoreta Granger han demostrat ser dignes de tota confiança. De totes maneres, Harry, et prego que els demanis que no repeteixin res de tot això a ningú. No estaria bé que s’escampés tot el que sé, o sospito, dels secrets de Lord Voldemort.

—No pateixi; ja m’encarregaré que no ho sàpiga ningú a part d’en Ron i l’Hermione. Bona nit.

Va tombar-se una altra vegada, i quan ja era quasi a la porta el va veure. A sobre d’una de les tauletes de potes primes destinades a tots aquells delicats aparells de plata, hi havia un anell d’or molt lleig que tenia encastada una gran pedra negra esberlada.

—Professor —va dir en Harry, sense apartar-ne els ulls—, aquest anell…

—Digues —va dir en Dumbledore.

—Oi que és el que portava la nit que vam anar a veure el professor Llagot?

—Just —va confirmar-li en Dumbledore.

—Però que no és el mateix anell que en Morvosc Gaunt va ensenyar a en Bob Ogden?

En Dumbledore va assentir amb el cap.

—Sí senyor, el mateix.

—Però com pot ser…? L’ha tingut des de sempre, vostè?

—No; el vaig comprar no fa gaire —va dir en Dumbledore—. El tinc des de pocs dies abans que et vingués a buscar a casa dels teus tiets, de fet.

—Que deu ser més o menys quan es va fer mal a la mà, oi?

—Sí, Harry, més o menys.

En Harry va vacil·lar. En Dumbledore somreia.

—Professor, com li va…?

—És tard, Harry! Ja t’ho explicaré una altra estona. Bona nit.

—Bona nit, professor.





11. L’Hermione dóna un cop de mà


Tal com l’Hermione havia predit, les hores lliures dels alumnes de sisè no van resultar ser els oasis de lleure que en Ron havia augurat, sinó estones que havien d’aprofitar per mirar de tenir al dia la quantitat terrible de deures que els posaven. No era només que estudiessin com si tinguessin exàmens cada dia, sinó que les mateixes classes eren molt més difícils que els altres anys. En Harry no entenia ni la meitat del que la professora McGonagall els explicava, i l’Hermione mateix havia hagut de demanar-li que repetís les instruccions un parell de vegades. Curiosament, l’assignatura que de cop i volta s’havia convertit en el fort d’en Harry era Pocions, gràcies al mig príncep, i l’Hermione n’estava cada vegada més dolguda.

Figurava que havies de ser capaç de fer sortilegis no verbals no només a Defensa contra les Forces del Mal, sinó també a Encanteris i a Transfiguració. En Harry veia sovint companys seus, a la sala comuna o durant els àpats, que agafaven un to morat i una expressió tensa a la cara com si haguessin pres una sobredosi de Ja-no-tinc-caca, i sabia que era perquè s’escarrassaven a fer algun sortilegi sense dir-ne la fórmula en veu alta. Era un descans sortir a fora per anar als hivernacles; a Botànica estudiaven plantes més perilloses que als cursos anteriors, però com a mínim se’ls continuava permetent renegar si la tentàcula metzinosa els engrapava inesperadament per darrere.

Una conseqüència de la gran quantitat de treballs que tenien i de les esgotadores hores de pràctica de sortilegis no verbals va ser que en Harry, en Ron i l’Hermione no van trobar ni un moment per anar a veure en Hagrid. En Hagrid havia deixat de seure a la taula dels professors a l’hora dels àpats, cosa que era mal senyal, i, les poques vegades que s’havien creuat amb ell pels corredors o a fora, s’havia donat l’estranya circumstància que no s’havia fixat en ells o no havia sentit que el saludaven.

—L’hi hem d’anar a explicar —va dir l’Hermione el dissabte següent a l’hora d’esmorzar, aixecant els ulls cap a la taula dels professors i fixant-los en la gran cadira buida d’en Hagrid.

—Aquest matí tenim proves de selecció de quidditch! —va dir en Ron—. I també hauríem de practicar aquell encanteri de l’Aguamenti del professor Flitwick! A més a més, què vols anar-li a explicar? Com vols dir-li que vam acabar avorrint la seva absurda assignatura?

—No la teníem avorrida! —va dir l’Hermione.

—Parla per tu; encara me’n recordo dels uixecs —va dir en Ron en to lúgubre—. I ens n’hem escapat d’una i bona, que consti. Tu no el vas sentir parlant del seu germà liró: hauríem acabat ensenyant en Grep a cordar-se les sabates, si haguéssim continuat.

—Em sap greu, no anar a parlar amb en Hagrid —va dir l’Hermione, amb cara de malestar.

—Hi anirem després del quidditch —li va assegurar en Harry. Ell també trobava a faltar en Hagrid; però, igual que en Ron, considerava que estaven més bé sense que en Grep els compliqués la vida—. Això que les proves potser duraran tot el matí, vist la quantitat de gent que s’hi ha apuntat. —Estava una mica nerviós d’enfrontar-se a la seva primera feina com a capità—. No entenc com és que de cop tothom demostra tant interès per l’equip.

—Harry, per favor —va saltar l’Hermione—. No senten interès pel quidditch, sinó per tu! Ara no només ets una curiositat: t’has convertit en una autèntica atracció!

En Ron es va ennuegar amb una arengada. L’Hermione li va llançar una mirada de desdeny i es va tornar a tombar cap a en Harry.

—Ara tothom sap que deies la veritat, no? Tota la comunitat de bruixots ha hagut de reconèixer que tenies raó en tot el que deies sobre la tornada d’en Voldemort i que hi havies lluitat dues vegades i totes dues vegades n’havies sortit viu. I tothom t’ha començat a dir «l’Elegit»… Segur que ho veus, home, per què tens tothom captivat!

De cop i volta en Harry va trobar que al Gran Saló hi feia molta calor, tot i continuar havent-hi un sostre d’aspecte glacial que amenaçava pluja.

—I te n’has sortit bé de tot aquest assetjament de la Conselleria, que et volia mostrar com una persona desequilibrada i mentidera. Encara se’t veuen els senyals que aquella dona malvada et va fer escriure amb la teva pròpia sang, però tu no et vas retractar de res del que havies dit…

—A mi encara se’m veu on em van agafar aquells cervells de la Conselleria; mira —va dir en Ron, arremangant-se les mànigues.

—I a més a més t’has estirat més d’un pam, aquest estiu —va acabar l’Hermione, fent cas omís d’en Ron.

—Sóc alt, jo —va dir en Ron sense que vingués a tomb.

Van arribar els mussols de la correspondència, travessant els finestrals batuts per la pluja i esquitxant tothom de gotetes. La majoria d’alumnes va rebre més correspondència que de costum, perquè els pares, neguitosos, estaven impacients per tenir notícies dels fills i per tranquil·litzar-los dient-los que a casa estaven bé. En Harry no havia rebut cap carta des de començament de curs; l’única persona que li escrivia amb regularitat era morta, i, tot i que havia tingut l’esperança que en Llopin li escriuria de tant en tant, fins ara havia vist aquesta esperança defraudada. Va quedar molt parat, doncs, de veure la Hedwig, blanca com la neu, descrivint cercles descendents enmig de tots els altres mussols. Va aterrar davant seu amb un gran paquet quadrat. Al cap d’un moment, un paquet idèntic aterrava davant d’en Ron, amb un diminut mussol exhaust i mig esclafat a sota, en Porcupintí.

—Ah! —va dir en Harry, quan va haver desembolicat el paquet i es va veure que era un llibre nou d’Elaboració de pocions, nivell superior, acabat d’arribar de Gargots i Nibres.

—Que bé! —va dir l’Hermione, encantada—. Ara podràs tornar l’exemplar anotat.

—Que t’has tornat boja? —va dir en Harry—. Me’l quedaré! Hi he estat pensant…

Va treure el llibre vell d’Elaboració de pocions de la motxilla i va picar la tapa del llibre amb la vareta murmurant «Diffindat!». La tapa es va desprendre. Va fer el mateix amb el llibre nou de trinca, davant la mirada atònita de l’Hermione. Tot seguit va canviar les tapes, les va picar amb la vareta l’una darrere l’altra i va dir: «Reparo!».

El llibre del mig príncep va quedar com si fos un llibre nou, i el llibre nou de Gargots i Nibres va quedar com un llibre potinejat de segona mà.

—Tornaré el nou al professor Llagot. Que no es queixi, que m’ha costat nou galions.

L’Hermione va estrènyer els llavis, amb expressió de disgust i desaprovació, però la va distreure un tercer mussol, que va aterrar davant seu amb un exemplar del Periòdic Profètic del dia. Va afanyar-se a obrir-lo i va donar un cop d’ull a la primera plana.

—S’ha mort ningú que coneguem? —va dir en Ron, amb aire desmenjat; li feia la mateixa pregunta cada vegada que obria el diari.

—No, però hi ha hagut més atacs de demèntors —va dir l’Hermione—. I una detenció.

—Ja era hora! Qui han detingut? —va voler saber en Harry, pensant en la Bel·latrix Lestrange.

—L’Stan Senspagà —va dir l’Hermione.

—Què? —va dir en Harry, sobtat.

—«Stanley Senspagà, el cobrador del Nitrèpid Bus, el conegut mitjà màgic de transport públic, ha estat detingut per les seves presumptes activitats com a cavaller de la mort. La detenció de Senspagà, de 21 anys, ha tingut lloc aquesta matinada a casa seva, a Clapham…».

—L’Stan Senspagà, cavaller de la mort? —va dir en Harry, recordant aquell noi granellut que havia conegut tres anys enrere—. No pot ser!

—Potser li han fet un malefici imperatiu —va dir en Ron judiciosament—. No se sap mai.

—No ho sembla —va dir l’Hermione, que havia continuat llegint—. Aquí diu que el van detenir perquè el van sentir parlant dels cavallers de la mort en un pub. —Va aixecar la vista amb cara de preocupació—. Si hagués estat sota els efectes d’un malefici imperatiu, no s’hauria dedicat a xerrar alegrement sobre els seus plans, no trobeu?

—Més aviat sembla com si hagués volgut demostrar que estava al corrent de més coses de les que realment sabia —a dir en Ron—. Que no és aquell que assegurava que seria conseller d’Afers Màgics davant d’aquelles bel·les que es volia lligar?

—Sí, és aquest —va dir en Harry—. No sé a què juguen, donant crèdit a l’Stan.

—Segur que volen demostrar que hi fan alguna cosa —va dir l’Hermione, arrufant el front—. Tothom està mort de por… Sabíeu que els pares de les bessones Patil volen que se’n tornin a casa? I a l’Eloise Midgeon ja se l’han emportat. El seu pare la va venir a buscar ahir a la nit.

—Quina bestiesa! —va dir en Ron, mirant l’Hermione amb els ulls ben oberts—. Però si a Hogwarts s’està més segur que a casa seva! Tenim aurors, i tot de sortilegis protectors suplementaris, i tenim en Dumbledore!

—Em sembla que no el tenim sempre —va dir l’Hermione, abaixant la veu i mirant d’esquitllada la taula dels professors per sobre del Periòdic Profètic—. No us hi heu fixat? Tota aquesta setmana el seu seient ha estat buit, igual que el d’en Hagrid.

En Harry i en Ron van mirar cap a la taula dels professors. La cadira del director, efectivament, era buida. En Harry va rumiar, i va adonar-se que no havia tornat a veure en Dumbledore des d’aquella classe particular que havien fet una setmana enrere.

—Jo crec que ha sortit de l’escola per fer alguna cosa relacionada amb l’orde del Fènix —va dir l’Hermione en veu baixa—. No trobeu que pinta malament, tot plegat?

En Harry i en Ron no van respondre, però en Harry va saber que tots tres pensaven el mateix. El dia abans havia tingut lloc un episodi terrible, quan havien fet sortir la Hannah Abbott de Botànica per dir-li que havien trobat morta la seva mare. Des d’aleshores que no havien tornat a veure la Hannah.

Cinc minuts més tard, quan s’aixecaven de taula per anar cap al camp de quidditch, van passar pel costat de la Lavender Brown i de la Parvati Patil. Com que l’Hermione acabava de comentar que els pares de les bessones Patil les volien treure de Hogwarts, a en Harry no li va estranyar veure aquelles dues grans amigues xerrant en veu baixa amb l’angoixa pintada a la cara. El que el va sorprendre va ser que, quan en Ron va passar a la seva altura, la Parvati va clavar un cop de colze a la Lavender, que es va tombar i va fer un gran somriure a en Ron. En Ron se la va quedar mirant esbalaït i li va tornar el somriure amb vacil·lació, però va quedar tot estarrufat i va continuar caminant amb el cap alt. En Harry es va aguantar les ganes de riure, recordant que en Ron també s’havia reprimit quan havia sabut que en Malfoy li havia partit el nas; l’Hermione, en canvi, va estar freda i distant tot el tros que els separava de l’estadi, que van recórrer sota un plugim glaçat, i els va deixar per agafar lloc a la graderia sense desitjar bona sort a en Ron.

Tal com en Harry havia previst, les proves de selecció els van ocupar tot el matí. Semblava que hagués decidit presentar-s’hi la meitat dels alumnes de Gryffindor: des dels de primer curs, que s’aferraven nerviosos a les desastroses escombres velles de l’escola, fins als de setè, que sobresortien de tota la resta i tenien un aspecte intimidador. Entre els de setè hi havia un noi corpulent i de cabells drets que en Harry va reconèixer del Hogwarts Express.

—Ens hem trobat al tren, al compartiment d’en Llagot —va dir a en Harry amb simpatia, fent un pas endavant per donar-li la mà—. Em dic Cormac McLaggen, i em presento per a porter.

—L’any passat no et vas presentar, oi? —li va demanar en Harry, estudiant l’amplada d’espatlles d’en McLaggen i pensant que devia ser capaç de tapar les tres cistelles sense moure’s de lloc.

—Quan es van fer les proves estava a la infermeria —va dir en McLaggen, en un to una mica bufat—. Em vaig apostar que em menjaria una lliura d’ous de doxi.

—Ah —va dir en Harry—. Doncs… si et pots esperar allà baix…

Va assenyalar-li una punta del camp, cap a la banda on hi havia l’Hermione. Li va semblar que en McLaggen feia cara de contrarietat, i va pensar que potser s’esperava un tracte de favor perquè tots dos eren favorits «d’en Llagot».

En Harry va decidir començar amb una prova senzilla, que va ser que tots els aspirants a jugador es repartissin en grups de deu i sobrevolessin el camp tots alhora. Va ser una decisió encertada: el primer grup de deu era tot d’alumnes de primer, i es va veure ben clar que no havien volat mai fins aleshores. Només n’hi va haver un que es va aconseguir mantenir uns quants segons a l’aire, i va quedar tan sorprès que al cap d’un moment picava contra el pal d’una de les cistelles.

El segon grup comprenia deu de les nenes més ximpletes que en Harry havia vist mai, que, quan va tocar el xiulet, van començar a caure rient l’una sobre l’altra. La Rosana Vana n’era una. Quan els va dir que abandonessin el camp es van afanyar a fer-ho amb idèntica alegria, i es van instal·lar a la graderia per criticar tots els altres.

Els del tercer grup van patir una col·lisió múltiple quan havien fet quasi mitja volta al camp. La majoria dels del quart grup havien vingut sense escombres. Els del cinquè grup eren de Hufflepuff.

—Si hi ha algú més que no és de Gryffindor —va dir cridant en Harry, que s’estava començant a emprenyar de veritat—, que se’n vagi ara mateix, sisplau!

Hi va haver un silenci, i un parell d’alumnes de Ravenclaw dels primers cursos van sortir del camp corrents, rient per sota el nas.

Després de dues hores, moltes queixes i algunes enrabiades, una de les quals per un accident d’una Cometa 260 que va tenir com a resultat unes quantes dents partides, en Harry havia trobat tres encistelladors: la Katie Bell, que tornava a l’equip gràcies a una prova de selecció excel·lent; una jove promesa que es deia Demelza Robins, que destacava sobretot per la seva habilitat a l’hora d’esquivar bales, i la Ginny Weasley, que havia passat la mà per la cara a tothom i a sobre havia marcat disset gols. Tot i estar content amb la tria feta, en Harry havia quedat afònic de discutir amb tots els descontents, i ara mantenia un enfrontament semblant amb els batedors que havia rebutjat.

—És una decisió inapel·lable, i si no us en aneu perquè comencin els porters us faig un malefici —va bramar.

Cap dels batedors triats tenia la classe d’en Fred i en George, però va quedar-ne força content. Eren en Jimmy Peakes, un noi de tercer baixet però ample d’espatlles que havia fet sortir un nyanyo gros com un ou a la closca d’en Harry amb un potent cop de bala, i en Ritchie Coote, que era escardalenc però apuntava bé. Tots dos es van afegir a la Katie, la Demelza i la Ginny a la graderia per presenciar la tria de l’últim membre de l’equip.

En Harry havia deixat expressament per al final les proves de selecció dels porters, amb l’esperança que l’estadi s’hauria buidat i els interessats no li estarien tan a sobre. Per desgràcia, al públic s’hi havien afegit tots els jugadors rebutjats i uns quants alumnes que s’havien acostat a mirar després d’un esmorzar relaxat, de manera que encara eren més. Cada vegada que un porter ascendia cap a la seva cistella respectiva, el públic l’animava i l’esbroncava a parts iguals. En Harry va mirar de reüll en Ron, a qui els nervis sempre traïen; en Harry havia comptat que, havent guanyat la final al curs anterior, estaria curat d’espants, però tot semblava indicar que no: en Ron estava groc com la cera.

Cap dels cinc primers aspirants va parar més de dos gols cada un. En Harry va tenir el disgust de veure que en Cormac McLaggen parava quatre penals de cinc. A l’últim, però, es va tirar cap a l’altre cantó, cosa que va fer que el públic l’aüqués i que en McLaggen aterrés estrenyent les dents de ràbia.

Quan en Ron es va enfilar a la seva Sensepols li va semblar que hagués de desmaiar-se.

—Sort! —va exclamar una veu des de la graderia. En Harry va mirar enrere, comptant descobrir-hi l’Hermione, però era la Lavender Brown. Hauria volgut tapar-se la cara amb les mans, tal com ella va fer al cap de no gaire, però va pensar que, com a capità, havia de fer el cor fort, i es va tombar per observar com feia la prova en Ron.

No hauria hagut de patir, però: en Ron va parar un penal, dos, tres, quatre, cinc penals seguits. Exultant, i resistint amb penes i treballs la temptació de participar de l’entusiasme del públic, en Harry es va tombar cap a en McLaggen amb la intenció de dir-li que, sabent-li molt greu, en Ron l’havia superat, però se’l va trobar al costat, amb la cara vermella a tocar, i va fer un salt enrere.

—La seva germana no ha tirat per marcar —va dir en McLaggen amenaçadorament. Al pols li bategava una vena, igual que la que li havia vist al tiet Vernon tantes vegades—. L’hi ha tirat perquè la pogués parar bé.

—Mentida —va dir en Harry amb fredor—. La seva ha sigut la que ha estat a punt de no parar.

En McLaggen es va acostar una mica més a en Harry, que aquesta vegada no va recular.

—Deixa’m tornar a fer la prova.

—No —va dir en Harry—. Ja l’has fet. N’has parat quatre, i en Ron n’ha parat cinc. En Ron serà el porter; ha guanyat justament. Va, vés.

En Harry va tenir por per un moment que en McLaggen li clavaria un cop de puny, però es va conformar a donar-li una mala mirada i tot seguit se’n va anar a grans passes, remugant com si clamés al cel.

En Harry es va tombar i es va trobar al davant, somrient-li, els membres del seu nou equip.

—Us felicito —va dir amb veu ronca—. Heu volat molt bé…

—Que bé que ho has fet, Ron!

Aquesta vegada sí que era l’Hermione, que corria cap a ells des de la graderia; en Harry va veure la Lavender allunyant-se del terreny de joc, de bracet de la Parvati, amb cara emmurriada. En Ron va somriure a tot l’equip i a l’Hermione, tot cofoi, i més alt del que ja era.

Després de quedar per dijous següent per fer el primer entrenament oficial, en Harry, en Ron i l’Hermione van acomiadar-se dels altres membres de l’equip i es van encaminar cap a la cabanya d’en Hagrid. Un sol esmorteït s’esforçava per obrir-se pas entre els núvols, i finalment havia parat de plovisquejar. En Harry tenia una gana que es moria, i va desitjar que a casa d’en Hagrid hi hagués alguna cosa de menjar.

—Em pensava que no el pararia, el quart penal —deia en Ron tot content—. Ha fet un llançament diabòlic, la Demelza, ho heu vist? Venia amb una mica d’efecte…

—Sí, sí, has estat molt fi —va dir l’Hermione, enriolada.

—En tot cas, he superat aquest McLaggen —va dir en Ron en to molt satisfet—. Heu vist com s’ha tirat cap al costat que no era, al cinquè penal? Ha sigut ben bé com si l’haguessin ofuscat amb màgia de la fal·làcia…

En Harry va quedar sorprès de veure que l’Hermione es posava vermella com un tomàquet de sentir aquest comentari. En Ron no se’n va adonar; estava massa entretingut descrivint amb tot detall un altre dels seus penals.

En Becbrau, el gran hipogrif gris, estava fermat davant de la cabanya d’en Hagrid. Quan se li van acostar va fer espetegar el seu bec esmolat i va girar cap a ells el seu gran cap.

—Ai, ai, ai… —va dir l’Hermione, nerviosa—. Continua infonent respecte, eh?

—Vinga, dona… Però si hi has muntat! —va dir en Ron.

En Harry es va avançar i va fer una inclinació de cap a l’hipogrif sense perdre-hi el contacte visual i sense pestanyejar. Al cap d’un moment, en Becbrau va fer també una reverència.

—Com estàs? —li va demanar en Harry en veu baixa, acostant-s’hi més per acariciar-li el cap emplomallat—. El trobes a faltar? Però amb en Hagrid estàs bé, no?

—Ep! —va dir una veu greu.

En Hagrid havia aparegut de darrere la cabanya a corre-cuita guarnit amb un gran davantal de flors i un sac de patates a l’esquena. El seu descomunal gran danès, l’Ullal, el seguia, però va fer un salt endavant amb un lladruc eixordador.

—No us hi acosteu! Us deixarà els dits… Ah, sou vosatros.

L’Ullal va saltar a sobre de l’Hermione i d’en Ron, amb la intenció de llepar-los les orelles. En Hagrid es va quedar un instant parat mirant-se’ls, i tot seguit es va tombar, va entrar a la cabanya d’una revolada i va tancar la porta amb un cop sec.

—Quin greu! —va dir l’Hermione, commoguda.

—No pateixis —va dir en to adust en Harry, que es va acostar a la porta i va trucar fort.

—Hagrid! Obre, que volem parlar amb tu!

A dintre no es va sentir res.

—Si no obres la porta, l’esbotzarem! —va dir en Harry, traient la vareta.

—I ara, Harry! —va dir l’Hermione, escandalitzada—. No t’atreviràs…

—Que no? —va dir en Harry—. Enretira’t…

Abans que pogués dir res més, però, la porta es va tornar a obrir d’una revolada tal com en Harry s’imaginava que passaria, amb en Hagrid plantat al llindar, mirant-lo de dalt a baix amb els ulls encesos, amb un aspecte força imponent tot i el davantal de flors.

—Sóc un professor! —va dir cridant a en Harry—. Un professor, Potter! Com goses amenaçar-me que em rebentaràs la porta?

—Perdoni’m, professor —va dir en Harry, recalcant l’última paraula mentre es tornava a guardar la vareta sota l’uniforme.

En Hagrid va quedar desconcertat.

—Des de quan em dius «professor» i em tractes de vostè?

—Des de quan em dius «Potter», Hagrid?

—Molt agut, molt graciós… —va remugar en Hagrid—. Ara m’has fotut, eh? Vinga, va, passeu, trepa de malagraïts…

Murmurant en to lúgubre, va enretirar-se per deixar-los passar. L’Hermione va entrar darrere en Harry, amb cara d’espant.

—Què? —va dir en Hagrid, emmurriat, mentre en Harry, en Ron i l’Hermione s’asseien al voltant de la gran taula de fusta i l’Ullal acomodava el cap a la falda d’en Harry i li deixava l’uniforme ple de baves—. Què passa? Que em teniu pena, podé? Us penseu que em sento sol o què?

—No —va afanyar-se a dir en Harry—. Volíem veure’t.

—Et trobem a faltar! —va dir l’Hermione amb veu tremolosa.

—Que em trobeu a faltar, dieu? —va remugar en Hagrid—. Ves per on.

Va estar trastejant, preparant el te amb la seva enorme tetera d’aram, sense parar de remugar en tota l’estona. Al final va deixar-los sobre la taula tres tasses grosses com galledes plenes d’un te fosc com la caoba, i una plata de pastissets de roca. En Harry tenia tanta gana que es veia amb cor de fer honor fins i tot al menjar d’en Hagrid, i es va afanyar a agafar-ne un.

—Hagrid —va dir l’Hermione amb timidesa, quan en Hagrid ja s’havia entaulat amb ells pelava patates amb una ràbia que feia arribar a creure que cada tubercle li hagués fet una ofensa gravíssima—, ens hauria agradat poder continuar fent Criança de Criatures Màgiques, de veritat.

En Hagrid va tornar a remugar amb força. En Harry es va imaginar que uns quants follets s’havien esmunyit entre les patates, i mentalment va agrair que no s’haguessin de quedar a sopar.

—T’ho juro! —va dir l’Hermione—. Però cap dels tres hem tingut manera de fer-la encaixar a l’horari.

—Ves per on —va repetir en Hagrid.

De cop es va sentir un xip-xap estrany i tots es van tombar. L’Hermione va deixar anar un xisclet, i en Ron va fer un bot a la cadira i va córrer cap a l’altra punta de la taula per estar com més lluny millor d’una bóta que hi havia en un racó, en la qual cap d’ells s’havia fixat fins aquell moment. Era plena d’una mena de larves de pam i mig, llefiscoses, blanques i ondulants.

—Què són, Hagrid? —li va demanar en Harry, fingint que hi mostrava més interès que no pas repugnància, però deixant el pastisset de roca a la taula.

—Virons gegants —va dir en Hagrid.

—I en què es transformen? —va voler saber en Ron, amb cara recelosa.

—No es tenen de transformar en res —va dir en Hagrid—. Els tinc per alimentar l’Aragog.

I, d’improvís, va arrencar a plorar.

—Hagrid! —va exclamar l’Hermione, aixecant-se d’un salt i fent tota la volta a la taula per poder passar-li el braç per les espatlles convulses evitant la bóta de les larves—. Què et passa?

—A mi res… —va dir en Hagrid amb veu escanyada i llàgrimes als seus ulls negres com el carbó, que es va eixugar amb el davantal—. És a l’Aragog… Em fa l’efecte que s’està morint… A l’estiu es va posar malalt i no s’ha refet… No sé què faré si… si… Fa tant temps que estem junts…

L’Hermione va donar-li uns copets a l’espatlla, sense saber què dir. Havia vist en Hagrid regalant un osset de peluix a una cria de drac d’una espècie temible, l’havia vist cantant cançons en veu baixa a escorpins gegantins carregats de pinces i fiblons, l’havia vist intentant raonar amb aquell gegant brutal que tenia per germanastre, però aquella era potser la seva quimera més incomprensible per un monstre: l’Aragog, que vivia al cor del bosc prohibit i del qual en Ron i en Harry havien aconseguit salvar-se d’un pèl quatre anys enrere.

—Hi podem… hi podem fer res, nosaltres? —li va demanar l’Hermione, sense fer cas de les ganyotes i els desesperats gestos negatius que li feia en Ron.

—No ho crec, Hermione —va dir en Hagrid amb la veu nuada per l’emoció, esforçant-se per reprimir el plor—. Resulta que ara les altres aranyes… la família de l’Aragog… estan una mica estranyes ara que l’Aragog està malalt, una mica inquietes…

—Sí, ja ens ho van semblar una mica, aquella vegada —va dir en Ron a sotaveu.

—… i no trobo que sigui segur per a ningú a part de mi acostar-s’hi gaire, tal com estan les coses —va acabar en Hagrid, mocant-se fort el nas amb el davantal i aixecant els ulls—. Gràcies de totes maneres per l’oferiment, Hermione… T’ho agraeixo molt…

Després d’això l’ambient es va relaxar considerablement, perquè, encara que ni en Harry ni en Ron es van mostrar gens disposats a anar a péixer una aranya monstruosa i assassina amb virons gegants, va semblar que en Hagrid donava per descomptat que els hauria agradat fer-ho i va tornar a ser ell mateix.

—Sí, ja m’ho pensava, que us resultaria difícil fer-me entrar als vostros horaris —va dir de mal humor mentre els servia més te—. Ni que haguéssiu demanat reculatemps…

—No hauríem pogut —va dir l’Hermione—. Vam destrossar totes les existències de reculatemps de la Conselleria quan hi vam ser a l’estiu. Va sortir al Periòdic Profètic.

—Sent així —va dir en Hagrid— no hi ha manera d’arreglar-ho. Perdoneu-me si m’he… No m’ho tingueu en compte; és que estic capficat per això de l’Aragog… I és que també m’havia passat pel cap que, si el professor Grubbly-Plank hagués fet l’assignatura, vosatros…

Tots tres van afanyar-se a assegurar-li categòricament i hipòcritament que el professor Grubbly-Plank, que havia fet de substitut d’en Hagrid unes quantes vegades, era un desastre de professor, cosa qui va fer que, quan al capvespre en Hagrid els va dir adéu des de la porta, fes una cara força alegre.

—Estic defallit; he hagut de deixar el pastisset de roca perquè m’ha semblat que se’m partia un queixal —va dir en Harry quan la porta de la cabanya ja s’havia tancat i trescaven pels prats deserts i foscos—. I avui tinc el càstig amb l’Snape, o sigui que hauré de sopar amb una esgarrapada…

En el moment d’arribar al castell van veure que en Cormac McLaggen entrava al Gran Saló. Va entrar-hi al segon intent, perquè al primer va topar contra el marc de la porta. En Ron va limitar-se a fer una rialleta sorneguera i va entrar decidit darrere seu, però en Harry va agafar l’Hermione pel braç per retenir-la un moment.

—Què vols? —va dir l’Hermione, a la defensiva.

—Juraria —va dir en Harry en veu baixa— que a en McLaggen l’han ofuscat realment amb la màgia de la fal·làcia. I resulta que era davant teu mateix.

A l’Hermione li van pujar els colors a la cara.

—És veritat; ho he fet jo —va dir amb un fil de veu—. Però hauries hagut de sentir com parlava d’en Ron i de la Ginny! A més a més, té molt mal geni; ja has vist com ha reaccionat quan ha sabut que no l’agafaves; segur que no t’hauria agradat tenir algú així a l’equip.

—No, en això tens raó —va dir en Harry—. Però igualment no està ben fet, Hermione; pensa que ets delegada…

—Va, calla —va interrompre’l, amb un somriure entremaliat.

—Es pot saber què feu? —els va demanar en Ron, tornant a treure el cap per la porta del Gran Saló amb cara de desconfiança.

—Res —van dir en Harry i l’Hermione a la vegada, i el van seguir. L’olor de rosbif va fer venir una fiblada de gana a en Harry, però quan tot just començaven a encaminar-se cap a la taula de Gryffindor el professor Llagot se’ls va plantar al davant barrant-los el pas.

—Hola, Harry! Precisament és a tu que volia veure! —va exclamar amb veu estentòria i cordial, cargolant-se les puntes dels seus bigotis de morsa i traient encara més enfora la seva panxa enorme—. M’interessava trobar-te abans de sopar, perquè et volia convidar a fer un soparet a les meves dependències. Què et sembla? Hi farem una festeta, amb unes quantes joves promeses i prou. Hi serà en McLaggen, i també en Zabini, i l’encantadora Melinda Bobbin (no sé si la coneixes; la seva família té una gran cadena de botigues d’apotecari); i, per descomptat, espero que la senyoreta Granger m’honorarà amb la seva assistència.

El professor Llagot va acabar el seu parlament fent una inclinació de cap a l’Hermione. Era com si en Ron no hi fos: el professor Llagot ni tan sols l’havia mirat.

—No podré venir, professor —va afanyar-se a dir en Harry—. El professor Snape m’ha castigat.

—Quin greu! —va dir el professor Llagot, acotant el cap còmicament—. Quin greu, quin greu! Comptava amb la teva presència, Harry! Ja veig que hauré de parlar-ne amb en Severus per explicar-li el cas; segur que el convenço perquè ajorni el càstig.

I va sortir del Gran Saló carranquejant.

—És impossible que el convenci, l’Snape —va dir en Harry quan el professor Llagot ja no els podia sentir—. És un càstig que ja ha ajornat una vegada, per consideració a en Dumbledore, però no ho farà per ningú més.

—Tant de bo poguessis venir! Així no hi hauria d’anar sola! —va dir l’Hermione, amoïnada. En Harry va suposar que ho deia per en MacLaggen.

—Segur que no estaràs sola; també hi deu haver convidada la Ginny —va deixar anar en Ron, amb cara de no haver-se agafat gaire bé que el professor Llagot hagués fet com si no existís.

Havent sopat van anar cap a la torre de Gryffindor. La sala comuna era plena com un ou, perquè quasi tothom havia acabat de sopar, però van trobar una taula buida i s’hi van asseure. En Ron, que havia estat de mal humor des de la trobada amb el professor Llagot, es va plegar de braços i es va quedar mirant el sostre amb el front arrufat, mentre que l’Hermione va agafar un exemplar vespertí del Periòdic Profètic que algú havia deixat en una cadira.

—Hi ha res de nou? —va demanar en Harry.

—Es pot dir que no… —L’Hermione havia obert el diari i donava una ullada a les pàgines de dintre—. Ai, mira, Ron, hi surt el teu pare… No li ha passat res de dolent! —es va afanyar a afegir, perquè en Ron havia girat el cap tot esverat—. Només diu que ha anat a fer una visita a casa els Malfoy. «Aquest segon escorcoll a la residència d’aquest cavaller de la mort no sembla haver tingut cap resultat. Arthur Weasley, de la Direcció General de Detecció i Confiscació de Sortilegis Defensius i Objectes Protectors Falsos, ha declarat que el seu equip havia actuat seguint una pista confidencial».

—Sí, la meva! —va dir en Harry—. A King’s Cross li vaig parlar d’en Malfoy i d’allò que volia que li adobés en Borgin! Doncs si no és a casa seva, ho deu haver portat aquí a Hogwarts…

—Com vols que ho hagi portat, Harry? —va dir l’Hermione, deixant el diari amb expressió de sorpresa—. Però si ens van escorcollar a tots, quan vam arribar!

—Ah, sí? —va dir en Harry, venint-li de nou—. A mi no!

—És veritat, a tu no; ja no me’n recordava, que vas arribar més tard… Doncs en Filch ens va repassar a tots amb sensors de secrets a mesura que entràvem al vestíbul. Hauria descobert qualsevol objecte malèfic; em consta que a en Crabbe li va trobar un cap reduït. Vaja, que segur que en Malfoy no pot haver portat res perillós!

Mancat momentàniament d’arguments, en Harry es va quedar mirant com la Ginny Weasley jugava amb l’Arnold, el seu puf pigmeu, fins que de cop va trobar una altra raó per adduir.

—Doncs algú l’hi deu haver fet arribar per mussol —va dir—; la seva mare, o algú altre.

—També els escorcollen, els mussols —va dir l’Hermione—. En Filch ens ho va dir mentre ens ficava els sensors de secrets per tot arreu on podia.

En Harry, desorientat del tot, no va saber què més dir. No semblava que en Malfoy hagués pogut tenir cap mitjà d’introduir cap objecte malèfic o perillós a l’escola. Va mirar expectant en Ron, que continuava amb els braços plegats, observant la Lavender Brown.

—A tu se t’acut cap manera que en Malfoy…?

—Va, Harry, ja n’hi ha prou —va dir en Ron.

—Escolta, jo no tinc la culpa que el professor Llagot ens hagi convidat a l’Hermione i a mi a aquesta festa ridícula. A més a més, ni a ella ni a mi no ens venia de gust! —va dir en Harry, sulfurat.

—Doncs com que jo no estic convidat a cap festa —va dir en Ron, tornant-se a aixecar—, em sembla que me n’aniré a dormir.

I va encaminar-se amb pas decidit cap a la porta que conduïa al dormitori dels nois. En Harry i l’Hermione el van seguir amb la mirada.

—Harry… —va dir la Demelza Robins, la nova encistelladora, venint-li per darrere—. Tinc una nota per a tu.

—Del professor Llagot? —va demanar en Harry, redreçant-se esperançat a la cadira.

—No, del professor Snape —va dir la Demelza. A en Harry li va caure l’ànima als peus—. Diu que t’has de presentar al seu despatx avui a dos quarts de nou per complir el càstig… per més invitacions a festes que puguis rebre. I vol que sàpigues que et dedicaràs a separar cucbruts corromputs de cucbruts sans, de cara a fer-los servir a classe de Pocions, i que… que no cal que hi vagis amb guants protectors.

—Molt bé —va dir en Harry amb aire lúgubre—. Moltes gràcies, Demelza.





12. Plata i òpals


On era en Dumbledore, i què feia? En Harry va veure fugaçment el director un parell de vegades i prou al llarg de les setmanes següents. Rara vegada es presentava a l’hora dels àpats, i en Harry estava convençut que l’Hermione l’encertava suposant que es passava dies seguits fora de l’escola. Podia ser que en Dumbledore no pensés en les classes que havia de fer a en Harry? En Dumbledore havia dit que aquelles classes els havien d’il·luminar sobre aspectes relacionats amb la profecia, cosa que havia encoratjat i confortat en Harry, però ara en Harry se sentia una mica abandonat.

A mig octubre van tenir la primera sortida del curs a Hogsmeade. En Harry havia posat en dubte que continuessin autoritzant aquelles sortides, tenint en compte les mesures de seguretat cada vegada més estrictes que hi havia a l’escola, però es va alegrar de saber que sí que es farien, perquè sortir del recinte del castell unes quantes hores era una cosa que sempre venia de gust.

El dia de la sortida, que va néixer rúfol, en Harry es va despertar d’hora, i va matar el temps fins a l’hora d’esmorzar llegint el seu exemplar d’Elaboració de pocions. No acostumava a mirar-se els llibres de text estirat al llit, un hàbit que, com molt bé deia en Ron, era impropi de qualsevol persona tret de l’Hermione, que tenia aquella mania. L’exemplar d’Elaboració de pocions del mig príncep, però, en Harry no el veia gens com un llibre de text. Com més hi aprofundia, més s’adonava de tota la seva riquesa: no només per les útils orientacions i variants sobre pocions que li feien guanyar cada dia més prestigi als ulls del professor Llagot, sinó també pels imaginatius encanteris i maleficis que hi havia gargotejats als marges, que en Harry hauria jurat, ateses les ratllades i correccions que contenien, que eren inventats pel príncep mateix.

En Harry ja havia provat uns quants d’aquests sortilegis inventats pel príncep. Hi havia un malefici que feia que les ungles dels dits dels peus et creixessin exageradament de pressa (aquest l’havia assajat amb en Crabbe, amb resultats molt divertits); un encanteri que et deixava la llengua enganxada al cel de la boca (que havia fet servir dues vegades sobre un incaute Argos Filch, davant l’entusiasme de la concurrència), i l’exsurdo, el sortilegi més útil de tots, que feia que a tothom del voltant li comencessin a brunzir les orelles, cosa que et permetia sostenir llargues converses a classe sense que ningú et sentís. L’única persona a qui no feien gràcia tots aquests encanteris era l’Hermione, que mantenia una severa expressió reprovadora durant tota l’estona i es negava a parlar si en Harry havia aplicat l’exsurdo sobre algú de la vora.

Assegut al llit, en Harry va girar el llibre de costat per poder examinar amb més deteniment les instruccions que hi havia escrites a mà per fer un sortilegi que havia donat molta feina al príncep. Hi havia moltes guixades i molts canvis, però al final, en lletra molt junta, en un angle de la pàgina, hi deia:

Levicorpus (n-vbl).

Mentre el vent i l’aiguaneu batien implacables a les finestres i en Neville roncava sonorament, en Harry es va quedar mirant les lletres entre parèntesis. N-vbl… Allò havia de voler dir «no verbal». En Harry va pensar que encara estava verd per fer aquell sortilegi; els sortilegis no verbals continuaven sense sortir-li gaire bé, cosa que l’Snape no s’havia estat de comentar a cada una de les classes de Defensa contra les Forces del Mal. Ara bé, fins ara el príncep havia demostrat ser un mestre molt més útil que l’Snape.

Apuntant amb la vareta al buit, va aixecar-la enlaire amb un cop sec i va dir «Levicorpus!» mentalment.

—Aaaaaaaaiii!!!

Hi va haver una fogonada i a l’habitació es va armar un guirigall: en Ron havia proferit un crit que havia despertat tothom. En Harry va deixar caure Elaboració de pocions del sobresalt; en Ron penjava de cap per avall, sense tocar a terra, com si un ganxo invisible el tingués subjecte pel turmell.

—Perdona! —va dir en Harry amb un crit, mentre en Dean i en Seamus es partien de riure i en Neville s’aixecava de terra perquè havia caigut del llit—. Espera’t un moment, que ara et faig baixar…

Va buscar el llibre de pocions a les palpentes i va començar a passar pàgines tot atabalat, mirant de localitzar la pàgina que era. Al final la va trobar, i va desxifrar una paraula escrita amb lletra petita que hi havia sota el sortilegi; pregant que fos el contramalefici, en Harry va pensar «Liberacorpus!» amb totes les seves forces.

Hi va haver una altra fogonada i en Ron va caure sobre el matalàs com un sac de patates.

—Perdona —va repetir en Harry amb veu apagada mentre en Dean i en Seamus continuaven cargolant-se de riure.

—Demà —va dir en Ron amb un fil de veu— m’estimaria més que posessis el despertador.

L’endemà, un cop vestits, abrigats amb uns quants dels jerseis de mitja de la senyora Weasley i amb l’uniforme, guants i bufanda, a en Ron ja li havia passat l’espant, i havia arribat a la conclusió que el nou sortilegi d’en Harry era molt divertit; tan divertit, fins i tot, que la primera cosa que va fer a l’hora d’esmorzar va ser relatar el cas a l’Hermione.

—… i llavors hi va haver una altra fogonada i vaig tornar a caure a sobre el llit! —va dir rient en Ron mentre se servia salsitxes.

L’Hermione no havia somrigut ni una sola vegada durant tot el relat, i un cop acabat va tombar-se cap a en Harry amb una dura mirada de reprovació.

—Aquest sortilegi és un altre del teu llibre de pocions, per casualitat? —li va demanar.

En Harry va mirar-se-la amb mala cara.

—Tu sempre has de malpensar, eh?

—Ho és o no?

—Doncs… sí, sí que ho és; i què?

—És a dir, que has decidit provar una fórmula màgica manuscrita que no coneixes per veure què passava, no?

—Quin problema té, que sigui manuscrita? —va dir en Harry, estimant-se més no respondre a la resta de la pregunta.

—Doncs que segurament no està aprovada per la Conselleria d’Afers Màgics —va dir l’Hermione—. I també —va afegir, quan va veure que en Harry i en Ron aixecaven els ulls al cel— que, pel que veig, aquest príncep era un personatge una mica brètol.

En Harry i en Ron la van fer callar tots dos alhora.

—Va ser una broma! —va dir en Ron, buidant una ampolla de quetxup sobre les salsitxes—. Una broma i prou, Hermione, de veritat!

—De penjar gent del turmell cap per avall en dius broma? —va dir l’Hermione—. Qui pot perdre temps i esforços empescant-se sortilegis com aquest?

—En Fred i en George —va dir en Ron, arronsant les espatlles—. Els escau molt. I, daixò…

—El meu pare —va dir en Harry. Li acabava de venir a la memòria.

—El teu pare què? —van dir en Ron i l’Hermione a la vegada.

—El meu pare feia servir aquest sortilegi —va dir en Harry—. En… en Llopin m’ho va explicar.

Això últim no era veritat; en realitat, en Harry havia vist el seu pare fent aquell sortilegi a l’Snape, però no havia explicat mai a en Ron i a l’Hermione aquella incursió concreta al pensiu. I ara, de cop, se li oferia al pensament aquella possibilitat meravellosa: podia ser que el mig príncep hagués sigut…?

—Potser sí que el feia servir el teu pare, Harry —va dir l’Hermione—, però no és l’únic. Hem vist una pila de gent que el fa servir, per si no te’n recordes: deixen la gent planant a l’aire, surant adormida, exànime.

En Harry se la va quedar mirant. Amb un sentiment de desànim, també ell va recordar el comportament dels cavallers de la mort a la copa del món de quidditch. Però en Ron va córrer a auxiliar-lo.

—Allò va ser diferent —va dir amb energia—. Ells en feien un mal ús. En Harry i el seu pare només ho feien per riure. A tu no et cau bé el príncep, Hermione —va afegir, apuntant-la amb severitat amb una salsitxa—, perquè en sap més que tu de pocions…

—No és això! —va dir l’Hermione, amb les galtes enceses—. El que passa és que trobo molt irresponsable posar-se a fer sortilegis que no saps ni per a què són. I deixa de parlar del «príncep» com si tingués aquest títol, perquè no és més que un sobrenom absurd; a més a més, em fa l’efecte que no devia ser gaire bona persona!

—Això t’ho fas tu —va dir en Harry indignat—. Si hagués sigut un futur cavaller de la mort no s’hauria ufanat de ser un «plebeu», no trobes?

En el mateix moment de dir això, en Harry va recordar que el seu pare havia sigut de sang pura, però va foragitar aquest pensament del cap; ja hi pensaria més tard…

—No pot ser que tots els cavallers de la mort siguin de sang pura, perquè no queden prou bruixots al món d’estirp antiga —va dir l’Hermione amb tossuderia—. Segur que la majoria són de sang barrejada que diuen que són de sang pura. Els qui no poden veure són els fills de muggles; estarien ben conformes, que en Ron i tu us hi allistéssiu.

—A mi no em deixarien ser cavaller de la mort mai de la vida! —va dir en Ron amb indignació, i de la forquilla amb què apuntava a l’Hermione en va saltar un tros de salsitxa que va anar a tocar l’Ernie MacMillan al cap—. La meva família som tots uns descastats; i, per als cavallers de la mort, això és tan greu com ser fill de muggles!

—A mi sí que els agradaria tenir-me de company —va dir en Harry amb sarcasme—. Ens entendríem molt bé, si no tinguessin aquesta obsessió per voler-me liquidar.

En Ron va riure de l’acudit, i fins i tot l’Hermione va fer un somriure forçat. Aleshores, però, va arribar la Ginny.

—Harry, m’han encarregat que et doni això.

Era un rotlle de pergamí amb el nom d’en Harry escrit amb una lletra esvelta i inclinada que tots van saber reconèixer.

—Gràcies, Ginny… Tinc una altra classe amb en Dumbledore! —va dir en Harry a en Ron i a l’Hermione, després d’haver descargolat el pergamí i d’haver llegit en un tres i no res el que hi deia—. Dilluns al vespre! —De cop es va sentir feliç i content—. Vols venir amb nosaltres a Hogsmeade, Ginny? —va dir.

—Hi vaig amb en Dean; ja ens veurem allà —va respondre-li ella, i els va fer adéu amb la mà.

En Filch, com de costum, estava apostat davant de la doble porta de roure de l’entrada per verificar el nom dels alumnes que tenien permís per anar a Hogsmeade. El tràmit es va allargar més del compte perquè en Filch escorcollava tres vegades cada alumne amb el seu sensor de secrets.

—Per què ha de mirar si traiem objectes malèfics d’amagat? —va voler saber en Ron, observant amb recel el tub llarg i prim del sensor de secrets—. Si de cas ha de vigilar que no n’entrem cap!

La broma li va costar unes quantes repassades extra amb el sensor, i encara feia ganyotes de dolor quan van sortir a la intempèrie.

La caminada fins a Hogsmeade no va ser precisament agradable per culpa del vent i l’aiguaneu. En Harry es va tapar la boca i la punta del nas amb la bufanda, i no va trigar gaire a tenir embalbida i glaçada la part exposada de la cara. El camí que anava al poble era ple d’alumnes que s’inclinaven endavant per parar l’embat del vent. Unes quantes vegades en Harry va reflexionar que potser s’ho haurien passat més bé a la sala comuna, calentons, i, quan per fi van arribar a Hogsmeade i va veure que Zonko’s, Palau del Bromista, era tancat i barrat, en Harry ho va considerar la confirmació que aquella sortida estava destinada a ser un desastre. En Ron va asenyalar amb una mà enguantada la botiga Ducsdemel, que per sort era oberta, i en Harry i l’Hermione van entrar-hi tentinejant darrere seu.

—Gràcies a Déu —va balbucejar en Ron un cop van ser dintre la botiga atapeïda, enmig d’aquella càlida flaire de toffee—. Passem-nos-hi tota la tarda.

—Harry! Hola, nano! —va dir una veu estentòria darrere seu.

—Ai, no, sisplau —va murmurar en Harry. Es van tombar tots tres, i es van trobar al davant el professor Llagot, que portava una descomunal gorra de pell i un abric amb un coll de pell que hi feia joc, sostenia un pot gros de pinya caramel·litzada i ocupava ben bé una quarta part de la botiga.

—Harry, ja has deixat de venir a tres dels meus soparets! —va dir, enfonsant-li el dit al pit amistosament—. No et servirà de res, nano, perquè al final t’enxamparé! A la senyoreta Granger li encanten, oi?

—I tant —va dir l’Hermione, en to desmenjat—; són molt…

—Com és que no véns, doncs, Harry? —li va demanar el professor Llagot.

—És que he tingut entrenaments de quidditch, professor —va dir en Harry, que realment havia programat entrenament cada vegada que el professor Llagot li havia enviat una invitació amb cinta violeta. Aquesta estratègia impedia que en Ron quedés relegat, i tots dos solien fer broma amb la Ginny imaginant-se l’Hermione allà enclaustrada amb en McLaggen i en Zabini.

—Doncs m’imagino que guanyaràs el primer partit, amb tants entrenaments! —va dir el professor Llagot—. Una mica de distracció, de totes maneres, no fa mal a ningú. Com ho tens per dilluns al vespre? No crec que vulguis entrenar-te, amb aquest temps que fa…

—No puc, professor. Tinc… Dilluns he quedat al vespre amb el professor Dumbledore.

—Ja és mala sort! —va exclamar el professor Llagot amb aire teatral—. Però no et pensis que em podràs defugir sempre, Harry!

I, amb un majestuós gest de comiat, va sortir carranquejant de la botiga, després d’haver parat tant d’esment en Ron com si hagués sigut un aparador ple de crocant de cuca.

—No sé com t’ho muntes, però te n’has tornat a escapar —va dir l’Hermione, remenant el cap—. No són tan terribles com això, no et pensis; a vegades són trobades entretingudes i tot… —De cop, però, es va adonar de la cara que feia en Ron—. Ai, mireu! Tenen plomes de sucre de mida gran; aquestes duren hores!

Agraït a l’Hermione perquè hagués canviat de tema, en Harry va demostrar molt més interès de l’habitual per aquelles plomes de sucre noves, molt més grosses que les normals, però en Ron va continuar fent morros i es va limitar a arronsar-se d’espatlles quan l’Hermione li va demanar on volia anar sortint d’allà.

—Anem a Les Tres Escombres —va dir en Harry—. S’hi estarà calent.

Van tornar-se a embolicar la cara amb la bufanda i van sortir de la confiteria. Després de la dolça escalfor de Ducsdemel, el vent glaçat tallava la cara com un ganivet. Al carrer no hi havia gaire moviment; ningú s’aturava per fer petar la xerrada, sinó que tothom s’afanyava cap allà on havia d’anar. N’eren una excepció dos homes que hi havia una mica enllà, drets davant mateix de Les Tres Escombres. L’un era molt alt i prim; en Harry, forçant la vista a través de les ulleres banyades per la pluja, va veure que era el taverner de l’altra taverna de Hogsmeade, el Cap de Senglar. Quan en Harry, en Ron i l’Hermione van arribar-hi més a prop, el taverner es va tapar més el coll amb la capa, es va allunyar i va deixar l’home més baix amb una cosa entre els braços. Fins que no van ser a quatre passes, en Harry no el va reconèixer.

—Mundungus!

L’home rabassut, que també era garrell i tenia una llarga cabellera esbullada de color de panotxa, va fer un bot i li va caure a terra la maleta vella que aguantava, que se li va obrir i va deixar a la vista el que semblava el gènere de l’aparador d’un ferroveller.

—Ai, hola, Harry —va dir en Mundungus Fletcher, amb una sorpresa fingida molt poc convincent—. No us vull entretindre.

I va començar a arreplegar el contingut de la maleta amb tot l’aire del qui té pressa per anar-se’n.

—Són per vendre, tots aquests trastos? —va demanar en Harry a en Mundungus, observant com collia de terra un grapat de rampoines.

—D’alguna manera t’has de guanyar les garrofes —va dir en Mundungus—. Dóna’m això!

En Ron s’havia ajupit i havia collit un objecte platejat.

—Un moment —va dir en Ron—; jo això ho conec…

—Gràcies! —va dir en Mundungus, arrencant la copa de les mans d’en Ron i tornant-la a entatxonar a la maleta—. Apa, ja ens veurem… Ai!!!

En Harry havia agafat en Mundungus pel coll i l’havia estampat contra la paret. Mentre l’aguantava amb una mà, amb l’altra va treure la vareta.

—Harry, què fas? —va cridar l’Hermione.

—Això ho has agafat de casa d’en Sírius —va dir en Harry, que tenia la cara a tocar de la d’en Mundungus i li notava un desagradable alè de tabac ranci i d’alcohol—. Hi havia el blasó de la família Black.

—No, jo no… —va balbucejar en Mundungus, que es començava a posar vermell.

—Què has fet? Hi vas tornar la nit que es va morir i et vas dedicar a buidar la casa? —va bramar en Harry.

—No, no…

—Dóna-me-la!

—Harry, deixa’l! —va xisclar l’Hermione, veient que en Mundungus es començava a tornar morat.

Hi va haver un espetec i en Harry va notar que les mans li fugien del coll d’en Mundungus. Esbufegant i murmurant, en Mundungus va agafar la maleta de terra i… catacrac! va desaparetre.

En Harry va proferir un renec, tot girant en rodó per veure cap on havia anat en Mundungus.

—Torna, lladre!!!

—No en trauràs res, Harry.

La Nimfadora havia aparegut com per art d’encantament, amb els seus cabells de color d’ala de mosca xops d’aiguaneu.

—Ara en Mundungus ja deu ser a Londres. No en treus res, de cridar.

—Ha robat els objectes de valor d’en Sírius! Els hi ha robat!

—D’acord; però, tot i així —va dir la Nimfadora, a qui aquesta notícia no semblava haver-li fet ni fred ni calor—, no hauríeu de quedar-vos a la intempèrie.

I va instar-los a entrar a Les Tres Escombres. Un cop va ser a dintre, en Harry va exclamar:

—Es dedicava a robar els objectes de valor d’en Sírius!!!

—Ja ho sé, Harry, ja ho sé; però no cal que cridis, que tothom ens mira —va dir l’Hermione en veu baixa—. Seu, que et vaig a buscar alguna cosa per beure.

Al cap d’una estona, quan l’Hermione va tornar a la taula amb tres ampolles de batut de bescuit, en Harry encara treia foc pels queixals.

—Que no poden parar-li els peus, els de l’orde, a en Mundungus? —va demanar en Harry als seus companys amb un xiuxiueig carregat de ràbia—. ¿No poden impedir que com a mínim deixi de robar tot el que no està clavat o ferrat quan passa pel quarter general?

—Calla! —va dir l’Hermione, neguitosa, mirant al seu voltant per veure si algú escoltava; hi havia un parell de bruixots asseguts a prop que observaven en Harry amb gran interès, i en Zabini, que estava arrepenjat en una columna d’una mica més enllà—. Harry, jo també estaria disgustada; de fet, tot això que roba és teu…

En Harry es va ennuegar amb el batut de bescuit; fins aquell moment no havia pensat que era el propietari del número dotze de la plaça Grimmauld.

—Exacte, és meu! —va dir—. No m’estranya que no s’alegrés de veure’m! Penso explicar a en Dumbledore el que passa, perquè és l’únic que infon una mica de por a en Mundungus.

—Bona idea —va dir amb un fil de veu l’Hermione, contenta de veure que en Harry es tranquil·litzava—. Ron, què mires?

—Res —va dir en Ron, afanyant-se a desviar la mirada del taulell. En Harry, però, va suposar que mirava de cridar l’atenció de Madame Rosmerta, l’atractiva i escultural cambrera que hi servia, per qui en Ron feia temps que sentia debilitat.

—Em sembla que «res» ha anat a la rebotiga a buscar més aigua de foc —va dir l’Hermione en to mordaç.

En Ron va passar per alt el sarcasme, i va fer un glop de la seva ampolla guardant el que ell devia considerar un silenci digne. En Harry pensava en en Sírius, i també en el fet que, en el fons, aquelles copes de plata no li havien agradat mai gens. L’Hermione tamborinejava amb els dits sobre la taula, fent vagar la mirada d’en Ron al taulell i del taulell a en Ron.

En el moment que en Harry escurava l’ampolla, l’Hermione va dir:

—Què us sembla si tornem cap a l’escola?

Els seus companys van mostrar-s’hi d’acord; no havia sigut una sortida gens divertida, i el temps cada vegada era pitjor. Van tornar-se a embolicar amb les capes, es van tornar a posar bé la bufanda, es van enfundar els guants i van sortir de la taverna per enfilar carrer principal amunt darrere de la Katie Bell i una amiga. Mentre desfeien camí cap a Hogwarts trepitjant el fangueig gebrat, a en Harry li va volar el pensament cap a la Ginny. Segurament no devien haver coincidit, va pensar, perquè en Dean i ella devien haver-se refugiat al saló de te de la senyora Flamet, aquell cau per a parelles enamorades. Malhumorat, va abaixar el cap per protegir-se de les ràfegues d’aiguaneu i va continuar caminant.

Va trigar una mica a adonar-se que les veus de la Katie Bell i la seva amiga, que el vent li feia arribar, s’havien tornat més estridents i més altes. En Harry va forçar la vista per observar les seves siluetes borroses. Les dues amigues discutien sobre alguna cosa que la Katie tenia a la mà.

—No n’has de fer res, Leanne! —en Harry va sentir que deia la Katie.

El camí va fer un revolt, a la sortida del qual l’aiguaneu va començar a caure més fort i va entelar les ulleres d’en Harry. En el moment que en Harry aixecava la mà enguantada per netejar-se-les, la Leanne va fer acció d’apoderar-se del paquet que portava la Katie, però la Katie el va retenir amb una estrebada i el paquet li va caure a terra.

A l’acte, la Katie es va enlairar, però no com li havia passat a en Ron, penjada còmicament pel turmell, sinó elegantment, amb els braços estesos, com si estigués a punt de posar-se a volar. Però hi havia alguna cosa estranya, alguna cosa malsana… La violència del vent li feia voleiar els cabells, però tenia els ulls tancats i la cara totalment mancada d’expressió. En Harry, en Ron, l’Hermione i la Leanne s’havien aturat en sec, mirant.

De cop, quan devia ser a un parell de metres de terra, la Katie va deixar anar un crit esgarrifós. De cop va fer uns ulls com unes taronges; i el que devia veure, o el que devia experimentar, li causava una angoixa terrible. No parava de cridar; la Leanne va posar-se a cridar com ella, i va mirar de fer baixar la Katie a terra estirant-la pels turmells. En Harry, en Ron i l’Hermione van córrer a ajudar-la; però, en el moment que agafaven la Katie per les cames, els va caure a sobre. En Harry i en Ron van aconseguir subjectar-la, però es retorcia de tal manera que amb prou feines la podien aguantar. Al final van deixar-la estirada a terra, on no parava de debatre’s i de cridar, sense que semblés reconèixer cap dels seus companys.

En Harry va mirar tot al voltant, però tot el paisatge es veia desert.

—No us mogueu! —va dir cridant als altres perquè el sentissin per sobre dels udols del vent—. Vaig a buscar ajuda!

Va començar a córrer cap a l’escola. No havia vist mai ningú comportant-se tal com la Katie acabava de fer, i no se li acudia què podia haver-ho causat. De cop va tombar un revolt del camí i va topar contra una cosa que li va semblar un ós descomunal aixecat sobre les potes de darrere.

—Hagrid! —va dir sense alè, desenganxant-se de la bardissa contra la qual acabava de picar.

—Harry! —va dir en Hagrid, que tenia aiguaneu a les celles i a la barba i portava el seu gran abric pelut de castor—. Vinc de veure en Grep; s’ha espavilat tant que no t’ho…

—Hagrid, allà baix hi ha una alumna que s’ha fet mal, o que l’han maleït, o alguna cosa així…

—Què? —va dir en Hagrid, inclinant-se més per sentir el que en Harry li deia per sobre del vent furiós.

—Que han fet un malefici a una alumna! —va bramar en Harry.

—Un malefici? A qui l’hi han fet? A en Ron? A l’Hermione?

—No, a cap d’ells dos. L’hi han fet a la Katie Bell… Vine…

Van fer el tros de camí corrents tots dos. Al cap d’un moment van arribar on hi havia els altres tres al voltant de la Katie, que continuava a terra retorcent-se i cridant mentre en Ron, l’Hermione i la Leanne intentaven calmar-la.

—Aparteu’s-e! —va cridar en Hagrid—. Deixeu-me-la veure!

—No sé què li ha passat! —deia la Leanne entre sanglots—. Alguna cosa li ha…

En Hagrid va examinar la Katie un moment, i tot seguit, sense dir res, es va ajupir, la va aixecar a pes de braços i se la va emportar corrents cap al castell. En un tres i no res, els crits penetrants de la Katie s’havien apagat, i l’únic so que se sentia era el bramul del vent.

L’Hermione va córrer cap a l’amiga de la Katie i li va passar el braç per l’espatlla per consolar-la.

—Et dius Leanne, oi?

La noia va fer que sí amb el cap.

—Li ha vingut de cop i volta?

—Li ha vingut quan el paper s’ha estripat —va dir la Leanne entre sanglots, assenyalant el paquet de paper d’embalar, que era a terra, xop i obert, i emetia una resplendor verdosa. En Ron es va inclinar, allargant la mà, però en Harry el va engrapar pel braç i el va estirar.

—No ho toquis!!!

Va ajupir-se. Sobresortint del paper es distingia un collaret d’òpals.

—Això ho conec —va dir en Harry observant-ho—. Fa molt temps era en una vitrina de Borgin i Burkes. Al rètol hi deia que estava encantat. La Katie el deu haver tocat. —Va aixecar els ulls cap a la Leanne, que s’havia posat a sanglotar convulsivament—. D’on ho ha tret, això, la Katie?

—D’això precisament discutíem. Ho ha portat quan ha tornat del lavabo de Les Tres Escombres, i m’ha dit que era una sorpresa per a una persona de Hogwarts i que havia de donar-l’hi ella. Estava molt estranya, quan ho ha dit… Ai, ai, ai!… Segur que l’han subjugat amb un malefici imperatiu, i no me n’he adonat!

La Leanne va tornar a caure en un plor convuls. L’Hermione li va acariciar l’espatlla amb tendresa.

—No t’ha dit qui l’hi havia donat, Leanne?

—No, no m’ho ha dit… I jo li he dit que feia mal fet i que no ho portés a l’escola, però ella no m’ha fet cas, i… i quan l’hi he volgut agafar… llavors… llavors… —La Leanne va deixar anar un gemec de desconsol.

—Anem cap a l’escola —va dir l’Hermione, encara amb el braç a l’espatlla de la Leanne—, que així sabrem com està. Vinga…

En Harry va vacil·lar un moment, però al final es va treure la bufanda del coll i, sense fer cas de l’exclamació d’en Ron, va cobrir el collaret amb molt de compte i el va agafar.

—Haurem d’ensenyar això a la senyora Pomfrey —va dir.

En Harry no va parar de cavil·lar durant tota l’estona que en Ron i ell van anar seguint l’Hermione i la Leanne camí enllà. Va acabar obrint la boca quan arribaven al recinte del castell, incapaç de callar més estona el que pensava.

—En Malfoy el coneixia, aquest collaret. Fa quatre anys, a Borgin i Burkes el tenien en una vitrina. Vaig veure que en Malfoy l’observava amb atenció mentre jo m’amagava d’ell i del seu pare. Segur que va ser això el que va comprar aquell dia que el vam seguir! Se’n devia recordar i hi va anar per comprar-lo!

—Què vols que et digui, Harry —va dir en Ron, vacil·lant—. Hi passa molta gent, per Borgin i Burkes… I aquesta noia diu que la Katie l’ha trobat al lavabo de noies…

—Ha dit que el portava quan ha tornat del lavabo, però podria ser que no l’hagués trobat allà…

—La McGonagall! —va dir en Ron en to d’avís.

En Harry va aixecar el cap. Efectivament, la professora McGonagall baixava corrents l’escalinata de pedra, sota el vent arremolinat i l’aiguaneu, per rebre’ls.

—En Hagrid m’ha dit que tots quatre heu vist el que li ha passat a la Katie Bell… Pugem al meu despatx immediatament, si teniu la bondat! Potter, què té a les mans?

—L’objecte que la Katie ha tocat —va dir en Harry.

—Valga’m Déu —va dir la professora McGonagall, agafant el collaret de les mans d’en Harry amb expressió d’esglai—. No cal, Filch, no cal, van amb mi! —va afanyar-se a afegir, veient que en Filch travessava de pressa el vestíbul arrossegant els peus amb el sensor de secrets a punt—. Porti aquest collaret al professor Snape ara mateix, però sobretot tingui’l així embolicat amb la bufanda i vagi amb compte de no tocar-lo!

En Harry i els seus companys van pujar amb la professora McGonagall fins al seu despatx. Les finestres, batudes per l’aiguaneu, trontollaven, i el despatx era gèlid tot i el foc que espetegava a la llar. La professora McGonagall va tancar la porta, va passar a l’altra banda de la taula i es va encarar a en Harry, en Ron, l’Hermione i la Leanne, que encara sanglotava.

—I doncs? —va dir amb autoritat—. Què ha passat?

Amb vacil·lacions i a batzegades, fent esforços per reprimir el plor, la Leanne va explicar a la professora McGonagall que la Katie havia anat al lavabo de Les Tres Escombres i havia tornat amb el paquet, que havia trobat la Katie una mica estranya i que havien discutit sobre la conveniència o no de lliurar objectes desconeguts, una discussió que havia culminat amb la baralla pel paquet, que s’havia obert. Quan va arribar aquí, la Leanne estava tan afectada que no li van poder arrencar cap paraula més.

—Tranquil·la, Leanne —va dir la professora McGonagall, no sense dolçor—; ara puja a la infermeria, si tens la bondat, i demana a la senyora Pomfrey que et doni alguna cosa contra els espants.

Quan la Leanne va haver sortit del despatx, la professora McGonagall es va tombar cap a en Harry, en Ron i l’Hermione.

—Què ha passat quan la Katie ha tocat el collaret?

—S’ha elevat —va dir en Harry, abans que en Ron o l’Hermione tinguessin temps d’obrir la boca—. I de cop s’ha posat a cridar, i ha perdut el coneixement. Professora, que podria veure el professor Dumbledore, sisplau?

—El director serà fora fins dilluns, Potter —va dir la professora McGonagall, amb cara de sorpresa.

—Fora? —va repetir en Harry amb irritació.

—Tal com ho sent, Potter: fora! —va dir la professora McGonagall amb aspror—. Però qualsevol cosa que tingui a dir sobre aquest cas esgarrifós també me la pot explicar a mi, suposo!

Per un instant, en Harry va vacil·lar. La professora McGonagall no es prestava gaire a les confidències; en Dumbledore, en canvi, encara que segons com intimidés més, semblava menys incapaç de deixar de prendre en consideració una teoria, per inversemblant que fos. Però es tractava d’un cas de vida o mort, i no era el moment de preocupar-se per si se te’n reien o no.

—Crec que qui ha donat el collaret a la Katie ha sigut en Draco Malfoy, professora.

En Ron, que era al seu costat, es va fregar el nas, visiblement incòmode; a l’altre costat, l’Hermione va arrossegar els peus per terra com si tingués ganes de guardar distàncies amb en Harry.

—Això és una acusació molt greu, Potter —va dir la professora McGonagall, després d’un silenci tens—. En té cap prova?

—No —va dir en Harry—, però…

I li va explicar que havien seguit en Malfoy fins a Borgin i Burkes i la conversa que havien sentit que tenien ell i en Borgin.

Quan en Harry va haver acabat, la professora McGonagall semblava una mica desconcertada.

—En Malfoy va portar alguna cosa a Borgin i Burkes perquè l’hi adobessin?

—No, professora; només volia que en Borgin li digués com reparar una cosa, però no la portava a sobre. La qüestió, de totes maneres, no és aquesta; la qüestió és que va aprofitar per comprar alguna cosa, i jo crec que va ser aquest collaret…

—Va veure en Malfoy sortint de la botiga amb un paquet igual?

—No, professora; en Malfoy va dir a en Borgin que l’hi guardés…

—Escolta, Harry —va interrompre’l l’Hermione—; en Borgin li va demanar si s’ho volia emportar, i en Malfoy li va dir que no…

—Perquè no volia tocar-ho, evidentment! —va dir en Harry, irritat.

—El que va dir exactament va ser: «Que no veu quina pinta faria anant amb això pel carrer?» —va dir l’Hermione.

—Home, realment hauria quedat una mica estrafolari, amb un collaret al coll —va saltar en Ron.

—Ron, per favor —va dir l’Hermione, perdent la paciència—; se l’hauria emportat embolicat, per no haver-lo de tocar, i se l’hauria pogut amagar sota la capa perquè ningú l’hi veiés! Crec que el que va demanar que li guardessin a Borgin i Burkes era una cosa que feia soroll o embalum; alguna cosa que sabia que faria que es fixessin en ell si ho portava pel carrer… A més a més —va continuar, alçant la veu, abans que era Harry la pogués interrompre, jo vaig demanar al senyor Borgin si el collaret es venia. Us en recordeu? Quan hi vaig entrar per descobrir què havia demanat en Malfoy que li guardessin, el vaig veure. I en Borgin es va limitar a dir-me’n el preu; no em va dir que ja el tingués venut ni res semblant…

—El que passa és que vas ensenyar massa el llautó, i de seguida et va veure les intencions, i per això no et va dir… Tant se val; ni que fos així, en Malfoy l’hauria pogut fer anar a buscar igualment un altre dia…

—Prou! —va dir la professora McGonagall, veient que l’Hermione obria la boca per replicar, enfurismada—. Potter, li agraeixo que m’hagi explicat això, però no podem assenyalar el senyor Malfoy com a culpable només perquè va passar per la botiga on potser ha estat adquirit aquest collaret. El mateix deuen haver fet centenars de persones…

—Això és el que li deia jo… —va murmurar en Ron.

—D’altra banda, aquest any hem adoptat unes mesures de seguretat molt estrictes, i no crec que el collaret hagi pogut entrar a l’escola sense que ens n’assabentéssim…

—Però…

—És més —va dir la professora McGonagall, en un to que no admetia rèplica—, avui el senyor Malfoy no era a Hogsmeade.

En Harry se la va quedar mirant amb la boca oberta, desinflat.

—Com ho sap, professora?

—Perquè jo l’havia castigat. M’ha deixat de presentar dos deures de Transfiguració seguits. Gràcies per comunicar-me les seves sospites, Potter —va dir, mentre els passava pel costat—, però me n’haig d’anar a la infermeria per veure com es troba la Katie Bell. Bon dia tinguin.

Va obrir la porta del despatx de bat a bat, i ells no van tenir altre remei que sortir l’un darrere l’altre sense poder dir res més.

En Harry estava enfadat amb en Ron i l’Hermione perquè s’havien posat a favor de la professora McGonagall, però tot i així va sentir necessitat de participar en la conversa quan es van posar a parlar del que havia passat.

—A qui creieu que la Katie havia de donar el collaret, doncs? —va demanar en Ron mentre pujaven les escales cap a la sala comuna.

—Vés a saber —va dir l’Hermione—. Sigui qui sigui, li ha anat d’un pèl. A l’hora d’obrir el paquet segur que hauria tocat el collaret.

—Hauria pogut anar destinat a molta gent —va dir en Harry—. A en Dumbledore, per exemple; els cavallers de la mort estarien encantats de treure-se’l de sobre; segur que el tenen al punt de mira. O al professor Llagot; en Dumbledore està convençut que en Voldemort el volia reclutar, i segur que no estan gens contents que s’hagi posat del costat d’en Dumbledore. O a…

—O a tu —va dir l’Hermione, amb cara amoïnada.

—No ho crec —va dir en Harry—, perquè si no la Katie s’hauria tombat allà al camí mateix i me l’hauria donat, no? Des que hem sortit de Les Tres Escombres he anat tota l’estona darrere seu. El més lògic hauria sigut que m’hagués donat el paquet fora de Hogwarts, havent-hi en Filch escorcollant tothom qui entra i surt. Per què en Malfoy li devia dir que ho portés al castell?

—Harry, que en Malfoy no era a Hogsmeade! —va dir l’Hermione, picant de peus de nerviosisme.

—Deu haver tingut un còmplice, doncs —va dir en Harry—. En Crabbe o en Goyle… O, ara que hi penso, algun altre cavaller de la mort; té una pila de companys molt més eficients que en Crabbe i en Goyle, ara que s’ha unit a…

En Ron i l’Hermione es van mirar amb una cara que volia dir: «No en trauràs res de portar-li la contrària».

—Farinetes —va dir l’Hermione amb decisió quan van arribar davant de la Senyora Grassa.

El retrat es va obrir perquè poguessin passar a la sala comuna. Hi havia força gent, i feia olor de roba molla; feia tot l’efecte que quasi tothom hagués tornat de Hogsmeade abans d’hora a causa del mal temps. No hi havia murmuris de por ni de xafardeig, de totes maneres, senyal que la notícia del que li havia passat a la Katie encara no s’havia escampat.

—No ha sigut un atac gaire intel·ligent, però, si hi penses bé —va dir en Ron, mentre treia un alumne de primer d’una de les butaques bones de més a la vora del foc per asseure-s’hi ell—, el malefici no ha arribat a obrar dintre el castell. No és el que en diries una jugada mestra, vaja.

—Això és veritat —va dir l’Hermione, fent aixecar en Ron de la butaca amb el peu i tornant-la a oferir a l’alumne de primer—. No era un pla gaire ben concebut.

—I, des de quan en Malfoy ha concebut res amb una mica d’idea? —va demanar en Harry.

Ni en Ron ni l’Hermione no li van respondre.





13. L’enigma de l’orfe


Van traslladar la Katie a l’Hospital de Malalties i Lesions Màgiques de Sant Mungo l’endemà, quan la notícia que havia sigut víctima d’un malefici ja s’havia escampat per tota l’escola. Els detalls, però, eren confusos, i, a part d’en Harry, en Ron, l’Hermione i la Leanne, no semblava que ningú sabés que no era a la Katie a qui el malefici anava destinat, sinó que n’havia sigut víctima casualment.

—Qui sí que ho sap és en Malfoy, és clar —va dir en Harry a en Ron i l’Hermione, que continuaven amb la seva política de fer el sord cada vegada que en Harry esmentava la seva teoria segons la qual en Malfoy era un cavaller de la mort.

En Harry no sabia segur si en Dumbledore tornaria d’allà on fos a temps per a la classe de dilluns al vespre; però, com que ningú li va dir el contrari, es va presentar al despatx d’en Dumbledore a les vuit, va trucar i li van donar permís per passar. Va trobar-hi en Dumbledore, amb un aire més cansat que mai; tenia la mà igual de negra i socarrimada, però el va convidar a seure amb un somriure. El pensiu tornava a ser sobre la taula, projectant reflexos platejats al sostre.

—Sé que heu estat distrets, aquests dies que he sigut fora —va dir en Dumbledore—. M’han dit que vas presenciar l’accident de la Katie.

—És veritat, professor. Com està?

—Encara no està gaire fina, però ha tingut bastanta sort. Pel que sembla, el collaret va fregar-li molt poca superfície de pell: tenia un forat petit al guant. Si se l’arriba a posar, o si ni tan sols l’hagués agafat amb la mà nua, s’hauria mort, potser a l’acte. Per sort, el professor Snape ha fet tots els possibles per impedir que el malefici se li estengui…

—Per què ho ha hagut de fer ell? —va saltar en Harry—. Com és que no se n’ha cuidat la senyora Pomfrey?

—Impertinent —va dir una veu prima procedent d’un dels retrats de la paret, i en Phineas Nigellus Black, rebesavi d’en Sírius, va aixecar el cap d’entre els braços plegats, com si s’acabés de despertar—. A la meva època, jo no hauria tolerat que cap alumne posés en qüestió el funcionament de Hogwarts.

—Se t’agraeix el comentari, Phineas —va dir en Dumbledore en to condescendent—. El professor Snape en sap molt més de les forces del mal que la senyora Pomfrey, Harry. D’altra banda, el personal de Sant Mungo em fa arribar informes cada hora, i crec que s’arribarà a refer del tot.

—Professor, on ha estat aquest cap de setmana? —va demanar-li en Harry tot i ser conscient que estirava la corda una mica massa, un sentiment que en Phineas Nigellus devia compartir, perquè va tocar l’ase discretament.

—M’estimaria més no dir-t’ho encara —li va respondre en Dumbledore—. T’ho explicaré quan sigui el moment, però.

—Sí? —va dir en Harry, sorprès.

—Això espero —va dir en Dumbledore, mentre de sota la túnica treia una ampolleta de records platejats i la destapava amb un copet de vareta.

—Professor… —va dir en Harry amb veu indecisa—, a Hogsmeade vaig trobar en Mundungus.

—Tens raó; ja m’he assabentat que en Mundungus ha estat potinejant la teva herència amb una mica massa de liberalitat —va dir en Dumbledore, arrufant una mica les celles—. No se n’ha sabut res més des del dia que el vas abordar davant de Les Tres Escombres; crec que li fa por trobar-se cara a cara amb mi. Estigues tranquil, per això: no s’emportarà ni una més de les relíquies familiars d’en Sírius.

—Aquell plebeu sarnós s’ha dedicat a robar les relíquies de la família Black? —va dir en Phineas Nigellus, encès; i va desaparèixer del marc d’un salt, segurament per treure el cap al retrat que tenia al número dotze de la plaça Grimmauld.

—Professor —va dir en Harry, després d’un breu silenci—, la professora McGonagall li ha comentat el que li vaig explicar després de l’accident de la Katie, sobre en Draco Malfoy?

—Sí, m’ha comentat les teves sospites —va dir en Dumbledore.

—I vostè…?

—Prendré les mesures oportunes perquè s’indagui sobre qualsevol persona que hagi pogut tenir part en l’accident de la Katie —va dir en Dumbledore—. El que ara m’interessa, però, és la nostra classe.

A en Harry allò el va ferir una mica: si aquelles classes eren tan importants, per què havia transcorregut tant temps entre la primera i la segona? Tot i així, no va dir res més sobre en Draco Malfoy, i es va quedar mirant com en Dumbledore abocava aquells nous records al pensiu i imprimia un moviment de rotació a aquell recipient de pedra amb les seves mans de dits llargs.

—Com segurament deus recordar, vam deixar la història de la família de Lord Voldemort en el moment en què en Tod Rodlel, aquell muggle ben plantat, acabava d’abandonar la Mèrope, la seva esposa bruixa, i tornava a Laforqueta, a la llar familiar. La Mèrope es va quedar sola a Londres, esperant el fill que un dia havia d’esdevenir Lord Voldemort.

—Com sap que era a Londres?

—Gràcies a les proves aportades per un tal Cataractus Burke —va dir en Dumbledore—, que, casualitats de la vida, va ser un dels fundadors de la botiga d’on ha sortit el collaret de què acabem de parlar.

Va remoure el contingut del pensiu tal com en Harry li havia vist fer altres vegades, d’una manera molt semblant a com ho fan els buscadors d’or amb els seus plats. De la massa platejada i arremolinada va sorgir un diminut home vell que va començar a giravoltar a poc a poc dintre el pensiu, platejat com un espectre però molt més compacte, amb una mata de cabells que li tapava del tot els ulls.

—Sí, el vam comprar en circumstàncies força estranyes. Ens el va portar una bruixa jove poc abans de Nadal, d’això ja fa molts anys. Va dir que necessitava diners desesperadament, cosa que d’altra banda es veia d’una hora lluny. Anava tota esparracada i feia mala cara; resulta que esperava un fill. Va dir que el medalló havia sigut dels Slytherin… És una història amb què ens vénen tot sovint: «Ui, això era d’en Merlí, era la seva tassa de te preferida». Quan hi vaig donar un cop d’ull, però, vaig veure que tenia el seu segell, i amb uns quants sortilegis senzills en vaig tenir prou per sortir de dubtes. Això, evidentment, li donava un preu incalculable. Però no semblava que ella sospités el valor que tenia. Va estar contenta que n’hi donés deu galions. És el millor negoci que he fet en ma vida!

En Dumbledore va fer una sacsejada enèrgica al pensiu i en Cataractes Burke va tornar a enfonsar-se en el remolí de memòria d’on havia sortit.

—Només n’hi va donar deu galions? —va dir en Harry amb indignació.

—En Cataractes Burke no era conegut precisament per la seva generositat —va dir en Dumbledore—. Doncs bé, així és com podem saber que, quan li faltava poc per acabar l’embaràs, la Mèrope estava sola a Londres i desesperadament necessitada de diners, prou necessitada per vendre’s l’únic objecte de valor que posseïa, el medalló que constituïa una de les relíquies familiars més apreciades per en Morvosc.

—Però bé hauria pogut fer màgia! —va dir en Harry, perdent la paciència—. Bé hauria pogut obtenir pel seu compte menjar i tot el que li hagués calgut, per art de màgia, no?

—Sí, segurament —va dir en Dumbledore—. Però tinc el convenciment (i torno a fer càbales, però juraria que l’encerto) que, quan el seu marit la va abandonar, la Mèrope va deixar de fer màgia. Crec que ja no volia continuar sent bruixa. També podria ser, és clar, que l’amor no correspost i el desconsol consegüent la desposseïssin dels seus poders; és una cosa que pot passar. Sigui com sigui, com veuràs tot seguit, la Mèrope no va voler aixecar la vareta ni tan sols per conservar la vida.

—No va voler viure ni tan sols pel seu fill?

En Dumbledore va aixecar les celles.

—Sents pietat per Lord Voldemort, potser?

—No —es va afanyar a dir en Harry—, però ella va poder triar, almenys, a diferència de la meva mare…

—La teva mare també va poder triar —va dir en Dumbledore amb dolçor—. És cert que la Mèrope Rodlel va triar la mort tot i tenir un fill que la necessitava, Harry, però no per això l’has de jutjar amb massa severitat. Tant temps de patir l’havia deixat prostrada, i no tenia el valor de la teva mare. I ara, si tens la bondat d’aixecar-te…

—On anem? —va voler saber en Harry mentre en Dumbledore se li posava al costat, davant de la taula.

—Aquesta vegada —va dir en Dumbledore— entrarem als meus records. Espero que els trobis prou detallats i precisos. Tu primer, Harry…

En Harry es va inclinar sobre el pensiu; la cara va trencar la freda superfície del record, i de cop va tornar a caure en la foscor… Al cap d’uns quants segons va trepitjar terra ferma, va obrir els ulls i va veure que en Dumbledore i ell eren en un carrer antic de Londres amb molt de moviment.

—Aquell sóc jo —va dir en Dumbledore amb veu animada, assenyalant una figura esvelta d’una mica més enllà que travessava el carrer per davant d’un carro de la llet tirat per un cavall.

La cabellera i les barbes de l’Albus Dumbledore jove eren d’un castany clar. Un cop va arribar a la vorera on eren ells, va continuar-hi caminant a bon pas, atraient moltes mirades encuriosides a causa de l’extremat vestit de vellut granat que portava.

—Un vestit molt elegant, professor —va dir en Harry sense pensar, però en Dumbledore es va limitar a fer una mitja rialla sense deixar de seguir el seu jo més jove a poca distància, fins que van travessar darrere seu un reixat de ferro que donava al pati desert d’un edifici imponent i més aviat sinistre que estava tot ell envoltat d’una reixa alta. Va pujar els quatre esglaons de la porta d’entrada i hi va fer un truc. Al cap d’un moment obria la porta una noia llardosa amb davantal.

—Bona tarda. He quedat amb la senyora Cole, que, si no m’equivoco, és la directora d’aquest establiment…

—Doncs… —va dir la noia, fent uns ulls com unes taronges a causa de l’aspecte estrafolari d’en Dumbledore—. Daixò… Un moment… Senyora Cole!!! —va cridar, entregirant-se.

En Harry va sentir una veu llunyana que responia alguna cosa. La noia es va tombar cap a en Dumbledore.

—Passi. Ara ve.

En Dumbledore va entrar en un rebedor de rajoles blanques i negres. L’edifici era molt tronat, però estava net com una patena. En Harry i en Dumbledore gran el van seguir. Abans que la porta de l’entrada es tanqués, una dona escanyolida i d’aire atrafegat se’ls va acostar amb pas lleuger. Tenia unes faccions anguloses, que denotaven neguit més que no pas severitat, i venia cap a en Dumbledore parlant amb una altra ajudanta amb davantal que la seguia.

—… i pugi el iode a la Martha, que en Billy Stubbs s’ha dedicat a arrencar-se les crostes i l’Eric Whalley ha tacat de sang els llençols de dalt a baix; només li faltava la varicel·la —va dir, com parlant amb si mateixa; però de cop va fixar els ulls en en Dumbledore i es va parar en sec, amb una expressió de sorpresa tan gran com si una girafa hagués acabat de travessar el llindar de la porta.

—Bona tarda —va dir en Dumbledore, allargant-li la mà.

La senyora Cole va continuar mirant-se’l amb els ulls molt oberts.

—Em dic Albus Dumbledore. Vaig enviar-li una carta demanant-li que em concedís una visita, i vostè va tenir l’amabilitat de citar-me per avui.

La senyora Cole va pestanyejar. Devia arribar a la conclusió que en Dumbledore no era cap al·lucinació, perquè va acabar dient amb veu feble:

—Sí, és veritat; té raó. Potser que anem a la sala, doncs.

Va conduir en Dumbledore a una peça reduïda que era mig saleta mig despatx. Estava tan tronada com el rebedor, i els mobles eren vells i no feien joc entre ells. La senyora Cole va convidar en Dumbledore a seure en una cadira atrotinada, i ella es va asseure darrere d’una taula plena de coses, mirant-lo amb recel.

—He vingut, com ja li deia a la carta, per parlar d’en Tod Rodlel i de com podria encarrilar el seu futur —va dir en Dumbledore.

—És parent seu? —li va demanar la senyora Cole.

—No. Sóc mestre —va dir en Dumbledore—. He vingut per oferir a en Tod una plaça a l’escola on ensenyo.

—Quina escola és, si es pot saber?

—Es diu Hogwarts —va dir en Dumbledore.

—I com és que tenen interès per en Tod?

—Creiem que té les aptituds que busquem.

—Què vol dir? Que ha guanyat una beca? Però si no n’ha sol·licitat mai cap!

—El tenim inscrit a l’escola des del dia que va néixer.

—Qui l’hi va matricular? Els seus pares?

No hi havia dubte que la senyora Cole era una dona que no se n’hi escapava ni una. En Dumbledore també ho devia pensar, perquè en Harry va veure que es treia la vareta de la butxaca del vestit de vellut i que tot seguit agafava un full del tot en blanc de sobre la taula de la senyora Cole.

—Tingui —va dir en Dumbledore, fent un cop de vareta en el moment que li allargava el full—; crec que amb això ho entendrà tot.

La senyora Cole va quedar-se un moment mirant-lo amb atenció, forçant la vista com si no hi veiés bé.

—No hi ha res a objectar —va dir amb veu plàcida, tornant-l’hi. De cop va ensopegar amb els ulls una ampolla de ginebra i dos gots que feia un moment no hi eren.

—Daixò… Em permet que el convidi a un gotet de ginebra? —va dir en una veu tota amable.

—Amb molt de gust —va dir en Dumbledore, amb un gran somriure.

Aviat es va veure que la senyora Cole no era una bevedora de ginebra aficionada. Va servir-ne un bon raig a tots dos gots, i va buidar el seu d’un glop. Tot seguit es va llepar els llavis i va somriure a en Dumbledore per primera vegada, i en Dumbledore no va desaprofitar l’oportunitat.

—Que li faria res explicar-me alguna cosa sobre el passat d’en Tod Rodlel? Tinc entès que va néixer aquí a l’orfenat.

—És cert —va dir la senyora Cole mentre se servia més ginebra—. Ho recordo com si fos ara, perquè jo també hi acabava d’entrar. Era Cap d’Any, i nevava, i feia un fred que pelava. Una nit infernal. I aquella noia, que no devia ser més gran que jo en aquella època, que es presenta a l’escala d’aquí l’entrada caminant amb penes i treballs. No era la primera que arribava en aquest estat, és clar. Vam acollir-la, i va tenir el fill poc després. I al cap de poc ella es moria.

La senyora Cole va fer que sí amb el cap solemnement i va fer un altre glop llarg de ginebra.

—Va dir res abans de morir-se? —li va demanar en Dumbledore—. Va dir res sobre el pare del fill, per exemple?

—Doncs li haig de dir que sí —va respondre-li la senyora Cole, que ara es veia tota animada, amb un got de ginebra a la mà i un públic que escoltava atent el seu relat—. Recordo que em va dir: «Espero que s’assembli al seu pare». I no dic cap mentida si li dic que feia ben fet de desitjar-ho, perquè ella no era precisament cap bellesa. I tot seguit em va dir que el fill s’havia de dir Tod, com el seu pare, i Morvosc, com el pare d’ella… Tal com ho sent; un nom ben estrany, oi? Vam pensar que potser venia d’un circ. I va dir que el cognom de la criatura havia de ser Rodlel. I poc després es moria, sense haver dit res més.

»Nosaltres li vam posar els noms que ella ens havia dit, ja que la pobra noia hi havia donat tanta importància, però no va venir a buscar-lo cap Tod ni cap Morvosc ni cap Rodlel, ni cap mena de familiar, de manera que es va quedar aquí a l’orfenat i no se n’ha mogut des d’aleshores.

La senyora Cole es va tornar a omplir el got quasi sense adonar-se’n. A les galtes li havien aparegut dues roses vermelles. De cop va dir:

—És un noi estrany.

—Ja —va dir en Dumbledore—. No m’esperava una altra cosa.

—I de petit també ho era. Quasi mai plorava, què li sembla. I de cop, quan es va fer una mica més gran, es va tornar… excèntric.

—Excèntric? En quin sentit? —li va demanar en Dumbledore amb dolçor.

—Resulta…

Però la senyora Cole es va interrompre en sec, i la mirada inquisitiva que va adreçar a en Dumbledore a través del got de ginebra no tenia res de tèrbol ni d’absort.

—Té plaça segur, a la seva escola, em deia?

—Segur —va dir en Dumbledore.

—I res del que jo digui ho canviarà?

—Res —va dir en Dumbledore.

—I se l’emportarà en qualsevol circumstància?

—En qualsevol circumstància.

La senyora Cole es va mirar en Dumbledore de cua d’ull per concloure si se’n podia refiar o no. Devia concloure que sí, perquè va dir impulsivament:

—Fa por als altres nens.

—Els tiranitza? —va demanar-li en Dumbledore.

—Sí, se’n pot dir així —va dir la senyora Cole, arrufant una mica el nas—, però costa molt enxampar-lo. Hi ha hagut incidents, malifetes…

En Dumbledore no hi va insistir, tot i que a en Harry li va semblar que allò li interessava. La senyora Cole va fer un altre glop de ginebra, i les galtes se li van encendre encara més.

—El conill d’en Billy Stubbs, per exemple… En Tod diu que no ho va fer, i jo no veig com ho hauria pogut fer; però, tot i així, no es devia penjar tot sol de les bigues, oi que no?

—No, no ho crec —va dir en Dumbledore amb veu plàcida.

—Però tampoc em sé explicar com en Tod s’hi hauria pogut enfilar. Només sé que en Billy i ell havien discutit el dia abans. I també, un any —va continuar la senyora Cole, prenent un altre traguinyol de ginebra, encara que aquesta vegada n’hi va regalimar una mica per la barbeta—, a l’excursió d’estiu (perquè els traiem un cop l’any, al camp o a la platja), va passar allò de l’Amy Benson i en Dennis Bishop, que no han tornat a ser mai més els mateixos, i l’únic que els hem arrencat és que van entrar en una cova amb en Tod Rodlel. Ell va assegurar que només hi havien anat a explorar, però estic convençuda que allà dintre hi va passar alguna cosa. I hi ha hagut moltes més coses, molts més fets estranys…

Va tornar a mirar en Dumbledore, i, encara que continuava encesa de galtes, tenia la mirada serena.

—No crec que aquí a l’orfenat hi hagi gaire gent a qui li sàpiga greu que se’n vagi.

—M’imagino que sap, però, que no el tindrem a l’escola permanentment —va dir en Dumbledore—. Els hi portarem, com a mínim, cada estiu.

—Val més això que res —va dir la senyora Cole, amb un començament de singlot. Va aixecar-se, i en Harry va quedar sobtat de veure que s’aguantava encara ben dreta, tot i quedar només un terç de l’ampolla—. Deu voler-lo veure, m’imagino.

—Naturalment —va dir en Dumbledore, també aixecant-se.

La senyora Cole va convidar-lo a sortir i a seguir-la escales amunt, sense parar de donar instruccions i recomanacions a ajudantes i a nens. En Harry va veure que els orfes portaven tots el mateix tipus de túnica grisa. Se’ls veia força ben cuidats, però això no obstava perquè l’establiment fos un lloc molt lúgubre perquè hi visqués la infància.

—Ja hi som —va dir la senyora Cole en el moment de sortir al segon replà, on es van parar davant de la primera porta d’un llarg corredor. Va fer dos trucs a la porta i va entrar.

—Tod, tens una visita. Et presento el senyor Dumberton; perdó, Dunderbore. Ha vingut per dir-te… bé, ja t’ho explica ell.

En Harry i els dos Dumbledores van entrar a l’habitació i la senyora Cole va ajustar la porta des de fora. Era una habitació reduïda i despullada, que no contenia res tret d’un armari vell i un llit de ferro colat. Damunt les flassades grises hi havia assegut un nen, amb les cames estirades i un llibre entre les mans.

En Tod Rodlel no retirava gens als Gaunt. La Mèrope havia vist complert el seu últim desig: era el seu pare ben plantat en petit, un noi alt pels onze anys que tenia, de cabells negres i pell blanca. L’aparició d’en Dumbledore, amb la seva pinta estrafolària, va provocar-li una expressió d’escepticisme. Hi va haver un moment de silenci.

—Hola, Tod. Encantat de conèixer-te —va dir en Dumbledore, acostant-se-li amb la mà allargada.

El noi va vacil·lar, però va acabar donant-li la mà. En Dumbledore va agafar la cadira de fusta que en Tod Rodlel tenia al costat i s’hi va asseure, de tal manera que semblava que fossin un pacient d’hospital amb una visita.

—Sóc el professor Dumbledore.

—«Professor»? —va repetir en Tod Rodlel, amb recel—. És com «doctor», això? Per què has vingut? T’ha fet venir «ella» perquè em donis una mirada?

I assenyalava la porta per on la senyora Cole havia sortit feia un moment.

—No, no —va dir en Dumbledore, amb un somriure.

—No et crec —va dir en Tod Rodlel—. «Ella» vol que em donin una mirada, eh que sí? Digue’m la veritat!

Va dir aquesta última frase amb una intensitat que quasi feia por. Era una ordre, i semblava que ja l’hagués pronunciat moltes altres vegades. Tenia els ulls molt oberts, clavats en en Dumbledore, però l’única reacció d’en Dumbledore va ser continuar somrient-li dolçament. Al cap d’una mica en Tod Rodlel va deixar de fulminar-lo amb la mirada, però no va perdre la seva expressió de recel.

—Qui ets?

—T’ho acabo de dir. Sóc el professor Dumbledore, i treballo en una escola que es diu Hogwarts. He vingut per dir-te que tens una plaça en aquesta escola, que serà la teva nova escola si hi vols ingressar.

La reacció d’en Tod Rodlel va ser d’allò més sorprenent. Va saltar del llit i es va apartar d’en Dumbledore amb expressió enfurismada.

—No m’enganyis! Tu d’on véns és del manicomi, oi? Sí, és clar, «professor»… Doncs no penso venir! Aquella mala pècora, és la que hauria d’anar al manicomi. Jo no els vaig fer res, a l’Amy Benson i a en Dennis Bishop; demana’ls-ho, i veuràs què et diuen!

—No vinc del manicomi —va dir en Dumbledore, sense perdre la paciència—. Sóc mestre, i, si t’asseus i et calmes, et parlaré de Hogwarts. És clar que, si no hi vols ingressar, ningú t’hi pot obligar…

—Pobre de qui ho provés —va dir en Tod Rodlel en to burleta.

—Hogwarts —va continuar en Dumbledore, com si no hagués sentit l’últim comentari d’en Tod Rodlel— és una escola per a persones amb aptituds especials…

—No sóc boig, jo!

—Ja ho sé, que no ets boig. Hogwarts no és una escola per a bojos, sinó una escola de màgia.

Hi va haver un silenci. En Tod Rodlel havia quedat petrificat, amb la cara buida d’expressió, però els ulls li anaven d’un ull d’en Dumbledore a l’altre, com mirant de descobrir si algun dels dos mentia.

—De màgia? —va repetir amb un fil de veu.

—Això mateix —va dir en Dumbledore.

—És… és màgia… això que puc fer?

—Què pots fer?

—Moltes coses —va mussitar en Tod Rodlel. La vena del coll li bategava, i les galtes xuclades li van començar a agafar color; semblava enfebrat—. Puc fer moure els objectes sense tocar-los. Puc fer als animals allò que vull que facin sense haver-los-ho d’ensenyar. Puc fer que a la gent que em molesta li passin desgràcies. Si vull els puc fer patir.

Les cames li tremolaven. Va avançar amb pas vacil·lant i es va tornar a asseure al llit, mirant-se les mans, amb el cap inclinat com si pregués.

—Sé que sóc diferent —va mussitar, com si parlés als dits tremolosos—. Sé que sóc especial. Sempre ho he sospitat, que em passava alguna cosa.

—I ho has endevinat —va dir en Dumbledore, que havia deixat de somriure i mirava en Tod Rodlel fixament—. Ets un bruixot.

En Tod Rodlel va aixecar el cap. Tenia la cara transfigurada, com si exultés de felicitat, però això no li feia tenir un aspecte més agradable, sinó al contrari: les seves faccions delicades semblaven més dures, i la seva expressió, quasi bestial.

—Tu també ets bruixot?

—Sí.

—Demostra-m’ho —va dir en Tod Rodlel a l’acte, en el mateix to imperiós que havia fet servir quan havia dit «Digue’m la veritat».

En Dumbledore va aixecar les celles.

—Si, pel que sembla, acceptes ingressar a Hogwarts…

—És clar que accepto!

—En aquest cas, m’hauràs de dir professor i m’hauràs de tractar de vostè.

L’expressió d’en Tod Rodlel es va endurir per un instant, però tot seguit va dir, en un to tan educat que no semblava ell:

—Perdoni, professor. El que volia dir és si tindria l’amabilitat d’ensenyar-me…

En Harry no va dubtar ni un moment que en Dumbledore s’hi negaria, que diria a en Tod Rodlel que hi hauria temps per fer demostracions pràctiques a Hogwarts, que eren en un edifici ple de muggles i això exigia anar amb compte. Però va tenir la sorpresa de veure que en Dumbledore treia la vareta d’una butxaca interior de l’americana, s’encarava a l’armari atrotinat del racó i feia un moviment sec amb la vareta.

L’armari es va encendre amb una flamarada.

En Tod Rodlel es va posar dret d’un salt. En Harry va fer-se càrrec que es posés a bramar de disgust i de ràbia, perquè devia tenir-hi totes les seves possessions. En el moment que en Tod Rodlel anava per increpar en Dumbledore, però, les flames van desaparèixer i l’armari va quedar com abans.

En Tod Rodlel va mirar primer l’armari i després en Dumbledore, i tot seguit, amb una mirada àvida, va assenyalar la vareta.

—D’on en puc treure una?

—Tot arribarà —va dir en Dumbledore—. Em fa l’efecte que hi ha una cosa que vol sortir de l’armari.

Efectivament, a dintre l’armari se sentien uns copets. Per primera vegada, en Tod Rodlel va fer cara de por.

—Obre l’armari —va dir en Dumbledore.

En Tod Rodlel va vacil·lar un moment, però va travessar l’habitació i va obrir l’armari. Al prestatge de dalt, a sobre d’una barra d’on penjaven unes quantes peces de roba esmolades, hi havia una capsa de cartró que trontollava i feia soroll com si hi hagués tancats uns quants ratolins esvalotats.

—Agafa la capsa —va dir en Dumbledore.

En Tod Rodlel la va baixar del prestatge. No se’l veia acovardit.

—Hi ha res en aquesta capsa que no hi hauria de ser? —li va demanar en Dumbledore.

En Tod Rodlel va adreçar a en Dumbledore una mirada prolongada, penetrant, calculadora.

—Haig de reconèixer que sí, professor —va acabar dient, amb una veu mancada d’expressió.

—Obre-la —va dir en Dumbledore.

En Tod Rodlel va aixecar la tapa i va abocar el contingut de la capsa al llit sense mirar-s’ho. En Harry, que s’havia esperat una cosa molt més emocionant, va veure que era una barreja d’objectes molt normals, entre els quals hi havia un io-io, un didal de plata i una harmònica rovellada. Un cop fora de la capsa, els objectes van deixar de vibrar i van quedar immòbils damunt les flassades primes.

—Ho tornaràs tot als seus amos i els demanaràs perdó per haver-los-ho pres —va dir en Dumbledore sense immutar-se, mentre es tornava a guardar la vareta a l’americana—. Em preocuparé per saber si ho fas o no. I t’adverteixo: a Hogwarts no es toleren els robatoris.

En Tod Rodlel no feia cara d’estar gens avergonyit; continuava estudiant en Dumbledore amb una mirada freda. Al final va dir, en una veu neutra:

—D’acord, professor.

—A Hogwarts —va continuar en Dumbledore— no només ensenyem a fer màgia, sinó també a dominar-la. Fins ara has estat fent servir els teus poders (sense saber-ho, n’estic convençut) d’una manera que a la nostra escola ni s’ensenya ni es tolera. No ets el primer, ni seràs l’últim, que deixa que la màgia el domini. Has de saber que Hogwarts pot expulsar els seus alumnes, i la Conselleria d’Afers Màgics (sí, n’hi ha una Conselleria) castiga amb més severitat encara els qui infringeixen la llei. Tots els nous bruixots han d’assumir que, quan s’entra al nostre món, hi ha unes lleis que cal complir.

—D’acord, professor —va repetir en Tod Rodlel.

Era impossible saber què pensava. Amb cara inexpressiva, va anar tornant el seu petit botí d’objectes robats a la capsa de cartró. Quan va haver acabat, es va tombar cap a en Dumbledore i li va dir, sense circumloquis:

—No tinc diners.

—Això aviat se soluciona —va dir en Dumbledore, traient-se una bosseta de pell de la butxaca—. Hogwarts té un fons per als qui necessiten ajuda econòmica per comprar-se els llibres i l’uniforme. T’hauràs de comprar de segona mà uns quants llibres de fórmules màgiques i alguna altra cosa, però…

—On es compren els llibres de fórmules màgiques? —va interrompre’l en Tod Rodlel, que havia agafat la feixuga bosseta de diners sense donar les gràcies a en Dumbledore i ara examinava un gruixut galió d’or.

—A la ronda d’Alla —va dir en Dumbledore—. He portat la llista de llibres i material escolar que necessites. Puc ajudar-te a trobar-ho tot…

—Que vol acompanyar-me? —li va demanar en Tod Rodlel, aixecant el cap.

—Naturalment, si tu…

—No em fa falta —va dir en Tod Rodlel—. Estic acostumat a espavilar-me sol; sé voltar sol per Londres. Com s’hi va, a aquesta ronda d’Alla… professor? —va afegir, adonant-se de la mirada que li feia en Dumbledore.

En Harry es va imaginar que en Dumbledore insistiria a acompanyar en Tod Rodlel, però va tornar a quedar de pedra, perquè en Dumbledore va lliurar a en Tod Rodlel el sobre amb la llista del material i, després d’explicar-li exactament com s’anava a La Marmita Foradada des de l’orfenat, li va dir:

—Ho veuràs de seguida. En canvi, els muggles (és a dir, les persones que no saben fer màgia) que puguis tenir a la vora no ho veuran. Demana per en Tom, el taverner; segur que te’n recordes, perquè us dieu quasi igual…

En Tod Rodlel va tenir una mena d’esgarrifança, com si es volgués espolsar alguna mosca empipadora.

—No t’agrada dir-te Tod?

—És un nom estrany —va murmurar en Tod Rodlel. De cop, com si no pogués contenir-se, com si la pregunta li sortís de la boca a desgrat seu, va demanar—: El meu pare era bruixot? M’han dit que ell també es deia Tod Rodlel.

—No t’ho sabria dir, la veritat —va respondre-li en Dumbledore amb dolçor.

—No pot ser que la meva mare fos bruixa, perquè si ho hagués sigut no s’hauria mort —va dir en Tod Rodlel, adreçant-se més a si mateix que no pas a en Dumbledore—. Devia ser-ho ell… Així, un cop ho tingui tot, quan podré venir a aquesta seva escola?

—Totes les dades són al segon pergamí que hi ha al sobre —va dir en Dumbledore—. Sortiràs de l’estació de King’s Cross l’1 de setembre. Al sobre també hi ha un bitllet de tren.

En Tod Rodlel va fer un gest d’assentiment. En Dumbledore es va aixecar i li va tornar a allargar la mà. En Tod Rodlel va encaixar i va dir:

—Sé parlar a les serps. Vaig descobrir-ho un dia que vam sortir al camp d’excursió… Em vénen a trobar, i em xiuxiuegen. És normal, això, en un bruixot?

A en Harry li va fer tot l’efecte que en Tod Rodlel havia esperat a l’últim moment per esmentar a en Dumbledore el poder més estrany que posseïa, amb la intenció d’impressionar-lo.

—És poc freqüent —va dir en Dumbledore, al cap d’un instant de vacil·lació—, però no és una cosa insòlita.

Va dir-ho com aquell qui res, però estudiant la cara d’en Tod Rodlel amb curiositat. L’home i el noi es van quedar un moment mirant-se de fit a fit. Finalment van deixar-se anar les mans, i en Dumbledore va encaminar-se cap a la porta.

—Adéu, Tod. Fins a Hogwarts.

—Amb això n’hi haurà prou —va dir el Dumbledore de cabells blancs que en Harry tenia al costat, i al cap d’un moment tornaven a solcar la foscor, ingràvids, de camí cap al despatx actual.

—Seu —va dir en Dumbledore, apareixent al costat d’en Harry.

En Harry va obeir, amb el cap encara ple de tot el que acabava de veure.

—Quan vostè li va dir que era bruixot, ell va trigar molt menys a creure-s’ho que jo —va dir en Harry—. Jo, quan en Hagrid m’ho va dir, al començament no m’ho vaig creure.

—És veritat: en Rodlel estava del tot disposat a creure que era «especial», per dir-ho amb les seves paraules —va dir en Dumbledore.

—Vostè ja ho sabia, aleshores? —li va demanar en Harry.

—El què? Que acabava de conèixer el bruixot més maligne i perillós de tots els temps? —va dir en Dumbledore—. No; no m’imaginava que acabaria sent el que ara és. Tot i així, la seva persona em va intrigar. Vaig tornar a Hogwarts amb la intenció de no perdre’l de vista, cosa que hauria hagut de fer de totes maneres, perquè estava sol i sense amics, però que vaig considerar que era de rigor tant pel bé d’ell com pel dels altres.

»Com acabes de sentir, tenia uns poders extraordinàriament desenvolupats per l’edat que tenia, i (cosa més interessant i inquietant encara) ja havia descobert que tenia manera de controlar-los i començava a saber fer-ne ús. I, com també has vist, no es tractava de les experiències fortuïtes característiques dels joves bruixots, sinó que ja utilitzava la màgia contra la gent, per fer por, per castigar, per dominar. Les anècdotes sobre el conill estrangulat i el nen i la nena que va persuadir a entrar en una cova són molt significatives… «Si vull els puc fer patir…».

—I era reptilingüe —va tallar-lo en Harry.

—Sí, és cert; una facultat poc freqüent, i pretesament relacionada amb les forces del mal, encara que, com sabem, també hi ha reptilingües entre les bones i les grans persones. De fet, aquesta facultat de parlar a les serps no em va inquietar tant com la seva clara inclinació a la crueltat, a la desconfiança i a la dominació.

»Se’ns ha tornat a fer tard —va dir en Dumbledore, assenyalant el cel fosc que es veia per la finestra—. Abans que ens separem, però, voldria fer-te fixar en uns quants detalls de l’escena que acabem de presenciar, perquè tenen molta relació amb els assumptes que tractarem a les nostres següents trobades.

»En primer lloc, t’has adonat de la reacció que en Tod Rodlel va tenir quan li vaig dir que algú altre tenia un nom semblant al seu?

En Harry va fer un gest d’assentiment.

—Amb això va demostrar el menyspreu que sentia per tot allò que el pogués lligar amb els altres, per tot allò que el convertís en algú normal i corrent. Ja aleshores desitjava ser diferent, independent, notori. Va renunciar al seu nom, com saps molt bé, pocs anys després d’aquella conversa, i va crear la màscara de Lord Voldemort darrere la qual s’ha ocultat durant tant de temps.

»M’imagino que també t’has adonat que en Tod Rodlel ja era molt autònom i reservat, i, pel que sembla, no tenia amics. A l’hora d’anar a la ronda d’Alla no va voler ni ajuda ni companyia. Es va estimar més espavilar-se sol. En Voldemort adult és igual. Potser molts cavallers de la mort t’asseguraran que tenen la seva confiança, que hi fraternitzen, que fins i tot l’entenen. S’enganyen. Lord Voldemort no ha tingut mai cap amic, i no crec que mai n’hagi volgut tenir cap.

»Per acabar (espero que no estiguis massa adormit per parar atenció a això que ara diré, Harry), al jove Tod Rodlel li agradava col·leccionar trofeus. Acabes de veure la capsa d’objectes robats que tenia amagada a l’habitació. Pertanyien a víctimes de la seva conducta cruel; eren com records, si en vols dir així, d’actes de màgia especialment malèvols. Retén a la memòria aquest esperit de garsa d’en Tod Rodlel, perquè més tard tindrà una importància destacada.

»I ara sí: és hora d’anar a dormir.

En Harry es va aixecar. Mentre travessava el despatx, els ulls li van anar cap a la tauleta on l’última vegada hi havia hagut l’anell d’en Morvosc Gaunt, però ja no hi era.

—Passa res, Harry? —va dir en Dumbledore, perquè en Harry s’havia parat.

—L’anell no hi és —va dir en Harry mirant a banda i banda—. Però em pensava que tindria l’harmònica o alguna altra cosa.

En Dumbledore li va somriure, mirant-lo per sobre de les ulleres amb muntura de mitja lluna.

—Ets molt viu, Harry; però l’harmònica no va passar mai de ser una harmònica.

I, després d’aquesta frase enigmàtica, va fer un gest amb la mà a en Harry, que va entendre que li donaven llicència per retirar-se.





14. Felix Felicis


L’endemà al matí a primera hora en Harry tenia Botànica. A l’hora d’esmorzar no s’havia vist amb cor de parlar a en Ron i a l’Hermione de la classe que havia tingut amb en Dumbledore per por que el sentís algú, però els en va fer cinc cèntims mentre s’encaminaven cap als hivernacles passant per l’hort. El vent inclement del cap de setmana havia cessat per fi; però, com que l’estranya boira de sempre havia tornat, van trigar una mica més que de costum a trobar l’hivernacle que els corresponia.

—Noi, fa venir esgarrifances, aquest Innominable jove —va dir en Ron en veu baixa, mentre ocupaven el seu lloc al voltant de les soques de tortull nuós que constituïen el projecte de curs d’aquell any, i van començar a posar-se els guants protectors—. Encara no entenc per què en Dumbledore t’ensenya tot això. Pot ser tan interessant com vulguis, però per a què ha de servir?

—No ho sé —va dir en Harry, mentre es posava un protector bucal—. Però diu que és molt important i que m’ajudarà a salvar la vida.

—Jo ho trobo fascinant —va dir l’Hermione amb passió—. Té tota la lògica del món, saber tantes coses com es pugui d’en Voldemort. Com li vols descobrir les flaqueses, sinó?

—Ai, no hi pensava: com va anar la festa del professor Llagot? —va demanar-li amb veu pastosa a causa del protector bucal.

—Ui, va estar molt bé —va dir l’Hermione, posant-se ara les ulleres protectores—. Continua fent-se una mica avorrit parlant d’exalumnes famosos, i no para d’adular en McLaggen a causa de les seves bones relacions, però ens va servir un menjar molt bo i ens va presentar la Gwenog Jones.

—La Gwenog Jones? —va dir en Ron, obrint tant els ulls que quasi li omplien les ulleres protectores—. La Gwenog Jones en persona? La capitana de les Harpies de Holyhead?

—Ni més ni menys —va dir l’Hermione—. Pel meu gust, és una mica bufada, però…

—Prou de xerrameca, allà baix! —va dir la professora Coliflor en to taxatiu, girant-se amb expressió severa—. Aneu endarrerits! Tothom ja ha començat, i en Neville ja ha arrencat un fruit!

Van tombar-se; i, efectivament, tot i tenir el llavi ensangonat i unes quantes esgarrinxades fondes a la galta, en Neville aferrava amb una mà una cosa verda de la mida d’una granja que bategava d’una manera inquietant.

—Ara mateix ens hi posem, professora! —va dir en Ron, afegint tot seguit en veu baixa, quan la professora Coliflor els va haver tornat a donar l’esquena—: Hauríem hagut de fer servir l’exsurdo, Harry.

—No senyor! —va saltar l’Hermione, amb l’expressió de profund disgust que sempre feia davant de tot el que tingués relació amb el mig príncep i els seus sortilegis—. Vinga, va, som-hi…

Va adreçar als seus dos companys una mirada carregada d’angúnia; i tots tres, després de respirar fondo, van escometre la soca nuosa que tenien al mig.

La soca va cobrar vida de cop i volta; de l’extrem superior en van sortir tot de sarments espinosos que van començar a agitar-se. Un es va enredar als cabells de l’Hermione, però en Ron el va fer recular amb unes estisores de podador; en Harry va aconseguir agafar dos sarments i lligar-los entre ells; enmig de totes aquestes branques tentaculars, de cop, va obrir-se un forat, on l’Hermione va endinsar el braç amb valentia, però el forat se li va tancar com una trampa a l’altura del colze; en Harry i en Ron van posar-se a estirar i a retorçar els sarments, fins que van forçar el forat a obrir-se una altra vegada, moment en el qual l’Hermione va treure’n el braç sostenint a la mà una tavella com la d’en Neville. De cop, els sarments espinosos van tornar-se a retreure i la soca nuosa va recobrar l’aspecte d’un inofensiu tronc mort.

—Em sembla que no hi tindré cap planta d’aquestes, al jardí, el dia que tingui una casa —va dir en Ron, aixecant-se les ulleres protectores i eixugant-se la suor de la cara.

—Passa’m una escudella —va dir l’Hermione, mentre aguantava el llegum palpitant a una distància prudencial.

En Harry n’hi va allargar una, i l’Hermione hi va deixar el llegum amb cara de fàstic.

—No sigueu porucs! Espremeu-lo, va; són més bons quan són acabats de collir! —va dir la professora Coliflor alçant la veu.

—Doncs resulta, Harry —va dir l’Hermione, continuant la conversa que havien interromput com si no els hagués acabat d’atacar una soca d’arbre—, que el professor Llagot farà una festa de Nadal, i d’aquesta no tindràs manera d’escapar-te’n perquè em va demanar que mirés quins vespres tenies lliures per fer-la un dia que hi puguis anar segur.

En Harry va remugar. En Ron, que estava intentant esclafar el llegum dintre l’escudella fent-hi pressió amb totes dues mans, dret, posant-hi totes les seves forces, va dir, dolgut:

—I aquesta també deu ser una festa exclusivament per als alumnes preferits del professor Llagot, oi?

El llegum va sortir disparat de sota els dits d’en Ron, va anar a picar contra el vidre de l’hivernacle, hi va rebotar, va encertar de ple el clatell de la professora Coliflor i li va fer saltar el seu vell capell apedaçat. En Harry va córrer a collir el llegum. Quan va tornar, l’Hermione deia:

—Escolta, que aquest nom de «club dels llagoters» no me l’he inventat jo…

—«Club dels llagoters» —va repetir en Ron, en un to burleta digne d’en Malfoy—. Quina pena. Doncs que us ho passeu molt bé. Procura seduir en McLaggen, que així potser en Llagot us nomenarà rei i reina dels llagoters…

—Podem portar un convidat —va dir l’Hermione, que inexplicablement s’havia posat vermella com un pebrot—, i pensava dir-te si volies venir, però si et sembla tan ridícul no t’ho penso demanar!

De cop en Harry va pensar que tant de bo el llegum hagués volat una mica més lluny, per no haver de ser allà amb tots dos. Sense que l’un ni l’altre es fixessin en ell, en Harry va agafar l’escudella amb el llegum i va començar a mirar d’obrir-lo fent tant soroll i posant-hi tant d’esforç com va poder, però tot i així no va aconseguir deixar de sentir tota la conversa.

—Pensaves demanar-m’ho? —va dir en Ron, en un to de veu completament diferent.

—Sí —va dir l’Hermione, dolguda—. Però, és clar, si t’estimes més que «sedueixi en McLaggen»…

Va haver-hi un silenci, durant el qual en Harry es va dedicar a clavar cops amb l’aixada a aquell llegum a prova de bomba.

—No, no m’ho estimo més, no —va dir en Ron, amb un fil de veu.

En Harry no va encertar el llegum, va clavar un cop a l’escudella i la va fer miques.

—Reparo —va afanyar-se a dir, tocant els fragments amb la vareta, i l’escudella es va recompondre a l’acte. Va semblar, però, que el soroll de trencadissa feia tornar en Ron i l’Hermione al món i els feia adonar-se de la presència d’en Harry. L’Hermione va quedar tota torbada, i es va posar a fullejar el seu exemplar d’Arbres carnívors del món per veure si hi trobava la forma correcta de treure el suc dels llegums de tortull nuós; en Ron, per la seva banda, feia cara d’avergonyit, però també d’estar molt cofoi.

—Aguanta’m el llibre, Harry —va instar l’Hermione a en Harry—; aquí hi diu que se l’ha de perforar amb algun objecte punxegut…

En Harry li va allargar l’escudella amb el llegum, en Ron i ell es van tornar a posar les ulleres protectores davant dels ulls i van tornar a escometre la soca.

No li venia del tot de nou, va pensar en Harry mentre forcejava amb un sarment espinós que volia escanyar-lo; era una cosa que s’ensumava que podia passar tard o d’hora. Però no hauria sabut dir quin sentiment li causava… Ell i la Xo, ara, se sentien tan violents l’un amb l’altre que no es podien ni mirar, i encara menys parlar-se… Què passaria si en Ron i l’Hermione començaven a sortir i després renyien? Perduraria la seva amistat? En Harry va recordar aquelles poques setmanes de tercer curs en què havien deixat de dirigir-se la paraula; no s’ho havia passat gaire bé, havent de posar pau entre tots dos. D’altra banda, què passaria si no renyien? Què passaria si acabaven com en Bill i la Fleur, i se li feia igual d’incòmode estar amb ells, i quedava exclòs de la seva companyia per sempre?

—Ja el tinc! —va cridar en Ron, traient un altre llegum de la soca en el mateix moment que l’Hermione aconseguia descloure el primer, cosa que va deixar l’escudella plena de tubercles verd clar que es retorçaven com cucs.

El que quedava de classe va passar sense cap més comentari sobre la festa del professor Llagot. Encara que en Harry va observar els seus dos companys amb més atenció al llarg dels dies següents, no va veure que en Ron i l’Hermione obressin d’una manera diferent que sempre excepte en el fet que es tractaven amb una mica més d’educació. En Harry va decidir que esperaria a veure què passava sota la influència del batut de bescuit a l’habitació tènuement il·luminada del professor Llagot la nit de la festa. Fins aleshores tenia altres coses més importants en què pensar.

La Katie Bell continuava a l’hospital de Sant Mungo sense perspectives que la donessin d’alta, cosa que significava que al prometedor equip de Gryffindor que en Harry havia estat entrenant amb tanta dedicació des del setembre li faltava un encistellador. Havia anat diferint el moment de buscar un substitut a la Katie amb l’esperança que tornés a temps per al partit inaugural contra Slytherin, però va acabar havent d’acceptar que la Katie no hi podria jugar.

En Harry no volia passar de cap de les maneres per una altra prova de selecció oberta a tothom. Amb un abatiment que ben poca relació tenia amb el quidditch, un bon dia va anar a trobar en Dean Thomas després de classe de Transfiguració. La majoria de la classe ja se n’havia anat, però encara voletejaven per l’aula uns quants ocells grocs xerraires, tots creació de l’Hermione; a part d’ella, ningú havia aconseguit fer sorgir del no-res més que alguna ploma escadussera.

—Encara t’interessa fer d’encistellador?

—Què? I tant! —va dir en Dean, emocionat. En Harry va veure, darrere d’en Dean, que en Seamus Finnigan es ficava els llibres a la motxilla bruscament, amb cara de pomes agres. Era una cosa que en Harry hauria volgut evitar, perquè sabia que, si demanava a en Dean que jugués, en Seamus es disgustaria. De totes maneres, ell havia de fer el que convingués més a l’equip, i en Dean havia passat la mà per la cara a en Seamus a les proves.

—Benvingut a l’equip, doncs —va dir en Harry—. Hi ha entrenament aquest vespre, a les set.

—Entesos —va dir en Dean—. Que bé, Harry! Ara mateix vaig a dir-ho a la Ginny!

Va sortir corrents de l’aula, i en Harry i en Seamus es van quedar sols. Va ser un moment incòmode, que encara s’hi va tornar més quan a en Seamus li va caure al cap una cagarada d’un canari de l’Hermione que els passava per sobre com una fletxa.

En Seamus no va ser l’únic que va quedar descontent per la tria del substitut de la Katie. A la sala comuna es va comentar molt el fet que en Harry tingués ara dos companys de classe a l’equip. Com que en Harry havia hagut de suportar murmuracions pitjors al llarg de la seva carrera acadèmica, no s’hi va capficar gaire, però l’ambient l’obligava cada vegada més a obtenir una victòria en el partit que aviat jugarien contra Slytherin. Si Gryffindor guanyava, en Harry estava convençut que tots oblidarien que l’havien criticat i assegurarien que en cap moment havien dubtat que era un bon equip. I si perdien… ves, va pensar en Harry amargament, ja havia hagut d’aguantar murmuracions pitjors…

Aquell vespre, quan va veure volar en Dean, en Harry va pensar que no s’havia equivocat d’haver-lo triat, perquè es va compenetrar molt bé amb la Ginny i la Demelza. Els batedors, en Peakes i en Coote, milloraven dia a dia. L’únic problema era en Ron.

En Harry sabia des del primer dia que en Ron era un jugador irregular, que pecava de nerviós i de falta de confiança, i, desgraciadament, la proximitat del partit inaugural de la temporada semblava haver-li revifat la inseguretat de temps enrere. Després d’haver encaixat sis gols, la majoria marcats per la Ginny, la seva tècnica es va anar tornant cada vegada més anàrquica, fins que va acabar clavant un cop de puny a la boca a la Demelza Robins quan se li acostava.

—Ho he fet sense voler, Demelza, perdona’m! —li va dir cridant, mentre ella davallava cap al camp fent esses i tacant-ho tot de sang—. No he fet més que…

—… perdre la serenitat —va dir la Ginny, disgustada, mentre aterrava al costat de la Demelza i li examinava el llavi inflat—. Ets un inútil, Ron; mira com l’has deixat!

—Ja ho arreglo —va dir en Harry aterrant al costat d’elles, apuntant amb la vareta a la boca de la Demelza i dient «Episkey»—. I, Ginny, no diguis inútil a en Ron, que tu no ets el capità d’aquest equip…

—És que, com que m’ha semblat que estaves massa enfeinat per dir-li inútil, he pensat que algú havia…

En Harry va haver de fer un esforç per no riure.

—Vinga, a volar tothom…

En conjunt, va ser un dels entrenaments més fluixos que havien fet en tot el curs, però en Harry no va creure que la franquesa fos la millor política tenint el partit tan a prop.

—Molt bé tothom; segur que li clavem una pallissa, a Slytherin —va dir fent el cor fort, i els encistelladors i els batedors se’n van anar del vestuari força contents de la seva actuació.

—He jugat fatal —va dir en Ron amb veu ronca quan la Ginny ja havia sortit i la porta ja era tancada.

—No és veritat —va dir en Harry amb convicció—. Ets el millor porter de tots els que he fet fer la prova, Ron. L’únic problema que tens és que et poses nerviós.

No va parar d’encoratjar-lo en tot el camí de tornada al castell, i, quan van arribar al segon pis, en Ron tenia un aire lleugerament més animat. Quan en Harry va apartar el tapís per agafar la drecera que sempre feien per arribar a la torre de Gryffindor, però, van trobar-hi la Ginny i en Dean, abraçats tan estretament i fent-se un petó tan apassionat que semblaven que estiguessin enganxats.

—Eh!

En Dean i la Ginny es van separar i es van tombar.

—Què passa? —va dir la Ginny.

—Que no vull veure la meva germana abraçant-se i petonejant-se amb ningú en públic!

En Dean estava violent. Va adreçar un somriure furtiu a en Harry, però en Harry no l’hi va tornar, perquè el monstre que li acabava de néixer a les entranyes reclamava bramant l’expulsió immediata d’en Dean de l’equip.

—Daixò… Ginny, anem —va dir en Dean—; valdrà més que tornem a la sala comuna…

—Vés-hi tu, que jo haig de dir quatre paraules al meu estimat germà! —li va dir la Ginny.

En Dean se’n va anar, amb cara de no saber-li gens de greu fer mutis.

—Aviam si deixem això clar d’una vegada, Ron —va dir la Ginny, apartant-se de la cara la seva llarga cabellera de color de panotxa i traspassant en Ron amb la mirada—. Tu no n’has de fer res ni dels nois amb qui surto ni del que puguem fer…

—Com que no n’haig de fer res? —va dir en Ron, tan enrabiat com ella—. No tinc ganes que la gent vagi dient que la meva germana és una…

—Una què? —va dir la Ginny, alçant la veu i la vareta—. Una què, si es pot saber?

—No volia dir res, Ginny… —va dir en Harry maquinalment, encara que el monstre aplaudia amb un rugit les paraules d’en Ron.

—Sí que volia dir res, sí! —va dir la Giny mirant en Harry amb els ulls encesos—. Com que ell no s’ha fet mai petons amb ningú, com que els petons més dolços que li han fet mai són els que li fa la tieta Muriel…

—Calla! —va bramar en Ron, passant del vermell al morat.

—No vull callar! —va dir la Ginny cridant, fora de si—. T’he vist amb la Flegma, esperant que et faci un petó a la galta cada vegada que coincidiu, i fas pena! Si haguessis tingut alguna aventura no et preocuparies tant pel que fem els altres!

En Ron va treure també la vareta, i en Harry es va afanyar a interposar-se entre tots dos.

—No diguis bestieses! —va vociferar en Ron, mirant d’apuntar cap a la Ginny sense tocar en Harry, que s’havia plantat davant d’ella amb els braços estirats—. El que passa és que jo no ho faig en públic!

La Ginny va prorrompre en una riallada burleta i va mirar de treure’s en Harry del davant.

—Us feu petons amb en Porcupintí, oi? O tens una fotografia de la tieta Muriel amagada sota el coixí?

—La mare que et va…!

Un raig de llum carbassa va passar per sota del braç esquerre d’en Harry i no va encertar la Ginny per un parell de dits. En Harry va estampir en Ron contra la paret.

—Que t’has tornat boig?

—En Harry s’ha fet petons amb la Xo Xang! —va cridar la Ginny, que semblava que estigués a punt de plorar—. I l’Hermione s’ha fet petons amb en Viktor Krum! Ets tu i prou, que es comporta com si fos una cosa fastigosa, Ron, i això és perquè hi tens tanta experiència com un nen de dotze anys!

I, dit això, se’n va anar d’una revolada. En Harry, veient la cara de rancúnia que feia en Ron, es va afanyar a deixar-lo anar. Es van quedar tots dos allà drets, esbufegant, fins que la gata d’en Filch, la senyora Norris, va aparèixer per la cantonada i va trencar la tibantor.

—Toquem el dos —va dir en Harry quan el trepig feixuc d’en Filch li va arribar a les orelles.

Van córrer escales amunt fins al setè pis i corredor enllà.

—Ei, aparta’t! —va cridar en Ron a una nena, que va deixar caure una ampolla amb ous de gripau de l’espant que va tenir.

En Harry amb prou feines va sentir el soroll de trencadissa; se sentia desorientat, atordit; quan et tocava un llamp es devia tenir una sensació semblant. «Això et passa només perquè és la germana d’en Ron», pensava entre si. «No t’ha agradat veure que es petonejava amb en Dean perquè és la germana d’en Ron…».

Però de cop el va assaltar una imatge d’aquell mateix corredor desert amb ell en comptes d’en Dean fent un petó a la Ginny… i el monstre que s’arraulia al seu pit va roncar com un gat… De cop, però, veia que en Ron enretirava el tapís d’una revolada i apuntava la vareta cap a ell, en Harry, dient a crits coses com ara «has traït la meva confiança» o «et tenia per un amic»…

—Tu creus que l’Hermione es va enrotllar amb en Krum? —va demanar en Ron d’improvís quan ja eren a prop de la Senyora Grassa. En Harry va tenir un sobresalt delator, i va haver d’arrencar la seva imaginació d’un corredor on en Ron no hi irrompia i on la Ginny i ell estaven absolutament sols…

—Què? —va dir, distret—. Doncs…

La resposta certa era «sí», però no l’hi va voler dir. Tot i així, va semblar que en Ron l’hi llegia a la cara.

—Farinetes —va dir amb veu lúgubre a la Senyora Grassa, i van saltar pel forat del quadre per entrar a la sala comuna.

Ni l’un ni l’altre van tornar a esmentar ni la Ginny ni l’Hermione. De fet, aquell vespre amb prou feines es van dir res, i se’n van anar a dormir en silenci, cada un absort en els seus pensaments.

En Harry es va passar molta estona despert, contemplant el dosser del seu llit de petges i tractant de convence’s a si mateix que els sentiments que la Ginny li desvetllava eren purament fraternals. Que no havien conviscut com a germà i germana durant tot l’estiu, jugant a quidditch, fent enrabiar en Ron i rient-se d’en Bill i la Flegma? Ja feia uns quants anys que coneixia la Ginny… Era normal que se li hagués despertat un instint protector, i que volgués vetllar per ella, i que volgués arrencar els braços a en Dean per haver-la abraçat… No, això no; l’havia de dominar una mica més, aquest aspecte dels seus sentiments fraternals…

En Ron va fer un ronc sonor.

«És germana d’en Ron», va dir-se a si mateix amb determinació. «És germana d’en Ron. No es pot tocar». No pensava posar en perill per res la seva amistat amb en Ron. Va donar forma al coixí per estar més còmode i va disposar-se a esperar que li vingués la son, fent tots els possibles perquè el pensament no li fugís cap a la Ginny.

L’endemà al matí en Harry es va despertar amb el cap una mica tèrbol per culpa d’un seguit de somnis en què en Ron l’empaitava amb un bat d’encistellador, però cap a migdia hauria canviat molt de gust el Ron dels somnis pel Ron de veritat, que no només es mostrava fred amb la Ginny i en Dean, sinó que també tractava amb una indiferència glacial i altiva la pobra Hermione, que no s’ho sabia explicar. A més a més, semblava que en Ron s’hagués tornat, de la nit al dia, tan susceptible i agressiu com un uixec cul de tro. En Harry es va passar el dia procurant inútilment posar pau entre en Ron i l’Hermione; al final, l’Hermione se’n va anar a dormir emprenyada com un oriol, i en Ron va enfilar cap al dormitori dels nois després d’haver escridassat uns quants alumnes esporuguits de primer per haver-se’l mirat.

En Harry va comprovar, amb desànim, que l’agressivitat d’en Ron no minvava amb el pas dels dies. Per acabar-ho d’adobar, aquest estat d’esperit va anar associat amb un estat més baix de forma com a porter, fins al punt que, a l’últim entrenament de quidditch que van fer abans del partit de dissabte, no va parar cap de les bales que els encistelladors li van tirar, es va dedicar a clavar crits a tothom i va acabar deixant la Demelza Robins feta un mar de llàgrimes.

—Calla i deixa-la en pau! —li va cridar en Peakes, que no li arribava ni tan sols a la barbeta però que era capaç de fer anar perfectament un bat gruixut.

—Ja n’hi ha prou!!! —va bramar en Harry que havia vist que la Ginny sortia disparada cap a en Ron amb els ulls flamejants i, recordant de cop la seva fama d’hàbil llançadora de conjurs de diablons alats, havia corregut a intervenir-hi abans que la situació se li escapés de les mans—. Peakes, vés a guardar les bales. Demelza, anima’t, que avui has estat molt bé. Ron… —va dir, però va esperar fins que va estar segur que els altres components de l’equip no el sentirien—. Ets el meu millor amic, però si continues tractant així els companys t’hauré de fer fora de l’equip.

Per un moment va pensar que en Ron li clavaria un cop de puny, però va passar una cosa molt pitjor: va ser com si es desinflés dalt de l’escombra. Tota la ràbia li va fugir, i va dir:

—Plego. Faig pena.

—Ni fas pena ni plegaràs! —va dir en Harry amb rotunditat, engrapant en Ron per la pitrera de l’uniforme—. Quan estàs en forma ho pares tot; el problema el tens al cap!

—Què insinues, que estic malament del cap?

—Doncs potser una mica sí!

Van quedar-se mirant fit a fit un moment, fins que en Ron va sacsejar el cap amb desànim.

—Sé que no tens temps de trobar un altre porter, o sigui que demà jugaré; però si perdem, i segur que perdrem, penso deixar l’equip.

Cap dels arguments que en Harry va esgrimir va servir de res. Va estar intentant fer-li recobrar la confiança durant tota l’hora de sopar, però en Ron estava massa ocupat tractant l’Hermione amb grolleria i amb agror per adonar-se’n. En Harry va insistir-hi aquell mateix vespre a la sala comuna, però l’afirmació que va fer segons la qual l’equip en pes s’ensorraria si en Ron plegava va quedar posada en dubte pel fet que els altres membres de l’equip seien fent pinya en un altre racó, remugant visiblement contra en Ron i adreçant-li males mirades. Al final, en Harry va intentar tornar a mostrar-se enfadat, amb l’esperança de despertar en Ron un estat d’esperit desafiant més propici a parar bales, però no va semblar que aquesta estratègia resultés més efectiva que donar ànim, perquè en Ron se’n va anar a dormir tan ensopit i abatut com sempre.

En Harry es va estar una bona estona despert a les fosques. No volia perdre aquell partit; no només era el seu primer partit com a capità, sinó que també volia derrotar en Draco Malfoy al quidditch a falta de poder demostrar tot el que sospitava d’ell. És clar que, si en Ron jugava tal com ho havia fet als últims entrenaments, ho tenien negre per guanyar…

Havia de trobar una manera de fer que en Ron reaccionés, de fer que jugués en plenitud de facultats… Una manera d’aconseguir que en Ron tingués segur un bon dia…

I, de cop, en un moment màgic d’inspiració, a en Harry se li va acudir la solució.

L’endemà al matí, l’esmorzar va estar carregat de nervis com de costum, i els alumnes de Slytherin van dedicar-se a xiular i aücar sonorament cada un dels membres de l’equip de Gryffindor a mesura que anaven entrant al Gran Saló. En Harry va mirar el sostre i va veure-hi un cel clar i net de color blau, que va considerar un bon senyal.

La taula de Gryffindor, tota grana i or, va esclatar en aplaudiments quan en Harry i en Ron s’hi acostaven. En Harry va somriure i va saludar, mentre que en Ron va fer una mitja rialla i va sacsejar el cap.

—Ànim, Ron! —va dir alt la Lavender—. Segur que ho faràs molt bé!

En Ron ni se la va mirar.

—Vols te? —li va demanar en Harry—. Cafè? Suc de carbassa?

—M’és igual —va dir en Ron, taciturn, clavant mossegada a la torrada amb desgana.

Al cap d’una mica, l’Hermione, que estava tan farta del tracte desagradable que últimament li dispensava en Ron que no havia baixat amb ells a esmorzar, va parar-se a la seva altura abans d’entaular-se.

—Com esteu? —va demanar-los com aquell qui res, amb els ulls clavats al clatell d’en Ron.

—Bé —va dir en Harry, que estava entretingut allargant un got de suc de carbassa a en Ron—. Té, Ron. Acaba-te’l.

En el moment que en Ron s’acostava el got als llavis, l’Hermione va dir en to autoritari:

—No t’ho beguis, Ron!

En Harry i en Ron van aixecar la vista cap a ella.

—Per què no? —va dir en Ron.

L’Hermione tenia els ulls clavats en en Harry com si no se’n sabés avenir.

—Li has posat alguna cosa al suc.

—Què dius? —va dir en Harry.

—M’has sentit perfectament. T’he vist. Acabes d’abocar alguna cosa al suc d’en Ron. Tens l’ampolleta a la mà dreta!

—Què t’empatolles? —va dir en Harry mentre s’afanyava a ficar-se l’ampolleta a la butxaca.

—Ron, sisplau, no t’ho beguis! —va repetir l’Hermione, amb esglai, però en Ron va agafar el got, el va buidar d’una tirada i va dir:

—Deixa de donar-me ordres, Hermione.

L’Hermione estava escandalitzada. Inclinant-se perquè només la pogués sentir en Harry, li va dir amb un xiuxiueig:

—T’haurien d’expulsar, per això. No ho hauria dit mai, de tu!

—Mira qui parla —li va respondre, parlant també fluix—. Has fet la màgia de la fal·làcia a ningú, últimament?

L’Hermione va tirar taula enllà tota sufocada. En Harry va seguir-la amb la mirada sense gens de remordiment. L’Hermione no havia entès mai que el quidditch era una cosa molt seriosa. Tot seguit va tombar-se cap a en Ron, que feia espetegar els llavis.

—Ja quasi és hora —va dir en Harry amb veu animada.

Van baixar cap a l’estadi travessant els prats, amb l’herba gebrada cruixint-los sota els peus.

—Està bé que faci bo, eh? —va dir en Harry a en Ron.

—Sí —va dir en Ron, que tenia la cara blanca com un malalt.

Quan van entrar al vestidor, la Ginny i la Demelza ja portaven l’equip de quidditch i s’esperaven.

—El temps és l’ideal —va dir la Ginny, sense mirar en Ron—. Ah, saps qué? En Vaisey, aquell encistellador de Slytherin, va rebre ahir un cop de bala al cap durant l’entrenament i no està en condicions per jugar! I una altra cosa, encara millor: en Malfoy tampoc juga perquè està malalt!

—Què? —va dir en Harry, girant-se en rodó per mirar-la a la cara—. Que està malalt? Què li passa?

—No ho sé, però ens va perfecte —va dir la Ginny, tota contenta—. L’han substituït per en Harper, que fa el meu curs i és curt de gambals.

En Harry li va respondre amb una mitja rialla, però mentre s’equipava amb la seva túnica vermella tenia el cap posat en una cosa que no era el quidditch. Una altra vegada ja havia passat que en Malfoy no havia jugat aplegant que tenia una lesió, però aquell cop s’havia preocupat perquè el partit s’ajornés per un dia que anés bé als de Slytherin. Com és que ara es conformava a ser substituït? Estava malalt de veritat, o ho feia veure?

—No trobes sospitós que en Malfoy no jugui? —va dir a sotaveu a en Ron.

—Ho trobo una sort —va dir en Ron, amb una expressió una mica més animada—. I en Vaisey tampoc, que és el seu màxim golejador; no m’ho esperava… Escolta! —va dir de cop, mentre es posava els guants de porter, mirant fixament en Harry.

—Què?

—No deus… no em deus… —En Ron havia abaixat la veu; feia cara de por i d’il·lusió alhora—. Al got, al suc de carbassa, no hi deus haver…?

En Harry va aixecar les celles, però l’únic que va dir va ser:

—El partit comença d’aquí a cinc minuts, o sigui que ja et pots posar les botes.

Quan van sortir al camp els va eixordar el clamor del públic. Una banda de l’estadi era tota grana i or; l’altra, un mar de verd i plata. A banda i banda també es repartien uns quants alumnes de Hufflepuff i de Ravenclaw: enmig de la cridòria i els aplaudiments, en Harry va sentir nítidament el rugit de l’impressionant barret amb cap de lleó de la Luna Lovegood.

En Harry es va acostar a la senyora Hooch, l’àrbitra, que ja estava preparada per deixar sortir les bales de la caixa.

—Capitans, es poden donar la mà —va dir, i a en Harry li van espetegar tots els dits dintre la mà de l’Urquhart, el nou capità de l’equip d’Slytherin—. Poden pujar a l’escombra. Preparats per al xiulet… Tres… dos… u…

Va sonar el xiulet, en Harry i tots els altres jugadors es van enlairar de cop del terra glaçat i es van perdre cel enllà.

En Harry va voltar el perímetre del camp buscant la papallona i vigilant de reüll en Harper, que planava en zig-zag molt per sota seu. De cop va començar a parlar una veu estrident de comentarista que no s’assemblava gens a la de costum.

—I comença el partit! M’imagino que tothom deu haver quedat parat de l’equip que en Potter ha format aquest any. Molts es pensaven, tenint en compte l’actuació irregular que en Ronald Weasley va tenir l’any passat com a porter, que no estaria a l’equip, però segur que l’estreta amistat personal que té amb el capità ha pesat molt…

Aquestes paraules van ser rebudes amb crits i aplaudiments entusiastes per la banda del camp on hi havia els de Slytherin. En Harry va entregirar-se a l’escombra per mirar cap a la tribuna del comentarista. Hi havia un noi ros i esprimatxat de nas arremangat, parlant a través del megàfon màgic que temps enrere havia sigut d’en Lee Jordan. En Harry el va reconèixer: era en Zacharias Smith, un jugador de Hufflepuff que no podia veure ni en pintura.

—Ja tenim aquí el primer atac de Slytherin… Urquhart travessa el camp de dalt a baix i…

A en Harry se li va regirar la panxa.

—… en Weasley la para… Potser és que avui és el seu dia de sort…

—Tu ho has dit, Smith, tu ho has dit —va murmurar en Harry, somrient per dintre, mentre es deixava caure en picat entre els encistelladors amb els ulls atents a qualsevol senyal de l’esquiva papallona daurada.

Al cap de mitja hora de partit, Gryffindor guanyava per seixanta a zero. En Ron havia fet unes quantes parades espectaculars, algunes amb les puntes dels dits dels guants, i la Ginny havia marcat quatre dels sis gols de l’equip. Aquesta efectivitat va obligar en Zacharias a deixar de dir que tots dos Weasley jugaven només perquè eren amics d’en Harry, i es va començar a ficar amb en Peakes i en Coote.

—Sens dubte, en Coote no té la complexió física pròpia d’un batedor —va dir en Zacharias amb suficiència—, perquè els batedors acostumen a ser una mica més musculats…

—Tira-li una bala! —va dir en Harry en veu alta a en Coote en el moment que li passava rabent pel costat, però en Coote, amb un gran somriure a la boca, va optar per llançar la següent bala contra en Harper, que també passava pel costat d’en Harry però en sentit contrari. En Harry va sentir amb satisfacció el cop sord que significava que la bala havia tocat el blanc.

Semblava que a Gryffindor no li pogués sortir res malament. No paraven de marcar, i, a l’altra punta del camp, en Ron no parava d’evitar gols amb una facilitat sorprenent. Ara somreia i tot, i, quan el públic aplaudia una parada especialment bona corejant la vella tornada d’En Weasley és el millor, feia veure que els dirigia des del cel.

—Avui es creu qui sap què, pel que veig, el teu amic descastat… —va dir una veu sorneguera, i en Harry va estar a punt de caure de l’escombra del cop que li va fúmer expressament en Harper.

La senyora Hooch estava d’esquena, i, encara que els aficionats de Gryffindor van esclatar en un clamor d’indignació, quan es va tombar en Harper ja era lluny. Amb l’espatlla adolorida, en Harry va sortir a empaitar-lo, decidit a tornar-li la patacada…

—Em fa l’efecte que en Harper, de Slytherin, ha vist la papallona —va dir en Zacharias Smith pel megàfon—. Sí, segur que ha vist una cosa que a Potter li ha passat per alt!

L’Smith era burro, va pensar en Harry; que no havia vist que havien topat? A l’acte, però, el cor li va fer un salt, perquè l’Smith tenia raó, i ell no. En Harper no s’havia enlairat a tota velocitat perquè sí, sinó que havia descobert una cosa que en Harry no havia vist: la papallona, que volava com una fletxa per damunt de tots dos, destacant amb el seu centelleig contra el cel intensament blau.

En Harry va accelerar. El vent li xiulava a les orelles ofegant el so dels comentaris de l’Smith i del públic, però en Harper continuava portant-li avantatge i Gyffindor només guanyava de cent punts. Si en Harper hi arribava primer, Gryffindor perdria; i en Harper era a pocs metres de la papallona, amb el braç estirat…

—Eh, Harper! —va cridar en Harry amb impotència—. Què t’ha donat en Malfoy perquè el substituïssis?

No sabia què l’havia mogut a dir-ho, però el cas és que en Harper va tenir un moment de distracció; va fregar la papallona amb els dits, però se li va escapar i va passar de llarg, mentre que en Harry va fer una arpada en direcció a aquella diminuta pilota inquieta i la va atrapar.

—Visca!!! —va cridar en Harry, que va girar en rodó i va tornar cap al camp baixant en picat amb la mà on tenia la papallona aixecada ben enlaire. Quan el públic es va adonar del que havia passat, es va alçar una cridòria que quasi va ofegar el toc de xiulet que assenyalava el final del partit.

—Ginny, on vas? —va dir cridant en Harry, que havia quedat atrapat enmig d’una abraçada aèria de tot l’equip, mentre la Ginny els passava pel costat a tota velocitat per anar a picar, amb un estrèpit terrible, contra la tribuna del comentarista. Entre les exclamacions i les rialles del públic, l’equip de Gryffindor va aterrar al costat del pilot de fustes sota el qual havia quedat atrapat en Zacharias; en Harry va sentir que la Ginny deia alegrement a una irada professora McGonagall:

—No m’he recordat de frenar, professora, perdoni.

Rient, en Harry es va desagafar dels altres membres de l’equip i va abraçar la Ginny, però la va deixar anar de seguida. Evitant la mirada de la Ginny, en Harry va tustar a l’esquena en Ron, que estava radiant, en el moment que tot l’equip de Gyffindor, oblidades totes les diferències, sortia del camp en grup, amb els punys enlaire i saludant els seus incondicionals.

Al vestidor, l’ambient era d’exultació.

—Hi ha festa a la sala comuna, ha dit en Seamus! —va dir en Dean, cridant eufòric—. Vinga, Ginny, vinga, Demelza, som-hi!

En Ron i en Harry van quedar els últims al vestidor. Quan estaven a punt de sortir, va arribar l’Hermione. Amb les mans retorçava la bufanda de Gryffindor, i feia una cara disgustada però decidida.

—Vull parlar amb tu, Harry. —Va respirar fondo—. No ho hauries hagut de fer. Ja vas sentir el professor Llagot; està prohibit.

—Què penses fer? Delatar-nos? —va voler saber en Ron.

—De què parleu? —va demanar-los en Harry, girant-se per penjar l’equip perquè ni l’un ni l’altre el veiessin riure.

—Ho saps perfectament, de què parlem! —va dir l’Hermione amb veu estrident—. Has posat poció de la sort al suc que en Ron ha pres per esmorzar! Felix Felicis!

—No és veritat —va dir en Harry, donant-los l’esquena.

—Sí que és veritat, Harry, i per això ha anat tot bé, i faltaven jugadors de Slytherin i en Ron ho ha parat tot!

—Et dic que no n’hi he posat! —va dir en Harry, ara somrient obertament. Va ficar-se la mà a dintre de la butxaca de l’americana i en va treure l’ampolleta que l’Hermione li havia vist a la mà al matí. Era plena d’una poció daurada, i el tap continuava estant perfectament segellat amb cera—. He volgut que en Ron es pensés que n’hi havia posat; per això ho he fet veure quan he vist que miraves. —Va mirar en Ron—. Ho has parat tot perquè et senties afortunat. Ha sigut tot mèrit teu.

I va tornar-se a ficar la poció a la butxaca.

—Segur que no hi tenia res, al suc de carbassa? —va dir en Ron, sense saber avenir-se’n—. Però fa bon temps, i en Vaisley no ha pogut jugar… De veritat que no m’has donat poció de la sort?

En Harry va fer que no amb el cap. En Ron se’l va quedar mirant una estona amb els ulls molt oberts, i tot seguit es va encarar a l’Hermione, imitant-li la veu.

—«Aquest matí has posat Felix Felicis al suc d’en Ron; per això ho ha parat tot!». Què dius, ara? Sóc capaç de parar gols sense l’ajuda de ningú, Hermione!

—No he dit mai que no en fossis capaç… Tu també t’ho pensaves, Ron, que n’hi havia!

Però en Ron ja li havia passat pel costat d’una revolada i amb l’escombra a l’espatlla.

—Daixò… —va dir en Harry, trencant el silenci que s’acabava de fer, sobtat perquè el pla no li hagués sortit com s’esperava—. Anem a la festa, doncs?

—Vés-hi tu! —va dir l’Hermione, deixant sortir les llàgrimes que havia retingut fins aleshores—. En aquests moments no el puc veure, en Ron; no sé què li dec haver fet…

I va sortir també del vestidor d’una revolada.

En Harry va tirar camps a través en direcció al castell enmig de tots els alumnes que havien presenciat el partit; i, encara que molts el saludaven per felicitar-lo, el dominava una profunda sensació de fracàs. No havia dubtat ni un moment que, si en Ron guanyava el partit, l’Hermione i ell tornarien a ser amics a l’acte. No veia que pogués explicar a l’Hermione que en Ron se sentia ofès amb ella per haver-se petonejat amb en Viktor Krum, i encara menys quan l’ofensa s’havia comès feia tant de temps.

En Harry no va veure l’Hermione a la festa de celebració de Gryffindor, que estava en el seu apogeu quan va arribar. Va ser rebut amb més crits i aplaudiments, i no va trigar a envoltar-lo una colla de companys que li volien donar l’enhorabona. Entre intentar treure’s de sobre els germans Parra, que li exigien una anàlisi minuciosa del partit, i desfer-se d’un nombrós grup de noies que el tenien acorralat, rient-li fins i tot els comentaris menys divertits i pestanyejant exageradament, va trigar una estona a posar-se a buscar en Ron. Al final va aconseguir desempallegar-se de la Rosana Vana, que li insinuava obertament que li encantaria anar a la festa de Nadal del professor Llagot amb ell, i es va començar a obrir pas cap a la taula de les begudes, però aleshores es va trobar de cara amb la Ginny, que tenia l’Arnolf, el puf pigmeu, saltant-li per l’espatlla i en Malifet miolant-li entre les cames per aviam si queia res.

—Que busques en Ron, aquell hipòcrita fastigós? —li va demanar, amb una rialla postissa—. El tens allà baix.

En Harry va mirar cap al racó que li assenyalava, on, davant de tothom, en Ron abraçava tan estretament la Lavender Brown que no se sabia quines eren les mans de qui.

—Eh que sembla que se li estigui menjant la cara? —va dir la Ginny amb menyspreu—. Ningú neix ensenyat, és clar… Has jugat molt bé, Harry.

I va picar-lo afectuosament al braç. En Harry va sentir una cosa a la panxa, però tot seguit la Ginny es va allunyar per anar a agafar un altre batut de bescuit. En Malifet la va seguir, amb els seus ulls grocs clavats en l’Arnold.

En Harry va donar l’esquena a en Ron, que no semblava que hagués de treure el cap a la superfície fins al cap d’una bona estona, i va ser just a temps de veure que l’obertura del quadre es tancava. Desmoralitzat, li va fer l’efecte que veia una espessa cabellera de color castany que s’hi esmunyia.

Va encaminar-s’hi, va esquivar una altra vegada la Rosana Vana i va empènyer el retrat de la Senyora Grassa. A fora, el corredor semblava desert.

—Hermione!

Va trobar-la a la primera aula oberta on va mirar. Estava asseguda a la taula del professor, tota sola si no es tenia en compte el petit estol d’ocells grocs xerraires que li sobrevolava el cap descrivint cercles i que ella mateixa acabava de fer sorgir del no-res. En Harry no va deixar d’admirar que fos capaç de fer aquells sortilegis en un moment tan crític.

—Ai, hola, Harry —va dir amb la veu trencada—. Practicava una mica.

—Sí, ja ho veig… Són molt macos… —va dir en Harry.

No sabia què dir-li. Mentre pensava si l’Hermione devia haver descobert en Ron, o si potser només havia abandonat la sala comuna perquè hi havia massa merder, l’Hermione va dir, en un to agut que no era el seu de sempre:

—En Ron està disfrutant de la festa, eh?

—Ah, sí? —va dir en Harry.

—No em vulguis fer creure que no l’has vist —va dir l’Hermione—. No és que s’amagui, precisament…

Darrere seu, la porta es va obrir de bat a bat. En Harry, esgarrifat, va veure en Ron que entrava, rient, agafant la Lavender per la mà.

—Ai —va dir en Ron, parant en sec quan va veure en Harry i l’Hermione.

—Uf! —va fer la Lavender, i va sortir de l’aula rient per sota el nas. La porta es va tancar, i ella es va quedar a fora.

Es va fer un silenci espès, dilatat, terrible. L’Hermione no treia els ulls de sobre d’en Ron, que no gosava mirar-la; tot i així en Ron va dir, en un to mig desafiant mig encongit:

—Hola, Harry! No sabíem on t’havies ficat!

L’Hermione va sortir de darrere la taula. El petit estol d’ocells daurats va continuar sobrevolant-la en cercles sense parar de xerrotejar, com un estrany model emplomallat del sistema solar.

—No hauries de deixar la Lavender esperant-se a fora —va dir amb un fil de veu—. Voldrà saber què fas.

Va dirigir-se cap a la porta a poc a poc i amb l’esquena ben dreta. En Harry va mirar de reüll en Ron, que semblava alleujat pel fet que la cosa no hagués sigut pitjor.

—Oppugno! —es va sentir al llindar de la porta, pronunciat amb veu potent.

En Harry es va tombar, i va veure l’Hermione apuntant a en Ron amb la vareta i amb la cara desencaixada. El petit estol d’ocells va sortir disparat com una pluja de bales daurades i rodanxones contra en Ron, que va fer un crit i es va tapar la cara amb les mans, però els ocells el van atacar igualment, enfonsant-li el bec i les ungles a tots els espais de carn que trobaven.

—Deu-me’lz de zobde! —va bramar, però l’Hermione, amb una última mirada de fúria venjativa, va obrir la porta d’una revolada i se’n va anar. A en Harry li va semblar sentir un sanglot just abans del cop de porta.





15. El jurament inviolable


La neu tornava a caure arremolinada contra les finestres glaçades; Nadal s’acostava a marxes forçades. En Hagrid, ell tot sol, s’havia encarregat de distribuir pel Gran Saló els dotze arbres de Nadal de sempre; hi havia tot de garlandes de grèvol i oripell cargolades als balustres de l’escala; dintre dels cascos de les armadures refulgien espelmes inextingibles, i pels corredors, a intervals, penjaven manats de vesc. Cada vegada que en Harry passava per un corredor es formaven grans grups de noies a sota dels manats de vesc, amb els consegüents embussos; per sort, però, els freqüents vagabundejos nocturns d’en Harry li havien proporcionat un coneixement extraordinàriament bo dels passadissos secrets del castell, cosa que li permetia, sense haver-s’hi d’esforçar gaire, seguir entre classe i classe rutes on segur que no s’envescaria.

En Ron, que en altres circumstàncies hauria vist la necessitat de fer aquestes marrades com una causa de gelosia més que no pas d’hilaritat, ara se’n reia obertament. En Harry, tot i estimar-se mil vegades més aquest Ron burleta i rialler que no el Ron agressiu i malhumorat que havia hagut de suportar les últimes setmanes, va pagar cara la millora. En primer lloc, en Harry va haver de tolerar la presència freqüent de la Lavender Brown, que, pel que es veia, considerava desaprofitat qualsevol moment en què no s’estigués fent petons amb en Ron; i, en segon lloc, en Harry revivia l’experiència de ser el millor amic de dues persones que difícilment tornarien a dirigir-se la paraula mai més.

En Ron, que encara tenia les mans i els avantbraços esgarrinxats i tallats de l’atac dels ocells de l’Hermione, mostrava una actitud defensiva i ressentida.

—Que ara no es queixi —va dir a en Harry—. Ella s’ho va muntar amb en Krum. I ara veu que hi ha algú que s’ho vol muntar amb mi. Estem en una democràcia. No he fet res mal fet, jo.

En Harry no li va respondre, fent veure que estava concentrat en la lectura del llibre que figurava que s’havien de llegir abans de la classe d’Encanteris de l’endemà al matí (L’essència de la quinta essència). Com que estava decidit a continuar tenint amistat tant amb en Ron com amb l’Hermione, es passava moltes estones amb la boca tancada.

—No li he promès mai res, a l’Hermione —va murmurar en Ron—. Sí que és veritat que li havia dit que aniria amb ella a la festa de Nadal del professor Llagot, però ella no ha dit mai que… Sempre hem sigut amics i prou… Sóc lliure de fer el que vulgui…

En Harry va passar una pàgina de L’essència de la quinta essència, perquè sabia que en Ron el mirava. La veu d’en Ron es va anar apagant fins a convertir-se en un murmuri quasi inaudible a causa dels espetecs del foc, però tot i així a en Harry li va semblar que sentia les paraules «Krum» i «que no es queixi» una altra vegada.

L’Hermione tenia un horari tan ple que en Harry només hi podia enraonar pròpiament al vespre, que d’altra banda era quan en Ron estava tan arrapat a la Lavender que no es fixava en el que en Harry feia. L’Hermione es va negar a estar a la sala comuna si en Ron hi era, i per això en Harry l’anava a trobar sovint a la biblioteca, on es veien obligats a parlar xiuxiuejant.

—Té tota la llibertat del món per fer-se petons amb qui vulgui —va dir l’Hermione, mentre la senyora Pince, la bibliotecària, voltava per les prestatgeries de darrere seu—. Se me’n fum.

Va aixecar la ploma i va escriure un punt d’una i amb tanta ràbia que va foradar el pergamí. En Harry no va dir res. Va pensar que no trigaria a perdre la veu, de tan poc fer-la servir. Va inclinar-se sobre el seu llibre d’Elaboració de pocions i va continuar prenent notes sobre elixirs de vida eterna, aturant-se de tant en tant per desxifrar les útils anotacions que el príncep feia al text d’en Libaci Borrages.

—Per cert —va dir l’Hermione al cap d’una estona—, hauries d’anar amb compte…

—No t’ho penso dir més —va dir en Harry, amb un xiuxiueig lleugerament enronquit per tres quarts d’hora de mutisme—. No tinc intenció de tornar-lo, aquest llibre; he après més amb el mig príncep que no amb tot el que l’Snape o en Llagot m’han ensenyat en…

—No em refereixo al teu ridícul príncep de pa sucat amb oli —va dir l’Hermione, donant una mala mirada al llibre com si li hagués faltat al respecte—, sinó a una cosa de fa una estona. Abans de venir aquí he anat al lavabo de noies i n’hi havia una colla, entre elles la Rosana Vana, discutint sobre com podien fer-te prendre algun elixir d’amor. Totes tenen l’esperança de guanyar-se el teu favor perquè les convidis a la festa del professor Llagot, i, pel que sembla, totes han comprat algun dels elixirs d’amor d’en Fred i en George, que tot sembla indicar que desgraciadament funcionen…

—Com és que no els hi has confiscat, doncs? —li va demanar en Harry, que trobava extraordinari que l’obsessió de l’Hermione per cenyir-se a les regles l’hagués abandonat en aquell moment crucial.

—No els tenien allà al lavabo, els elixirs —va dir l’Hermione amb superioritat—; només parlaven de tàctiques a seguir. I, com que dubto molt que ni tan sols el «mig príncep» —va continuar, donant una altra mala mirada al llibre— tingui un antídot que vagi bé per a una dotzena d’elixirs d’amor diferents, jo convidaria alguna noia a anar a la festa, perquè així les altres deixarien de pensar que poden ser l’afortunada. La festa és demà al vespre, i comencen a estar nervioses.

—No n’hi ha cap que em vingui de gust convidar —va murmurar en Harry, que continuava intentant pensar en la Ginny tan poc com podia, per més que se li anés apareixent en somnis en unes situacions que li feien agrair de tot cor que en Ron no sabés practicar la legilimència.

—Doncs vés amb compte amb què beus, perquè a la Rosana Vana se la veia molt embalada —va dir l’Hermione amb mala cara.

Va aixecar el llarg rotlle de pergamí on redactava el treball de Magimàtica i va continuar gargotejant-hi amb la ploma. En Harry se la va quedar mirant però amb el pensament posat en una altra cosa.

—Escolta —va dir, arrossegant les paraules—. Que no els tenia prohibits, en Filch, tots els articles comprats a Bromes dels Bruixots Bessons?

—Que n’ha fet mai cas ningú, de les prohibicions d’en Filch? —li va replicar l’Hermione, concentrada encara en el treball.

—Però… jo em pensava que escorcollaven tots els mussols! Com és que totes aquestes noies han pogut fer entrar elixirs d’amor a l’escola?

—En Fred i en George els envien fent-los passar per perfums i antitussígens —va dir l’Hermione—. Forma part del seu servei postal per mussol.

—Veig que n’estàs ben informada.

Hermione li va clavar una mala mirada com la que acabava d’adreçar al llibre Elaboració de pocions del mig príncep.

—Tot això ho diu al revers de les ampolles que ens van ensenyar a la Ginny i a mi a l’estiu —va dir amb fredor—. Jo no em dedico a ficar elixirs als gots dels altres… o a fer-ho veure, almenys, que és igual de mal fet…

—Està bé, deixem-ho córrer —va afanyar-se a dir en Harry—. La qüestió és que han donat gat per llebre a en Filch, no? Aquestes noies es dediquen a introduir articles d’amagat a l’escola fent-los passar per coses que no són! Per què en Malfoy no hauria pogut introduir el collaret a l’escola…?

—Sisplau, Harry, no hi tornem…

—Va, digues: per què no? —li va demanar en Harry.

—Escolta —va dir Hermione amb un sospir—. Els sensors de secrets detecten sortilegis, maleficis i encanteris ocultadors, oi? S’utilitzen per detectar màgia negra i objectes malèfics. Haurien descobert un malefici potent, com el del collaret, en cosa de segons. Però un líquid ficat en una ampolla que no li correspon no el detectarien. A més a més, els elixirs d’amor no són ni malèfics ni perillosos…

—Tu rai que ho pots dir —va murmurar en Harry, pensant en la Rosana Vana.

—… de manera que correspon a en Filch adonar-se que no es tracta de cap antitussigen; però, com que no és gaire bon bruixot, no crec que sàpiga distingir un elixir de…

L’Hermione va callar en sec; en Harry també ho havia sentit. Darrere seu, algú s’havia mogut entre les prestatgeries en penombra. Van esperar, i de cop va aparèixer per un extrem la cara de voltor de la senyora Pince, amb les galtes xuclades, la pell apergaminada i el nas de ganxo il·luminats tètricament pel fanal que portava.

—És hora de tancar la biblioteca —va dir—. Assegureu-vos que torneu tots els llibres que heu agafat al seu… Es pot saber què has fet en aquest llibre, pocavergonya?

—No és de la biblioteca! És meu! —va afanyar-se a dir en Harry, agafant de la taula el seu llibre d’Elaboració de pocions d’una revolada quan va veure que ella hi allargava la seva mà descarnada com una urpa.

—L’has fet malbé! —va dir amb un xiuxiueig irat—. Això és una profanació!

—No és més que un llibre amb notes escrites a sobre —va dir en Harry, acostant-se’l perquè ella no hi arribés.

La senyora Pince feia una cara com si li hagués de venir un atac. L’Hermione, que s’havia afanyat a arreplegar totes les seves coses, va agafar en Harry pel braç i el va empènyer perquè tirés.

—T’acabarà prohibint l’entrada a la biblioteca, si no vigiles. Per què has hagut de portar aquest llibre ridícul?

—Jo no en tinc la culpa, Hermione, que aquesta dona s’hagi posat feta una fúria. No podria ser que t’hagués sentit parlant malament d’en Filch? Sempre he pensat que mantenien un idil·li…

—Apa, què dius…

Disfrutant del fet de poder parlar en un to normal altra vegada, van anar tornant cap a la sala comuna pels corredors deserts il·luminats amb torxes, discutint sobre si en Filch i la senyora Pince estaven secretament enamorats l’un de l’altre o no.

—Boles de Nadal —va dir en Harry a la Senyora Grassa, estrenant la contrasenya de la temporada nadalenca.

—Igualment —va respondre-li la Senyora Grassa amb una rialla sorneguera, i es va enretirar per deixar-los entrar.

—Hola, Harry! —va dir la Rosana Vana en el moment que en Harry travessava l’obertura del quadre—. Et ve de gust una aigua de flors?

L’Hermione va tombar-se cap a en Harry i li va adreçar una mirada que significava: «Què et deia?».

—No, gràcies —es va afanyar a respondre en Harry—. No m’agrada gaire.

—Doncs accepta això, almenys —li va dir la Rosana, posant-li una capsa entre les mans—. Són Marmites de Xocolata, amb aigua de foc a dintre. Me les ha enviat la meva àvia, però no m’agraden.

—Ah… Doncs… moltes gràcies —va dir en Harry, que no se li va acudir res més per dir—. Daixò… Si em permets, me’n vaig amb…

I va córrer darrere l’Hermione sense acabar la frase.

—T’ho he dit —li va dir l’Hermione en to tallant—; com abans convidis algú, abans et deixaran tranquil i podràs…

Però de cop va quedar sense expressió: acabava de descobrir en Ron i la Lavender entrellaçats en una mateixa butaca.

—Bona nit, Harry —va dir, encara que només eren les set, i se’n va anar cap al dormitori de les noies sense pronunciar ni una paraula més.

En Harry se’n va anar a dormir amb el consol que només els quedava un dia de classe, més la festa del professor Llagot, per poder anar-se’n amb en Ron cap al Cau. Tal com estaven les coses, semblava molt difícil que en Ron i l’Hermione fessin les paus abans del començament de les vacances, però potser aquella interrupció els donaria temps per asserenar-se i reconsiderar la seva actitud.

Era una cosa, però, en què no tenia posades gaires esperances, i encara se li van esvair més després de la classe de Transfiguració a què va assistir amb tots dos l’endemà. Acabaven d’encetar l’estudi tremendament difícil de la transfiguració humana; practicant davant d’un mirall, havien d’aconseguir que les celles els canviessin de color. L’Hermione es va burlar sense pietat del desastrós primer intent d’en Ron, que el va deixar dotat d’un espectacular bigoti amb les puntes aixecades, i en Ron s’hi va tornar escarnint cruelment però amb molta exactitud l’Hermione saltant al seient cada vegada que la professora McGonagall feia una pregunta, una imitació que la Lavender i la Parvati van trobar molt divertida i que va estar a punt de fer esclatar en llàgrimes l’Hermione una altra vegada. L’Hermione va sortir de l’aula precipitadament així que va sonar la campana, deixant-hi la meitat de les seves coses; i en Harry, considerant que en aquells moments l’Hermione estava més necessitada de consol que en Ron, l’hi va recollir tot i va sortir darrere seu.

Al final la va localitzar quan sortia del lavabo de les noies del pis de sota. L’acompanyava la Luna Lovegood, que li anava donant copets a l’esquena amb aire distret.

—Ai, hola, Harry —va dir la Luna—. Saps que tens una cella de color groc canari?

—Hola, Luna. Hermione, t’has deixat tot això…

I va allargar-li els llibres.

—Ai, és veritat —va dir l’Hermione amb la veu escanyada, agafant-los i tombant-se de pressa perquè en Harry no veiés que s’eixugava els ulls amb l’estoig—. Gràcies, Harry. Apa, adéu…

I se’n va anar corrents, sense donar temps a en Harry perquè li digués cap paraula de consol, tot i que tampoc hauria sabut què dir-li.

—Està una mica afectada —va dir la Luna—. Primer m’he pensat que hi havia la Gemma Gemec al lavabo, però ha resultat que era l’Hermione. M’ha dit no sé què d’en Ron Weasley…

—Sí, és que s’han barallat —va dir en Harry.

—En Ron diu coses que fan riure molt, a vegades, eh que sí? —va dir la Luna mentre tiraven tots dos corredor enllà—. Però pot arribar a ser una mica cruel; me’n vaig adonar el curs passat…

—Pot ser —va dir en Harry, que va comprovar que la Luna continuava tenint la incòmoda inclinació de dir les coses pel seu nom—. Com t’ha anat el trimestre?

—Força bé —va dir la Luna—. M’he sentit una mica sola sense l’ED, però la Ginny m’ha tractat molt bé: l’altre dia, a classe de Transfiguració, va fer que dos nois paressin de dir-me «llunàtica»…

—T’agradaria venir aquesta nit amb mi a la festa del professor Llagot?

La frase li havia sortit dels llavis sense poder-ho impedir; va sentir-se a si mateix dient-la com si es tractés d’una altra persona.

La Luna va clavar en en Harry els seus ulls protuberants amb expressió de sorpresa.

—A la festa del professor Llagot? Amb tu?

—Sí —va dir en Harry—. Podem portar-hi un convidat, i he pensat que potser t’agradaria… És clar que… —Va voler-se afanyar a deixar les seves intencions ben clares—. És clar que seria com a amics i prou… Ara, si no vols…

Començava a desitjar vivament que no volgués.

—No, i ara, i tant si m’agradaria anar-hi amb tu com a amics! —va dir la Luna, amb un somriure radiant com en Harry no l’hi havia vist mai—. És la primera vegada que algú em convida a anar a una festa com a amics! Per això t’has tenyit la cella, per la festa? Vols que jo també me’n tenyeixi una?

—No —va dir en Harry amb fermesa—, això és que m’he equivocat; ja faré que l’Hermione m’ho arregli. Què et sembla si quedem al vestíbul a les vuit?

—T’he pescat!!! —va exclamar una veu procedent de dalt, i tots dos van fer un bot: sense que se n’haguessin adonat, acabaven de passar per sota mateix d’en Peeves, que estava penjat de cap per avall d’un llum de sostre i els somreia maliciosament.

—En Potter ha convidat la llunàtica a la festa! En Potter està enamorat de la Luna! En Potter està enamorat de la Luna!

I se’n va anar volant, rient i cridant: «En Potter està enamorat de la Luna!».

—Són coses difícils de mantenir en secret —va dir en Harry.

Efectivament, en un tres i no res tota l’escola sabia que en Harry Potter havia convidat la Luna Lovegood a anar a la festa del professor Llagot.

—Hauries pogut convidar-ne qualsevol altra! —va dir-li en Ron, sense saber-se’n avenir, a l’hora de sopar—. Qualsevol! I se t’acut triar aquella llunàtica!

—No li diguis així, Ron —li va replicar la Ginny, que passava pel costat i es va parar darrere en Harry—. M’alegro molt que l’hagis convidat, Harry, perquè està il·lusionadíssima.

I va anar més enllà de la taula per seure al costat d’en Dean. En Harry va intentar fer veure que agraïa que la Ginny s’alegrés perquè hagués convidat la Luna a la festa, però no se’n va sortir gaire bé. Molt més cap a la punta de la taula, l’Hermione seia tota sola, jugant amb el tall d’estofat. En Harry es va adonar que en Ron se la mirava de cua d’ull.

—Podries demanar-li perdó —li va proposar en Harry obertament.

—Sí, i que m’enviï un altre esquadró de canaris! —va murmurar en Ron.

—Per què l’has hagut d’escarnir?

—Perquè s’ha rigut del meu bigoti!

—També me n’he rigut jo; no havia vist mai una cosa tan ridícula!

En Ron, però, no el va sentir; la Lavender acabava d’entrar amb la Parvati. Ficant-se entre tots dos, la Lavender va tirar els braços al coll d’en Ron.

—Hola, Harry —va dir la Parvati, que, igual que en Harry, semblava una mica violenta i fastiguejada per la conducta dels seus dos companys.

—Hola —va dir en Harry—. Encara ets a Hogwarts? Tenia entès que els teus pares te’n volien treure.

—De moment els he pogut convèncer perquè no ho facin —va dir la Parvati—. Aquell accident de la Katie els va espantar molt, però com que des d’aleshores no ha passat res més… Ai, hola, Hermione!

La Parvati li va adreçar un gran somriure. En Harry es va imaginar que se sentia culpable per haver-se rigut de l’Hermione a Transfiguració. Es va tombar i va veure que l’Hermione li corresponia amb un altre somriure, potser encara més radiant i tot. A vegades les noies eren ben curioses.

—Hola, Parvati! —va dir l’Hermione, sense dignar-se ni tan sols a mirar en Ron i la Lavender—. Aniràs a la festa del professor Llagot?

—No he rebut invitació —va dir la Parvati amb aire trist—. I això que m’agradaria molt, perquè sembla que hagi d’estar molt bé… Tu hi vas, oi?

—Sí, he quedat amb en Cormac a les vuit…

Es va sentir un soroll semblant al d’un desembussador quan el treus d’una aigüera embussada i va aparèixer el cap d’en Ron. L’Hermione es va comportar com si no hagués vist ni hagués sentit res.

—… per anar junts a la festa.

—Amb en Cormac? —va dir la Parvati—. Amb en Cormac McLaggen?

—Exacte —va dir l’Hermione en to melós—. Amb el noi que va estar a punt —va afegir, remarcant molt l’última paraula— de ser porter del Gryffindor.

—Que surts amb ell? —li va demanar la Parvati, fent uns ulls com unes taronges.

—Doncs… sí; que no ho sabies? —va dir l’Hermione, amb una rialleta gens pròpia d’ella.

—No! —va dir la Parvati, visiblement encuriosida per aquella notícia tan sensacional—. Noia, a tu t’agraden els jugadors de quidditch, eh? Primer en Krum, ara en McLaggen…

—M’agraden els jugadors de quidditch quan són bons —va corregir-la l’Hermione, encara amb el somriure a la boca—. Apa, ja ens veurem… Em vaig a mudar per a la festa…

I se’n va anar. Immediatament, la Lavender i la Parvati van fer rotlle a part per comentar la novetat, incloent tot el que sabien l’una i l’altra d’en McLaggen i tot el que sospitaven de l’Hermione. En Ron va fer una cara estranya de perplexitat, i no va dir res. En Harry es va quedar reflexionant en silenci sobre els extrems a què poden arribar les noies per venjar-se.

A les vuit, quan va arribar al vestíbul, va trobar-hi una quantitat anormalment gran de noies rondant-hi, i li va semblar que totes se’l miraven amb rancúnia quan es va acostar cap a la Luna. La Luna portava un vestit platejat de lluentons que provocava força hilaritat entre els badocs, però a part d’això feia força goig. En Harry es va alegrar, en tot cas, que hagués decidit no posar-se les arracades de raves, el collaret de taps de batut de bescuit i les ulleres de mirar fantasmes.

—Hola —va dir—. Què, som-hi?

—Quan vulguis —va dir la Luna amb veu animada—. On es fa la festa?

—Al despatx del professor Llagot —va dir en Harry afanyant-se a precedir-la per l’escalinata de marbre per tal de fugir de tota aquella tafaneria—. Saps que diuen que ha de venir un vampir?

—En Rufus Scrimgeour? —va demanar la Luna.

—Com? Què? —va dir en Harry, desconcertat—. El conseller d’Afers Màgics, vols dir?

—Sí; és un vampir —va dir la Luna com aquell qui res—. El meu pare va escriure un llarg article sobre aquest tema quan l’Scrimgeour va ocupar el càrrec d’en Cornelius Fudge, però algú de la Conselleria li va prohibir publicar-lo. Evidentment, no volien que la veritat sortís a la llum!

En Harry, que considerava molt improbable que en Rufus Scrimgeour fos un vampir, però que estava acostumat que la Luna li expliqués les estrafolàries hipòtesis del seu pare com si es tractés de fets comprovats, no va respondre. S’acostaven al despatx del professor Llagot, i, a cada pas que feien, el so de rialles, la música i la remor de converses animades creixia més i més.

Tant si era perquè l’havien construït així com perquè el professor Llagot l’hi havia convertit per art de màgia, el seu despatx era molt més espaiós que un despatx de professor normal. El sostre i les parets estaven recoberts amb draperies verd maragda, carmesí i or, amb la qual cosa es tenia la sensació de ser a l’interior d’una gran tenda. La peça, enxubada i plena de gent, estava banyada d’una llum vermella procedent d’un recarregat llum daurat que penjava del mig del sostre, on voletejaven fades de debò, cada una un esclat de llum. D’un racó distant sortia una cantúria acompanyada pel que semblaven mandolines; un núvol de fum de pipa planava damunt d’un grup de bruixots vells embrancats en la seva conversa, i tot d’elfs domèstics s’obrien pas a xiscles entre un bosc de cames, invisibles sota les feixugues plates d’argent plenes de menjar que portaven, que més aviat semblaven taules ambulants.

—Hola, nano! —va exclamar el professor Llagot quasi en el mateix moment que en Harry i la Luna s’esmunyien per la porta—. Passa, passa! Hi ha molta gent que vull que coneguis!

El professor Llagot portava un barret de vellut amb borles que li feia joc amb l’esmòquing. Engrapant en Harry pel braç amb tanta força com si tingués intenció de desaparetre amb ell, va emportar-se’l amb decisió cap on era tothom, i en Harry amb prou feines va tenir temps d’agafar la Luna per la mà i estirar-la perquè els seguís.

—Harry, et presento l’Eldred Worple, un antic alumne meu, autor de Gemans de sang: la meva vida entre els vampirs, i el seu amic Sanguini.

En Worple, que era un home menut amb ulleres, va donar la mà a en Harry amb energia, mentre que el vampir Sanguini, que era alt i magre i feia moltes ulleres, es va limitar a fer una salutació amb el cap. Feia cara d’estar força avorrit. A prop seu hi havia un estol encuriosit i expectant de noies.

—Encantat de conèixer-te, Harry Potter! —va dir en Worple, aixecant el cap i forçant els seus ulls de miop per veure-li bé la cara—. Justament l’altre dia demanava al professor Llagot: «Quan sortirà la biografia de Harry Potter que tothom espera?».

—Doncs… —va dir en Harry—. Tanta expectació hi ha?

—Ets tan modest com l’Horaci em deia! —va dir en Worple—. Però ara parlant de veritat —va continuar, canviant de to, com si hagués decidit anar per feina—, jo estaria encantat d’escriure-te-la; pensa que la gent es mor de ganes de saber més coses de tu, se’n mor de ganes! Si estiguessis d’acord a concedir-me unes quantes entrevistes, posem de quatre o cinc hores cada una, podríem tenir el llibre enllestit en pocs mesos. I tu hi hauries de posar molt poc esforç, t’ho dic de veritat (demana-l’hi a en Sanguini i t’ho dirà)… Sanguini, quiet aquí!!! —va afegir en Worple, categòric de cop i volta, perquè el vampir s’havia acostat al grup de noies amb una mirada àvida—. Té, té una cresta —va dir en Worple, agafant-ne una d’un elf que passava i posant-la a la mà d’en Sanguini per poder tornar a estar per en Harry.

—No et pots ni imaginar la quantitat de diners que hi podries guanyar, noi…

—Em sap greu, però no m’interessa —va dir en Harry en to terminant—. Si em dispensa, acabo de veure una amiga…

I va estirar la Luna i es va ficar entre la gent. Efectivament, havia vist desaparèixer una llarga cabellera de color castany entre el que li havien semblat dues components de les Mystery Sisters.

—Hermione! Hermione!!!

—Harry! Per fi et trobo! Hola, Luna!

—Què t’ha passat? —li va demanar en Harry, perquè l’Hermione estava tota despentinada, com si hagués acabat de travessar un bardissar de trampes del diable.

—No, és que m’he escapat… vull dir, m’he acomiadat d’en Cormac… —va dir—. Sota el vesc —va afegir, a tall d’explicació, quan va veure que en Harry se la continuava mirant amb expressió interrogativa.

—T’està bé per haver-lo convidat —li va dir en to sever.

—He pensat que anant amb ell encara faria enfadar més en Ron —va dir l’Hermione sense alterar-se—. He dubtat una mica entre ell i en Zacharias Smith, però he arribat a la conclusió que, posats a triar…

—T’has plantejat de convidar l’Smith? —va dir en Harry, encès.

—Sí, i començo a penedir-me de no haver-lo triat a ell, perquè, al costat d’en Cormac, en Grep sembla un senyor. Passem per aquí; així, com que és tan alt, podrem veure si ve…

Van tirar tots tres cap a l’altra punta de l’habitació, tot buidant copes d’aiguamel, sense fixar-se que hi havia la professora Trelawney tota sola.

—Bona nit, maca —va dir la professora Trelawney, forçant la vista per reconèixer la Luna. En Harry va tornar-li a notar alè de vi de cuina—. No t’he vist, a classe, aquest any…

—No, és que tinc en Firenze —va dir la Luna.

—Ai, tens raó —va dir la professora Trelawney, amb una rialleta borratxa de disgust—. A mi m’agrada més dir-li tatanet. Semblava que, com que he tornat a l’escola, el professor Dumbledore es trauria el cavall de sobre, però ha resultat que no, que ens repartim l’assignatura… És un insult, francament, un insult. Saps que…?

La professora Trelawney anava tan trompa que no va semblar que reconegués en Harry. Aprofitant les invectives que la professora va començar a llançar contra en Firenze, en Harry es va acostar a l’Hermione i li va dir:

—Deixem les coses clares. Tens intenció de dir a en Ron que vas influir en les proves de selecció del porter?

L’Hermione va arrufar les celles.

—Tu em creus capaç d’una baixesa com aquesta?

En Harry se la va quedar mirant amb murrieria.

—Hermione, si ets capaç de demanar a en McLaggen per sortir…

—Són coses diferents —va dir l’Hermione amb orgull—. No tinc cap intenció de dir a en Ron res del que pugui o no pugui haver passat a les proves de selecció del porter.

—Me n’alegro —va dir en Harry amb vehemència—, perquè si no es tornaria a ensorrar i perdríem el pròxim partit…

—Els nois només penseu en el quidditch! —va exclamar l’Hermione, irritada—. En Cormac no m’ha demanat res sobre mi, sinó que s’ha limitat a cantar-me tota la llista de les grans parades del gran porter Cormac McLaggen, des de… Ai, que ja torna a ser aquí!

Es va esquitllar tan de pressa que va semblar que hagués desaparès; de cop hi era, i de cop es va esmunyir entre dues bruixes que reien i va desaparèixer.

—Has vist l’Hermione? —va demanar en McLaggen, que tot seguit va continuar obrint-se pas entre la gent.

—No, noi —va dir en Harry, i es va afanyar a tombar-se per afegir-se a la conversa que mantenia la Luna, oblidant per un instant amb qui parlava.

—Però si ets en Harry Potter! —va dir la professora Trelawney en un to greu i vibrant, reconeixent-lo finalment.

—Hola —va dir en Harry sense gens d’entusiasme.

—Hola, fillet! —va dir, arrossegant les paraules—. Quants rumors! Quantes coses que es diuen! L’elegit… Tot això jo ho sé des de fa temps, és clar… Els presagis no van ser mai bons, Harry… Com és que no continues Futurologia, ara que hi penso? Tant per a tu com a per a tothom és una assignatura cabdal!

—Ai, Sibil·la… Tots ens ho pensem, que la nostra assignatura és la més important! —va dir una veu forta, i el professor Llagot va aparèixer a l’altre costat de la professora Trelawney, caravermell, amb el barret de vellut una mica de gairell, un got d’aiguamel en una mà i un enorme pastís de fruita a l’altra—. De totes maneres, em sembla que no he conegut mai ningú que estigués tan dotat per fer pocions com aquest nano! —va dir el professor Llagot, mirant en Harry amb ulls tendres, tot i tenir-los una mica envermellits—. Ho porta a la sang, com la seva mare! He tingut ben pocs alumnes amb les seves aptituds, Sibil·la, em pots ben creure. Ni tan sols en Severus…

I en Harry va veure, esgarrifat, que el professor Llagot allargava un braç i feia aparèixer al seu costat, com si sorgís del no-res, el professor Snape.

—Deixa d’amagar-te i vine aquí amb nosaltres, Severus! —va exclamar alegrement el professor Llagot entre singlots—. Ara comentava els dots excepcionals que té en Harry per elaborar pocions! Part del mèrit és teu, és clar, que li has fet cinc anys de mestre!

Atrapat, amb el professor Llagot passant-li el braç per l’espatlla, l’Snape va abaixar el seu nas de ganxo cap a en Harry, clavant-li els seus ulls petits i negres.

—És curiós; no tinc la sensació d’haver-li arribat a ensenyar res, a en Potter.

—Doncs és un do natural que té! —va exclamar el professor Llagot—. Hauries hagut de veure com se’n va sortir, la primera classe, a l’hora de fer el beuratge de la mort en vida… Cap alumne me l’havia fet tan bé al primer intent; ni tan sols tu, Severus…

—De debò? —va dir l’Snape amb un fil de veu, fulminant encara amb la mirada en Harry, que es va començar a neguitejar. L’última cosa que volia era que Snape es posés a indagar la causa de l’habilitat que de cop desplegava a l’assignatura de Pocions.

—Recorda’m quines altres assignatures fas, Harry! —li va demanar el professor Llagot.

—Defensa contra les Forces del Mal, Encanteris, Transfiguració, Botànica…

—Totes les que es necessiten, en definitiva, per ser un auror —va dir l’Snape, amb l’ombra d’una rialla burleta als llavis.

—Sí, és clar; és el que m’agradaria ser —va dir en Harry en to desafiant.

—I ho serà, i bo! —va dir amb veu sonora el professor Llagot.

—Crec que no hauries de ser un auror, Harry —va dir la Luna inesperadament. Tots se la van mirar—. Els aurors formen part de la conspiració de l’Ullal Corcat; em pensava que tothom ho sabia. Treballen des de dintre la Conselleria per fer-la caure recorrent a la màgia negra i provocant una epidèmia de flemons.

A en Harry li va pujar l’aiguamel de la gola al nas de l’atac de riure que li va venir. Només per això ja valia la pena haver convidat la Luna. Quan va treure el nas de la copa, tossint i tot moll però encara amb una rialla a la boca, va veure una cosa que encara li va causar més hilaritat: l’Argos Filch acostant-se cap a ells estirant en Draco Malfoy per l’orella.

—Professor Llagot —va dir en Filch amb veu enrogallada, barres tremoloses i una lluïssor malaltissa d’inquisidor als seus ulls prominents—, he descobert aquest noi espiant en un corredor del pis de dalt. Assegura que està convidat a la seva festa i que l’han entretingut i que per això arriba tard. Li ha fet arribar cap invitació, vostè?

En Malfoy es va desagafar d’en Filch amb un gest de ràbia.

—És veritat, no hi estic convidat! —va dir amb irritació—. Em volia colar. Està satisfet, ara?

—No, no ho estic! —va dir en Filch, amb una expressió de delit a la cara que no lligava gens amb l’afirmació que acabava de fer—. Te la carregaràs de valent! Que no va dir el director que quedava terminantment prohibit sortir a voltar de nit sense permís?

—Ja n’hi ha prou, Argos, ja n’hi ha prou —va dir el professor Llagot, fent un gest amb la mà—. És Nadal, i no és cap delicte voler assistir a una festa. Ni que sigui aquesta vegada, deixarem els càstigs de banda; et pots quedar, Draco.

La cara de decepció i de despit que va fer en Filch era del tot previsible; però en canvi, va pensar en Harry mentre l’observava, per què en Malfoy conservava quasi la mateixa expressió abatuda de feia un moment? I per què l’Snape mirava en Malfoy com si estigués disgustat, i també (si això era possible!) una mica esporuguit?

Abans que en Harry tingués temps de prendre consciència del que havia vist, però, en Filch ja s’havia tombat i s’allunyava ranquejant, remugant entre dents; en Malfoy havia transformat la seva expressió en un somriure i agraïa al professor Llagot la seva generositat, i la cara de l’Snape tornava a tenir la serena inescrutabilitat de sempre.

—De res, de res… —deia el professor Llagot, rebutjant amb un gest les expressions d’agraïment d’en Malfoy—. Havia conegut el teu avi, ben mirat…

—Ell sempre parlava molt bé de vostè —va afanyar-se a dir en Malfoy—. Sempre deia que era el millor especialista en pocions que havia conegut mai…

En Harry va mirar fixament en Malfoy. No eren aquells afalacs, el que l’intrigaven; havia vist fer-li allò a l’Snape durant molt temps. El que l’intrigava era que en Malfoy tenia un aire una mica malaltís. Feia temps i temps que no veia en Malfoy de tan a prop, i es va fixar que feia moltes ulleres i tenia la pell macilenta.

—M’agradaria parlar amb tu un moment, Draco —va dir l’Snape d’improvís.

—Ara no, Severus —va dir el professor Llagot, que tornava a tenir singlot—. És Nadal; no siguis massa sever…

—Sóc el seu cap de residència, i em toca a mi decidir fins a quin punt haig de ser sever o no… —va dir l’Snape en to eixut—. Acompanya’m, Draco.

Se’n van anar tots dos, l’Snape davant i en Malfoy darrere amb expressió dolguda. En Harry es va quedar un moment indecís, i de cop va dir:

—Torno de seguida, Luna… Vaig al lavabo.

—Molt bé —va dir la Luna amb veu animada, i a en Harry, mentre es perdia entre els convidats, li va semblar sentir que reprenia el tema de la conspiració de l’Ullal Corcat amb la professora Trelawney, que s’hi mostrava vivament interessada.

Un cop va ser fora del despatx del professor Llagot no li va costar gens treure’s de la butxaca la capa que fa invisible i tirar-se-la per sobre, perquè el corredor era desert. El que li va costar va ser localitzar l’Snape i en Malfoy. En Harry va enfilar corredor enllà a tota velocitat, sabent que la música i la remor de converses procedents de la festa que deixava enrere ofegaven el trepig dels seus passos. Potser l’Snape s’havia emportat en Malfoy al seu despatx, a les masmorres; o potser l’acompanyava fins a la sala comuna de Slytherin… Tot i així, en Harry va anar posant l’orella a totes les portes que anava trobant pel corredor, fins que, amb un salt al cor, es va ajupir a l’altura del forat del pany de l’última aula del corredor i va sentir-hi veus.

—… cometre cap error, Drago, perquè si t’expulsen…

—Li dic que no hi he tingut res a veure!

—Espero que em diguis la veritat, perquè va ser una acció molt matussera i molt ximple. N’hi ha que sospiten de tu.

—Qui? —va dir en Malfoy, irritat—. Li repeteixo que jo no vaig ser! Aquesta Katie Bell devia tenir algun enemic que no sap ningú… No em miri d’aquesta manera! Ja sé per què ho fa; no sóc burro; però amb mi no li servirà de res… Puc deturar-lo!

Va haver-hi un silenci, i de cop l’Snape va dir amb un fil de veu:

—Ah… La teva tia, la Bel·latrix, t’ha ensenyat oclumència, pel que veig. Quins pensaments intentes ocultar al teu mestre, Draco?

—No intento amagar-li res d’ell; el que vull és que no es fiqui en la meva vida!

En Harry va acostar encara més l’orella al forat del pany… Què havia passat perquè en Malfoy contestés d’aquella manera a l’Snape, per qui sempre havia manifestat respecte, i fins i tot simpatia?

—Així, és per això que m’has estat evitant tot el trimestre, Draco? Per por que furgui massa? Pensa que, si qualsevol altre alumne hagués deixat de comparèixer al meu despatx després d’haver-li dit repetidament que vingués…

—Castigui’m, doncs! Informi’n en Dumbledore! —va dir amb sarcasme en Malfoy.

Va haver-hi un altre silenci. Tot seguit l’Snape va dir:

—Saps perfectament que no tinc intenció de fer ni una cosa ni l’altra.

—Doncs deixi de dir-me que vingui al seu despatx!

—Escolta’m —va dir l’Snape, ara en veu tan baixa que en Harry va haver d’aixafar l’orella contra el forat del pany per sentir-lo—. Estic mirant d’ajudar-te. Vaig jurar a la teva mare que et protegiria. Vaig fer el jurament inviolable, Draco…

—Doncs em sembla que l’haurà de trencar, perquè no necessito la seva protecció! És missió meva; ell me la va encomanar, i em toca a mi fer-la. Tinc un pla que segur que funcionarà, encara que sigui una mica més tard del que havia previst!

—Quin pla és?

—No n’ha de fer res!

—Si m’expliques el que penses fer, et puc ajudar…

—Tinc tota l’ajuda que necessito, gràcies; no estic sol!

—Aquesta nit bé estaves tu sol rondant pels corredors sense sentinelles ni guardaespatlles, cosa que ha sigut una temeritat. Això són errors bàsics que…

—Hauria pogut disposar d’en Crabbe i en Goyle si no els hagués castigat vostè!

—No cridis tant! —va contestar-li l’Snape, perquè en Malfoy havia alçat la veu a causa de la passió amb què parlava—. Si en Crabbe i en Goyle tenen intenció de treure’s el MAG de Defensa contra les Forces del Mal aquest curs, hauran de treballar amb una mica més de ganes que ara…

—I per a què servirà? —va dir en Malfoy—. Defensa contra les Forces del Mal és un engany, és una comèdia… Com si algú de nosaltres necessités cap mena de protecció contra les forces del mal…

—És una comèdia indispensable si es vol arribar enlloc, Draco! —va dir l’Snape—. On et penses que hauria estat tots aquests anys si no hagués sabut fer comèdia? Escolta’m d’una vegada! Ets un imprudent de sortir a voltar al vespre, corrent el perill que t’agafin, i més si et refies d’ajudants com en Crabbe i en Goyle…

—No són els únics que tinc; tinc altra gent que m’ajuda, i més eficient!

—Per què no confies en mi, doncs? Jo podria…

—Ja sé quina en porta de cap! Em vol robar tota la glòria!

Va haver-hi un altre silenci, i tot seguit l’Snape va dir amb fredor:

—Parles com un nen petit. Comprenc que la detenció i l’empresonament del teu pare t’hagin pogut afectar, però…

En Harry va tenir amb prou feines un segon de coll per reaccionar: va sentir els passos d’en Malfoy a l’altra banda de la porta i es va tirar cap a un racó en el moment que s’obria d’una revolada. En Malfoy va tirar a bon pas corredor enllà, va passar pel costat de la porta oberta del despatx del professor Llagot, va tombar la cantonada del fons i va desaparèixer.

Atrevint-se amb prou feines a respirar, en Harry es va quedar ajupit mentre l’Snape sortia tranquil·lament de l’aula. Amb una expressió impenetrable, va tornar a la festa. En Harry es va quedar immòbil, amagat sota la capa, esprement-se el cervell.





16. Un Nadal glacial


—L’Snape es va oferir a ajudar-lo, dius? Segur que es va oferir a ajudar-lo?

—Si m’ho tornes a demanar —va dir en Harry— et penso fúmer aquesta col de Brussel·les…

—És que no m’entra al cap! —va dir en Ron. Eren tots dos davant la pica de la cuina del Cau, pelant una muntanya de cols de Brussel·les per a la senyora Weasley. A través de la finestra es veia com nevava.

—Doncs sí, l’Snape es va oferir a ajudar-lo! —va dir en Harry—. Va dir que havia promès a la mare d’en Malfoy que el protegiria, que havia fet un jurament sagrat o una cosa semblant…

—Un jurament inviolable? —va exclamar en Ron, esbalaït—. No pot ser… Vols dir?

—Sí, segur —va dir en Harry—. Per què? Què comporta?

—Home, doncs que un jurament inviolable no es pot trencar…

—A deduir això ja hi arribo, per sort. I què passa si el trenques?

—Et mors —va dir en Ron senzillament—. En Fred i en George me’n van voler fer un quan tenia cinc anys. I vaig estar a punt de fer-lo, però el meu pare ens va descobrir quan en Fred i jo ja teníem les mans agafades. Es va posar fet una fúria —va dir en Ron, amb una lluïssor als ulls de recordar-ho—. És l’única vegada que he vist el meu pare tan enfadat com la meva mare. En Fred assegura que des d’aquell dia que no té la galta esquerra del cul com abans.

—Deixant de banda la galta esquerra del cul d’en Fred…

—Què mana? —va dir la veu d’en Fred, i tots dos bessons van entrar a la cuina—. Ui, George, mira, mira: fan servir ganivets. Pobrissons…

—D’aquí a dos mesos i pocs dies faré disset anys —va dir en Ron de mal humor— i aleshores ja ho podré fer per art de màgia!

—Però mentrestant —va dir en George, asseient-se a la taula de la cuina i plantant-hi els peus a sobre— podem disfrutar contemplant una demostració de com s’utilitza correctament un… Vatua, noi!

—Tu en tens la culpa! —va dir en Ron empipat, xuclant-se la sang del tall que s’acabava de fer al dit gros—. Espera que tingui disset anys!

—Segur que ens enlluernaràs amb tot un repertori de cops màgics amagats —va dir en Fred amb un badall.

—Parlant de cops amagats, Ronald —va dir en George—, què és això que ens ha explicat la Ginny de tu i una noieta que es diu (si la informació que en tenim no és errònia) Lavender Brown?

En Ron es va posar una mica vermell, però no va semblar que reprengués la feina de pelar cols de Brussel·les amb disgust.

—Cuideu-vos de vosaltres.

—Quina resposta més grollera —va dir en Fred—. Demostres tenir-nos molt poca consideració. L’únic que volem saber és… com va anar la cosa.

—Què vols dir?

—Va tenir alguna mena d’accident, aquesta noia?

—Com vols dir?

—Ha de tenir alguna lesió cerebral greu per força! Vigila!

La senyora Weasley va entrar a la cuina just a temps de veure com en Ron tirava el ganivet de les cols de Brussel·les a en Fred, que va convertir-lo en un avió de paper amb un cop desmenjat de vareta.

—Ron!!! —va dir la senyora Weasley fora de si—. Que no et vegi tirant ganivets mai més!

—No pateixis —va dir en Ron— que no m’hi veuràs —va afegir a sotaveu, i va tornar a encarar-se a la muntanya de cols de Brussel·les.

—Fred i George; em sap greu, macos, però avui ve en Remus i haureu de fer lloc a en Bill!

—No passa res —va dir en George.

—I, com que en Charlie no vindrà, en Harry i en Ron es podrien instal·lar a les golfes, i, si la Fleur i la Ginny comparteixen habitació…

—… hauràs amargat el Nadal a la Ginny —va murmurar en Fred.

—… hi cabrem bé tots. O tindrem tots llit, almenys —va dir la senyora Weasley, sense estar-ne del tot convençuda.

—En Percy, al final, no tindrem el disgust de veure’l, oi? —li va demanar en Fred.

La senyora Weasley es va tombar d’esquena abans de respondre.

—No; em sembla que té feina a la Conselleria.

—El que em sembla que té és molta barra —va dir en Fred quan la senyora Weasley ja havia sortit de la cuina—. O una cosa o l’altra. Què, anem tirant, George?

—Vosaltres en trameu alguna —va dir en Ron—. Va, ajudeu-nos una mica amb aquestes cols de Brussel·les! Amb un cop de vareta ens trauríeu la feina de sobre!

—Em sap greu, però no ho podem fer —va dir en Fred, seriós—. Aprendre a pelar cols de Brussel·les sense recórrer a la màgia contribueix a formar la personalitat, perquè et fa veure com els costa als muggles i als llufes…

—I si vols que la gent t’ajudi, Ron —va afegir en George, tirant-li l’avió de paper—, comença no tirant-los ganivets. És un consell d’amic. Ens en anem al poble, que hi ha una noia molt bufona que fa de dependenta a la papereria que troba meravellosos els trucs que faig amb les cartes… Li sembla art de màgia…

—Fantasmes… —va dir en Ron en to lúgubre mentre mirava com en Fred i en George travessaven el pati nevat—. Hi haurien estat un moment i nosaltres també hauríem pogut sortir.

—Jo no —va dir en Harry—. Vaig prometre a en Dumbledore que mentre fos aquí no voltaria per fora.

—És veritat —va dir en Ron. Va pelar unes quantes cols de Brussel·les més i va dir—: L’hi explicaràs, a en Dumbledore, el que vas sentir que deien l’Snape i en Malfoy?

—Sí —va dir en Harry—. Penso explicar-ho a qualsevol persona que hi pugui posar remei, i a en Dumbledore el primer. Potser tornaré a parlar amb el teu pare i tot.

—És una pena que no arribessis a sentir què fa concretament en Malfoy, per això.

—Com volies que ho sentís? Que no veus que es negava a dir-l’hi a l’Snape mateix?

Va haver-hi un moment de silenci, que en Ron va trencar dient:

—Ja sé què dirà tothom, de totes maneres, comptant-hi en Dumbledore i el meu pare: diran que l’Snape no vol ajudar en Malfoy de veritat, sinó que només vol descobrir quina una en trama.

—Perquè no el van sentir —va dir en Harry en to categòric—. Ningú és capaç d’actuar amb tant de realisme, ni tan sols l’Snape.

—Et crec; jo només ho dic —va dir en Ron.

En Harry es va tombar cap a ell, arrufant el front.

—Creus que tinc raó, per això, o no?

—És clar que et crec! —va afanyar-se a dir en Ron—. De veritat! Però pensa que tothom està convençut que l’Snape és de l’orde del Fènix!

En Harry no va dir res. Ja li havia passat pel cap que aquella seria la primera objecció que posarien a les seves afirmacions; ja s’imaginava l’Hermione dient: «És clar com l’aigua, Harry: va fer veure que li oferia ajuda per persuadir en Malfoy a explicar-li el que fa…».

Allò eren fantasies i prou, de totes maneres, perquè no havia tingut ocasió d’explicar a l’Hermione aquella conversa sentida per casualitat. L’Hermione havia desaparegut de la festa del professor Llagot abans que ell hi tornés, o si més no això era el que li havia dit un McLaggen enfurismat, i ja era al llit quan en Harry havia tornat a la sala comuna. L’endemà a primera hora, quan en Ron i ell havien sortit per anar cap al Cau, amb prou feines havia tingut temps per desitjar-li bon Nadal i per dir-li que tenia novetats molt importants per comunicar-li, i que ho faria quan tornessin de vacances. Tot i així, no estava segur de si ella l’havia escoltat o no, perquè en aquells mateixos instants en Ron i la Lavender es consagraven a un comiat totalment no verbal darrere seu.

Malgrat tot, hi havia una cosa que ni tan sols l’Hermione podia negar: en Malfoy en tramava alguna, i l’Snape ho sabia, de manera que en Harry se sentia amb tot el dret de dir «Ja t’ho deia», frase que ja havia repetit a en Ron unes quantes vegades.

En Harry no va tenir ocasió de parlar amb el senyor Weasley, que feia una jornada laboral molt llarga a la Conselleria, fins la nit de Nadal. La família Weasley i els seus hostes eren a la sala d’estar, que la Ginny havia decorat tan profusament que et senties enmig d’un núvol de garlandes. En Fred, en George, en Harry i en Ron eren els únics que sabien que l’àngel que hi havia al capdamunt de l’arbre era en realitat un gnom de jardí que havia mossegat en Fred al turmell quan arrencava pastanagues per al sopar de la nit de Nadal. Hipnotitzat, pintat d’or, encabit en un tutú en miniatura i amb unes ales diminutes enganxades a l’esquena, lluïa damunt de tots ells, l’àngel més lleig que en Harry havia vist mai, amb un cap gros i pelat que semblava una patata i uns peus molt peluts.

En teoria estaven escoltant un programa nadalenc de la cantant predilecta de la senyora Weasley, la Celestina Picdeguerra, la veu de la qual brollava cristal·lina d’una gran ràdio de fusta. La Fleur, que devia trobar la Celestina molt avorrida, parlava tan alt al seu racó que la senyora Weasley, emmurriada, no parava d’apuntar al volum de l’aparell amb la vareta i la Celestina se sentia cada vegada més fort. Aprofitant una cançó especialment animada que es deia «Una marmita plena d’amor fort i ardent», en Fred i en George van començar una partida de burro explosiu amb la Ginny. En Ron no parava d’adreçar mirades furtives a en Bill i la Fleur, com si volgués fixar-s’hi per aprendre’n. Per la seva banda, en Remus Llopin, que estava més prim i més deixat que mai, seia a la vora del foc, amb la mirada perduda en les flames, com si no li arribés a les orelles la veu de la Celestina.


Remena’m la marmita sense por

i t’hi prepararé

un amor fort i ardent

perquè passis la nit ben calentó.



—Això ho ballàvem quan teníem divuit anys! —va dir la senyora Weasley, eixugant-se els ulls amb la mitja—. Te’n recordes, Arthur?

—Què? Què? —va dir el senyor Weasley, que feia estona que capcinejava sobre una mandarina que tenia a mig pelar—. Sí, i tant; una cançó molt maca…

Va fer l’esforç de redreçar-se una mica i va mirar cap a en Harry, que estava assegut al seu costat.

—Paciència —va dir, decantant el cap en direcció a la ràdio en el moment que la Celestina repetia novament la tornada—. No falta gaire perquè s’acabi.

—No passa res —va dir en Harry, amb un somriure—. Hi ha gaire tràfec, a la Conselleria?

—Déu n’hi do —va dir el senyor Weasley—. No em sabria greu si féssim progressos, però dels tres detinguts que hem fet aquests dos últims mesos no crec que n’hi hagi cap que sigui cavaller de la mort; però no ho facis córrer, això, Harry —va afanyar-se a afegir, despert de cop i volta.

—L’Stan Senspagà no el deuen tenir detingut, encara, espero —va dir en Harry.

—Doncs em temo que encara ho està —va dir el senyor Weasley—. Em consta que en Dumbledore ha intercedit directament prop de l’Scrimgeour a favor de l’Stan… De fet, tothom qui l’ha interrogat reconeix que és tan cavaller de la mort com aquesta mandarina… Però els de dalt volen transmetre la impressió que es va endavant, i «tres detinguts» sona més bé que «tres detinguts innocents posats en llibertats». Però això també és confidencial…

—No obriré la boca —va dir en Harry. Va vacil·lar un moment, rumiant la millor manera de plantejar el que volia dir; i, mentre posava ordre als seus pensaments, la Celestina Picdeguerra va començar a cantar una cançó titulada «M’has embruixat el cor».

—Senyor Weasley, se’n recorda del que li vaig explicar a l’estació abans de sortir cap a Hogwarts?

—Ho he mirat, Harry —va saltar el senyor Weasley—. Vaig anar a escorcollar la casa dels Malfoy. No hi havia res, ni trencat ni sencer, que no hi pogués ser.

—Sí, ja ho sé; al Periòdic Profètic ja ho vaig veure, que hi havia anat… Però hi ha una altra cosa, una cosa nova…

I va explicar al senyor Weasley tota la conversa entre en Malfoy i l’Snape que havia sentit casualment. Mentre parlava, va veure que en Llopin es tombava una mica cap a ell, per no perdre’s ni una paraula. Quan va haver acabat hi va haver un silenci, trencat només per la cantinela de la Celestina.


Pobre cor on te n’has anat?

Un embruix me l’ha robat…



—No se t’ha acudit, Harry, que l’Snape només fes veure…? —li va dir el senyor Weasley.

—Què? Que només fes veure que l’ajudava per descobrir què tramava en Malfoy? —va interrompre’l en Harry—. Ja m’ho pensava, que diria això. Però com ho podem saber segur?

—No ens correspon a nosaltres descobrir-ho —va dir en Llopin inesperadament. S’havia posat d’esquena al foc, i mirava en Harry, que li quedava darrere del senyor Weasley—. És incumbència d’en Dumbledore. En Dumbledore confia en en Severus, i amb això n’hauríem de tenir prou.

—Però posem… —va dir en Harry—. Posem que en Dumbledore té una idea equivocada sobre l’Snape…

—Ja hi ha gent que ho ha dit, això, i sovint. La qüestió és si posem la confiança en el criteri d’en Dumbledore o no l’hi posem. Jo l’hi poso, i per tant també l’hi poso en en Severus.

—Però en Dumbledore es pot equivocar —va replicar en Harry—. Ell mateix ho diu. I tu… —Va mirar en Llopin de fit a fit—. Li tens simpatia, a l’Snape?

—No li tinc ni simpatia ni antipatia —va dir en Llopin—. No, Harry, de veritat —va afegir, veient que en Harry feia cara d’escepticisme—. Reconec que no hem sigut mai amics íntims; després de tot el que va passar entre en James i en Sirius i en Severus, és innegable que ha quedat un pòsit de rancor. Però no he oblidat mai que, durant l’any que vaig fer classes a Hogwarts, en Severus em va fer cada mes la poció d’escanyallops, sense fallar ni una vegada, perquè no hagués de patir com patia cada lluna plena.

—Però «per descuit» va deixar anar que eres un home llop, i vas haver de plegar! —va dir en Harry amb irritació.

En Llopin va arronsar les espatlles.

—S’hauria acabat descobrint tard o d’hora. Saps tan bé com jo que volia la meva plaça, però m’hauria pogut perjudicar molt més adulterant-me la poció. I va vetllar per la meva salut. Li haig d’estar agraït.

—Potser no va gosar adulterar-la perquè en Dumbledore l’observava! —va dir en Harry.

—Tu l’hi tens votada, Harry —va dir en Llopin, amb l’ombra d’un somriure als llavis—. I ho entenc; havent tingut en James de pare, i en Sírius de padrí, has heretat el seu prejudici contra ell. Si vols, explica a en Dumbledore el que ens acabes d’explicar a l’Arthur i a mi, però no esperis que vegi les coses igual que tu; ni tan sols esperis que se’n sorprengui. Podria ser que en Severus hagués interrogat en Draco seguint ordres d’en Dumbledore.


I ara que me l’has trencat

torna-me’l, per pietat!



La Celestina va acabar la cançó amb una nota aguda i prolongada, i de la ràdio va sortir una forta ovació a la qual el senyor Weasley es va afegir entusiàsticament.

—Ja està? —va exclamar la Fleur—. Gràcies a Déu; quina cançó més…

—Què tal un gotet abans d’anar a dormir? —va demanar el senyor Weasley, alçant la veu i posant-se dret—. A qui li ve de gust ponx d’ou?

—A què et dediques, ara? —va demanar en Harry a en Llopin mentre el senyor Weasley s’afanyava a anar a buscar el ponx d’ou i tots els altres s’allargassaven als seients i entaulaven conversa.

—He estat treballant a l’ombra —va dir en Llopin—, quasi literalment. Per això no t’he pogut escriure, Harry; si t’hagués enviat cartes m’hauria delatat.

—Què vols dir?

—He estat convivint amb els meus iguals, amb els que són com jo —va dir en Llopin—. Amb homes llop —va afegir, veient que en Harry feia cara de no entendre’l—. Quasi tots van a favor d’en Voldemort. En Dumbledore volia que algú els espiés, i jo era… la persona ideal.

Va dir-ho en to una mica amarg, i devia adonar-se’n, perquè va somriure amb dolçor abans de continuar:

—No em queixo; és una feina necessària, i jo era el més adequat per fer-la. Ara bé, m’ha costat molt guanyar-me la seva confiança. Se’m nota que m’he esforçat per viure entre bruixots, saps? Ells, en canvi, fan vida a part, una vida marginal, robant, i fins i tot matant, per menjar.

—Com és que estan a favor d’en Voldemort?

—Creuen que si ell acaba manant, tindran una vida millor —va dir en Llopin—. I no és fàcil portar la contrària a l’Esquenagrisa…

—Qui és l’Esquenagrisa?

—No saps qui és? —va exclamar en Llopin, estrenyent-se les mans sobre la falda—. En Fenrir Esquenagrisa és, segurament, l’home llop viu més cruel que hi ha al món. Considera que la seva missió a la vida és mossegar i encomanar el seu mal a tanta gent com pugui, perquè acabi havent-hi més homes llop que bruixots. En Voldemort li ha promès preses a canvi dels seus serveis. L’Esquenagrisa té preferència pels infants… Els mossega de petits, diu, perquè així els pot criar lluny dels seus pares i els pot ensenyar a odiar els bruixots. En Voldemort ha amenaçat gent de llançar-lo contra els seus fills i les seves filles; és una amenaça que li acostuma a donar bon resultat.

En Llopin va fer una pausa i tot seguit va dir:

—Va ser l’Esquenagrisa, el que em va mossegar.

—Què? —va dir en Harry, que havia quedat de pedra—. I, això va ser… quan eres petit?

—Sí. El meu pare l’havia agreujat. Durant molt temps vaig desconèixer la identitat de l’home llop que m’havia atacat; fins i tot li tenia pena, pensant-me que no s’havia pogut dominar, perquè aleshores jo ja sabia què se sent quan et transformes. Però a l’Esquenagrisa no li passa això. Quan hi ha lluna plena s’aposta a prop de les seves víctimes, prou a prop per no fallar en l’atac. Ho planeja tot. Doncs aquesta és la persona que en Voldemort té com a capità dels homes llop. No t’ocultaré que la meva argumentació contrària al tòpic defensat per l’Esquenagrisa, segons el qual els homes llop tenim necessitat de sang i el dret de satisfer-la a costa de les persones normals, no ha fet gaire forat.

—Però si tu ets normal! —va dir en Harry amb passió—. Tu només tens… un problema…

En Llopin va posar-se a riure.

—Hi ha vegades que em recordes molt en James. Quan estàvem davant de gent deia que jo tenia un «problema pelut», i molts es pensaven que tenia algun gat esquerp a casa.

Va acceptar el got de ponx d’ou que li oferia el senyor Weasley donant-li les gràcies, una mica més animat. En Harry, per la seva banda, se sentia dominat de cop per la impaciència, perquè aquell últim comentari sobre el seu pare li havia recordat que hi havia una cosa que feia temps que tenia ganes de demanar a en Llopin.

—Has sentit parlar mai d’una persona que li diguessin «el mig príncep»?

—El príncep què?

—Plebeu —va dir en Harry, observant-lo amb atenció per veure si el nom li resultava familiar.

—Entre els bruixots no hi ha prínceps —va dir en Llopin, ara somrient—. És cap títol que tinguis intenció d’adoptar? Em pensava que amb el de «l’Elegit» ja en tenies prou.

—No em refereixo a mi! —va dir en Harry, indignat—. El mig príncep és una persona que va passar per Hogwarts, i resulta que ara jo tinc el seu antic llibre de l’assignatura de Pocions. Hi va escriure una pila de sortilegis, tots inventats per ell. Un és el del levicorpus…

—Ui, aquest va causar furor quan jo estudiava a Hogwarts —va dir en Llopin amb aire somiós—. A cinquè vam passar uns quants mesos que no podies fer quatre passes sense que et deixessin suspès a l’aire pel turmell.

—El meu pare el feia servir —va dir en Harry—. Vaig veure-l’hi fer al pensiu, contra l’Snape.

Va dir-ho com aquell qui res, com si fos un comentari que deixes anar perquè sí, però no li va semblar que causés l’efecte desitjat, perquè en Llopin li va adreçar un somriure d’intel·ligència.

—És veritat —va dir—; però no era l’únic. Com et deia, en aquella època va estar molt en voga… Els encanteris tenen una vida fugaç, ja se sap…

—Però semblaria com si s’hagués inventat mentre vosaltres estudiàveu a Hogwarts —va insistir en Harry.

—No per força —va dir en Llopin—. Els sortilegis es posen de moda i passen de moda com tot. —Va mirar en Harry als ulls, i tot seguit va dir amb veu serena—: En James era de sang pura, Harry, i t’asseguro que mai ens va demanar que l’anomenéssim príncep.

En Harry va renunciar a continuar anant amb mitges tintes i va dir:

—I no éreu ni en Sírius ni tu?

—Ni l’un ni l’altre.

—Vaja. —En Harry es va quedar mirant el foc—. M’havia imaginat que… Sigui com sigui, aquest príncep m’ha ajudat molt a classe de Pocions.

—De quan és aquest llibre, Harry?

—No ho sé; no ho he mirat.

—Doncs això et podria donar una pista de quan va passar per Hogwarts aquest príncep —va dir en Llopin.

Al cap de no gaire, la Fleur va decidir imitar la Celestina i es va posar a cantar «Una marmita plena d’amor fort i calent», que tothom, sobretot després de veure la cara que feia la senyora Weasley, va interpretar com el toc de retreta. En Harry i en Ron van pujar fins a l’habitació d’en Ron, a les golfes, on havien posat un llit plegable per a en Harry.

En Ron es va adormir quasi a l’acte, però en Harry es va posar a remenar dintre el bagul i en va treure el seu llibre d’Elaboració de pocions abans de ficar-se al llit. Un cop entre els llençols va començar a passar pàgines, buscant, fins que al final la va trobar, a la portada del llibre, la data de publicació. Tenia quasi cinquanta anys. Ni el seu pare ni cap dels companys del seu pare eren a Hogwarts feia cinquanta anys. Decebut, en Harry va tornar a tirar el llibre al bagul, va apagar el llum i es va girar de costat, pensant en els homes llop i en l’Snape, en l’Stan Senspagà i en el mig príncep, fins que va caure en un son profund però agitat ple d’ombres a l’aguait i de crits d’infants mossegats…

—Ho deu dir de broma…

En Harry es va despertar amb un sobresalt quan va descobrir que tenia una forma voluminosa asseguda als peus del llit. Es va posar les ulleres i va donar una mirada al seu voltant: a l’altra banda de la finestreta queia una cortina de neu, i, davant mateix, en Ron estava assegut al llit amb l’esquena ben dreta examinant el que semblava un gruixut collaret d’or.

—Què és? —va demanar-li en Harry.

—És de la Lavender —va dir en Ron, amb veu indignada—. No deu pretendre que em posi…

En Harry s’ho va mirar amb més deteniment i va esclatar a riure. Penjant de la cadeneta hi havia unes grans lletres d’or que deien «Amor meu».

—Molt maca —va dir—. Molt elegant. Te l’hauries de posar perquè et veiessin en Fred i en George.

—Si els en parles —va dir en Ron, amagant el collaret sota el coixí— et… et… et…

—Què? Em faràs tornar tartamut? —va dir en Harry, rient—. Vinga, home; tu creus que ho faria?

—Com ha pogut pensar que una cosa així m’agradaria? —va preguntar-se en Ron de cop, sense saber-se’n avenir.

—Aviam, pensa —va dir en Harry—. No li has insinuat mai que t’agradaria anar pel món amb les paraules «Amor meu» penjant-te del coll?

—És que… no parlem gaire, la veritat —va dir en Ron—. Sempre estem…

—… abraçats fent-vos petons —va dir en Harry.

—Sí, més o menys —va dir en Ron. Va quedar un moment indecís, i tot seguit va dir—: És veritat que l’Hermione surt amb en McLaggen?

—No ho sé —va dir en Harry—. Van anar a la festa del professor Llagot tots dos, però em sembla que la cosa no va acabar d’anar bé.

En Ron es va continuar posant el mitjó amb un aire una mica més alegre.

Entre els regals que havia rebut en Harry hi havia un jersei amb una gran papallona daurada brodada a la pitrera, fet a mà per la senyora Weasley; una capsa grossa d’articles de Bromes dels Bruixots Bessons, de part d’en Fred i en George, i un paquet una mica moll i amb olor de resclosit amb una etiqueta que deia: «A l’amo, d’en Kreacher».

En Harry se’l va quedar mirant.

—Creus que es pot obrir sense por? —va demanar a en Ron.

—No pot ser res perillós, perquè ens continuen mirant el correu a la Conselleria —li va respondre en Ron, però sense deixar d’observar el paquet amb recel.

—Doncs jo no he pensat a regalar-li res, a en Kreacher! La gent acostuma a fer regals de Nadal als seus elfs domèstics? —va voler saber en Harry, palpant el paquet amb precaució.

—Segur que l’Hermione ho faria —va dir en Ron—. No et sentis culpable abans d’hora, però, i mira primer què és.

Al cap d’un moment, en Harry deixava anar un crit i saltava del llit plegable d’un bot, perquè el paquet contenia tot de larves de mosca vironera.

—Molt bona —va dir en Ron, posant-se a riure estrepitosament—; tot un detall.

—M’estimo més això que el teu collaret —va dir en Harry, i a en Ron li van passar les ganes de riure de cop.

Al dinar de Nadal, tots els comensals anaven amb jerseis nous excepte la Fleur (ja que, pel que semblava, la senyora Weasley no s’havia dignat a fer-n’hi cap) i la senyora Weasley, que lluïa un capell nou de bruixa de color blau marí guarnit amb el que semblaven diminuts brillants com estrelles i un vistós collaret d’or.

—M’ho han regalat en Fred i en George! Eh que són macos?

—Em sembla, mama, que et valorem més des que ens rentem els mitjons nosaltres mateixos —va dir en George, fent un gest desimbolt amb la mà—. Vols cervesa de xirivia, Remus?

—Harry, tens una larva de mosca als cabells —va dir la Ginny enriolada, inclinant-se cap a ell per agafar-la, i en Harry va notar-se al coll una pell de gallina que no tenia res a veure amb la larva.

—Que guepugnant! —va dir la Fleur, amb una esgarrifança estudiada.

—Molt, eh? —va dir en Ron—. Vols salsa, Fleur?

De tanta ànsia que tenia per ajudar-la, va tombar la salsera, que passava volant, i en Bill va haver de fer un cop de vareta perquè la salsa quedés surant a mig aire i es tornés a ficar tot seguit a la salsera.

—Ets tan desastgue com la Nimfadoga —va dir la Fleur a en Ron quan va haver acabat de fer uns quants petons d’agraïment a en Bill—. Sempgue ho tomba tot!

—Vaig convidar la nostra «benvolguda» Nimfadoga perquè vingués avui —va dir la senyora Weasley, deixant les pastanagues sobre la taula amb una força innecessària i fulminant la Fleur amb la mirada—, però em va dir que no vindria. Hi has parlat últimament, tu, Remus?

—No; no em tracto quasi amb ningú des de fa una temporada —va dir en Llopin—. Però la Nimfadora bé té família, no?

—Home… —va dir la senyora Weasley—. Diguem que sí. Tot i així, em fa l’efecte que tenia la intenció de passar el Nadal sola.

Va adreçar a en Llopin una mirada de disgust, com si fos culpa seva que hagués de tenir per jove la Fleur en lloc de la Nimfadora. En Harry, mirant-se de reüll la Fleur, que peixia el gall dindi a trossets a en Bill amb la seva pròpia forquilla, va pensar que la senyora Weasley tenia la batalla perduda. Allò, però, li va recordar una pregunta que volia fer relativa a la Nimfadora, i que ningú li sabria respondre més bé que en Llopin, que era un expert en patronus…

—El patronus de la Nimfadora ha canviat de forma —li va dir—, o si més no això va dir l’Snape. No sabia que això pogués passar. Què ho pot causar, que el patronus et canviï?

En Llopin va acabar de mastegar i d’empassar-se el tall de gall dindi que tenia a la boca, i tot seguit va dir, arrossegant la veu:

—A vegades… una commoció forta… un trastorn emocional…

—Em va semblar gran, i tenia quatre potes —va dir en Harry, assaltat de cop per un pensament que li va fer abaixar la veu—. Escolta… No podria ser…?

—Arthur! —va exclamar la senyora Weasley inesperadament. S’havia aixecat d’un salt de la cadira, amb la mà sobre el cor, i mirava per la finestra de la cuina—. Arthur, és en Percy!

—Què?

El senyor Weasley va girar el cap. Tots van mirar de seguida per la finestra, i la Ginny es va aixecar i tot per veure-hi més bé. Efectivament, havia arribat en Percy Weasley, que travessava decidit el pati nevat, amb les ulleres de muntura de carei refulgint-li al sol. Però no anava sol.

—Arthur, va amb el conseller!

En efecte, l’home que en Harry havia vist al Periòdic Profètic anava darrere d’en Percy, coixejant una mica, amb la seva cabellera de cabells agrisats i la capa negra sembrada de flocs de neu. Abans que ningú pogués dir res, abans que el senyor i la senyora Weasley tinguessin temps de fer més que mirar-se amb cara d’estupefacció, la porta de la cuina es va obrir i va entrar en Percy.

Hi va haver un incòmode moment de silenci. Al final en Percy va dir, una mica tens:

—Bon Nadal, mare.

—Percy! —va dir la senyora Weasley, i li va tirar els braços al coll.

En Rufus Scrimgeour es va esperar al llindar, arrepenjant-se al bastó i somrient davant d’aquella escena tan tendra.

—Disculpin la intromissió —va dir quan la senyora Weasley es va tombar cap a ell, somrient i eixugant-se els ulls—. En Percy i jo corríem per aquí a prop (treballant, per variar) i en Percy no ha pogut resistir la temptació de passar a fer-los una visita.

En Percy, però, no manifestava cap intenció de saludar ningú més de la família. Va continuar allà palplantat, amb cara de sentir-se violent, i mirava per sobre del cap de tothom. El senyor Weasley, en Fred i en George l’observaven tots tres, amb expressió glacial.

—Passi, passi, sisplau, senyor conseller, segui! —va dir la senyora Weasley en to afalagador mentre es posava bé el capell—. Vol una mica de pudindi, o de gàlling? Vull dir…

—No, gràcies, Molly, de debò —va dir l’Scrimgoeur. En Harry es va imaginar que devia haver demanat a en Percy com es deia la seva mare abans d’entrar—. No vull molestar; no seria aquí si en Percy no hagués insistit tant a veure-us…

—Ai, Perce! —va dir la senyora Weasley, plorosa, aixecant-se per fer-li un petó.

—Només tenim cinc minuts, o sigui que faré un volt pel jardí mentre converseu una mica amb en Percy. No, de debò, no vull fer nosa! És clar, si algú tingués la bondat d’ensenyar-me el jardí tan preciós que té aquesta casa… Mira, aquest noiet ja ha acabat; què li sembla si me l’emporto a fer-hi el volt?

L’ambient de la cuina va canviar perceptiblement. Tots van mirar primer l’Scrimgeour i després en Harry. No va semblar que ningú es cregués que l’Scrimgeour no sabia com es deia en Harry, ni que fos normal que l’hagués triat per acompanyar-lo quan la Ginny, la Fleur i en George també tenien els plats nets.

—Com vostè digui —va dir en Harry trencant el silenci.

S’ho veia a venir; en contra del que l’Scrimgeour havia dit de ser per allà per casualitat i de les ganes d’en Percy de veure la família, aquella devia ser l’autèntica causa per la qual havien vingut, perquè l’Scrimgeour pogués parlar amb en Harry en privat.

—Tranquil —va dir en veu baixa quan va passar pel costat d’en Llopin, que s’havia mig aixecat de la cadira—. No passa res —va afegir, quan va veure que el senyor Weasley anava per obrir la boca.

—Som-hi! —va dir l’Scrimgeour, enretirant-se perquè en Harry travessés la porta primer—. Farem un petit passeig pel jardí, i després en Percy i jo ens en anirem. Fins ara!

En Harry va travessar el pati en direcció al jardí cobert de neu i males herbes de la família Weasley, amb l’Scrimgeour ranquejant al seu costat. En Harry sabia que havia sigut cap de la Unitat d’Aurors; se’l veia un home sofert i bregat, molt diferent del voluminós senyor Fudge i el seu barret fort.

—Preciós —va dir l’Scrimgeour, parant-se davant de la tanca del jardí i contemplant l’estesa nevada de gespa i totes les plantes inidentificables que hi havia—. Preciós.

En Harry no va dir res. Hauria jurat que l’Scrimgeour el mirava.

—Saps que fa molt temps que tenia ganes de conèixer-te? —va acabar dient l’Scrimgeour.

—No, no ho sabia —va dir en Harry amb franquesa.

—Doncs sí; fa molt temps. Però en Dumbledore et té molt ben protegit —va dir l’Scrimgeour—. I és normal, és clar, molt normal, després de tot el que has passat… i sobretot després del que va passar a la Conselleria…

Va esperar que en Harry digués alguna cosa, però en Harry no ho va fer, de manera que va continuar:

—He estat buscant una ocasió per parlar amb tu des que he ocupat el càrrec, però en Dumbledore (força comprensiblement, ho reconec) m’ho ha impedit.

En Harry va continuar sense obrir la boca, esperant.

—Si n’han arribat a córrer, de rumors! —va dir l’Scrimgeour—. És clar que, ja se sap, totes aquestes coses es desfiguren molt… Totes aquestes enraonies sobre la profecia… Això que es diu que ets «l’Elegit…».

Ja ens hi acostem, va pensar en Harry; ja s’acostaven al motiu que explicava que l’Scrimgeour hagués vingut.

—… i m’imagino que amb en Dumbledore en deveu haver parlat, de tot això…

En Harry es va quedar un moment meditant sobre si havia de mentir o no. Va mirar les diminutes petjades de gnom que donaven la volta als parterres, i el tros de terra remoguda que assenyalava el lloc on en Fred havia atrapat el gnom que ara anava vestit amb tutú al capdamunt de l’arbre de Nadal. Al final va decidir que diria la veritat… almenys en part.

—Sí que n’hem parlat.

—N’heu parlat, eh? —va dir l’Scrimgeour. En Harry va veure, de cua d’ull, que l’Scrimgeour el mirava d’esquitllada, i per això va fer veure que s’interessava vivament per un gnom que acabava de treure el cap de sota una mata glaçada de neret—. I què t’ha dit, Harry, en Dumbledore?

—Perdoni, per això és cosa nostra —va dir en Harry.

Va dir-ho en un to tan educat com va poder, i l’Scrimgeour també va utilitzar un to de veu dolç i afable quan va dir:

—És clar, és clar, són coses que es parlen en confiança, i jo no voldria pas que ho comencessis a escampar… De cap manera… Ben mirat, quina importància té que siguis «l’Elegit» o no?

En Harry va haver de reflexionar sobre aquest últim comentari abans de respondre:

—No l’acabo d’entendre, senyor conseller.

—Evidentment, per a tu sí que té importància, i molta —va dir l’Scrimgeour amb una rialla—; però, per a la comunitat bruixesca en general… Tot és subjectiu, m’entens? El que té importància és el que cregui la gent.

En Harry no va dir res. Va pensar que començava a veure on volia anar a parar l’Scrimgeour, però no tenia intenció de posar-li les coses fàcils. El gnom de sota la mata de neret es dedicava ara a furgar entre les arrels buscant cucs, i en Harry va fixar-hi la vista.

—El fet és que la gent està convençuda que ets «l’Elegit» —va dir l’Scrimgeour—. Et tenen per un heroi; i ho ets, Harry, per descomptat, tant si ets l’elegit com no! Quantes vegades t’has enfrontat a l’Innominable, ja? Però això és a part —va prosseguir, sense esperar cap resposta—; el que compta, Harry, és que ets un símbol d’esperança per a moltes persones. El fet de saber que hi ha algú que és capaç d’anorrear l’Innominable, i que potser hi està destinat i tot, donaria molt ànim a tothom. I estic del tot convençut que, quan te n’adonis, veuràs quasi com un deure posar-te al costat de la Conselleria per donar-nos un cop de mà i fer un bé a tothom.

El gnom acabava d’atrapar un cuc. Ara es dedicava a clavar-li estrebades, amb la intenció d’arrencar-lo del terra glaçat. Feia tanta estona que en Harry callava que l’Scrimgeour va dir, mirant primer en Harry i després el gnom:

—Quins éssers més curiosos, eh? Què, Harry, què me’n dius?

—No acabo d’entendre què vol de mi —va dir en Harry, arrossegant la veu—. Què significa això de «posar-me al costat de la Conselleria»?

—Doncs… res que costi gaire de fer, sincerament —va dir l’Scrimgeour—. Si et deixessis veure de tant en tant entrant i sortint de la Conselleria, per exemple, ens aniria molt bé. Naturalment, quan hi fossis, tindries ocasió de parlar llargament amb en Gawain Robards, el meu successor al capdavant de la Unitat d’Aurors. La Dolors Umbridge m’ha dit que tens l’ambició de ser auror; doncs bé, això podria arreglar-se molt fàcilment…

En Harry va notar que se li encenien les sangs; així, resultava que la Dolors Umbridge continuava a la Conselleria!

—En definitiva —va dir, com si tot just volgués aclarir quatre dubtes—, vostè vol que sembli que treballo per la Conselleria, oi?

—Veure que hi estàs compromès animaria molt a tothom, Harry —va dir l’Scrimgeour, visiblement alleujat pel fet que en Harry ho hagués entès tan de seguida—. Pensa que ets «l’Elegit…». La qüestió és donar esperança a la gent, fer-li sentir que estan a punt de passar grans coses…

—Però si em dedico a anar fent visites a la Conselleria —va dir en Harry, esforçant-se encara a mantenir un to de veu cordial— no semblarà que estic d’acord amb els objectius de la Conselleria?

—Home —va dir l’Scrimgeour, arrufant una mica el front—, sí que és en part per això que ens agradaria…

—No, no m’acaba de convèncer —va dir en Harry amb afabilitat—. És que hi ha algunes iniciatives de la Conselleria que no hi estic d’acord, com ara que tinguin empresonat l’Stan Senspagà.

L’Scrimgeour va trigar un moment a parlar, però l’expressió se li va endurir a l’acte.

—Ja m’ho pensava, que no ho entendries —va dir, sense aconseguir dissimular la irritació que sentia tan bé com en Harry l’havia dissimulat feia un moment—. Vivim uns temps difícils, i s’han de prendre mesures. Tu tens setze anys…

—En Dumbledore en té molts més, i també pensa que l’Stan no hauria d’estar a Azkaban —va dir en Harry—. Fan servir l’Stan de cap de turc tal com em volen fer servir a mi de mascota.

Van quedar-se mirant de fit a fit una bona estona. Al final l’Scrimgeour va dir, sense preocupar-se per mostrar-se cordial:

—Molt bé; així doncs, entenc que optes (igual que el teu heroi, en Dumbledore) per desvincular-te de la Conselleria…

—No m’agrada que m’utilitzin —va dir en Harry.

—Segur que hi ha gent que opina que el teu deure és deixar que la Conselleria t’utilitzi!

—Sí, i segur que n’hi ha que opina que el seu deure és comprovar que algú és cavaller de la mort abans d’enviar-lo a la presó —va dir en Harry, començant a pujar-li la mosca al nas—. Vostè fa el mateix que feia en Mauch pare. No hi ha manera que ho entenguin, eh? O tenim el senyor Fudge, que ens vol fer creure que tot és de color de rosa mentre hi ha gent que mor assassinada davant nostre, o el tenim a vostè, enviant gent innocent a la presó i volent fer creure a tothora que té «l’Elegit» treballant per vostè!

—No ets «l’Elegit», doncs? «L’Elegit» —va dir l’Scrimgeour.

—M’ha semblat que deia que no tenia importància si ho era o no… —va dir en Harry, amb una rialla agra—. Almenys per vostè, vaja.

—Perdona’m per haver-ho dit —es va afanyar a dir l’Scrimgeour—. He sigut poc delicat…

—No, no; més aviat ha sigut molt sincer —va dir en Harry—. És una de les poques coses que m’ha dit amb sinceritat. A vostè tant se li’n dóna si visc com si em moro; l’únic que a vostè li interessa és que jo l’ajudi a fer creure a tothom que està guanyant la guerra contra en Voldemort. Però hi hi ha coses que no s’obliden, senyor conseller…

I va aixecar el puny dret, on, brillant-li al dors, més clares que la pell de la mà freda, hi havia les cicatrius que la Dolors Umbridge li havia obligat a fer-se en carn viva: «No diré mentides».

—No recordo que carregués a defensar-me quan m’escarrassava a convèncer a tothom que en Voldemort havia tornat. L’any passat, la Conselleria no es va mostrar pas tan interessada a anar d’acord.

Es va fer un silenci tan glaçat com la terra que trepitjaven. El gnom havia acabat aconseguint arrencar el cuc de terra i ara xarrupava amb fruïció, arrepenjat a les branques inferiors de la mata de neret.

—Què fa últimament en Dumbledore? —va dir l’Scrimgeour de cop i volta—. On va, quan no és a Hogwarts?

—No en tinc ni idea —va dir en Harry.

—Tampoc m’ho diries si ho sabessis —va dir l’Scrimgeour—. Oi que no?

—No, no l’hi diria —va dir en Harry.

—Hauré de mirar de descobrir-ho d’alguna altra manera, doncs.

—Vostè mateix —va dir en Harry amb indiferència—. Això que el veia més intel·ligent que el senyor Fudge, i em pensava que hauria après alguna cosa dels seus errors. Recordi que va voler ingerir-se a Hogwarts. Doncs ja ho veu: ja no és conseller, mentre que en Dumbledore confirma sent director. Jo de vostè deixaria en Dumbledore tranquil.

Va haver-hi un llarg silenci.

—Realment, veig que en Dumbledore et té ben ensenyat —va dir l’Scrimgeour, clavant a en Harry una mirada freda i dura a través de les seves ulleres de muntura metàl·lica—. Ets el seu gos fidel, eh, Potter?

—Sí senyor —va dir en Harry—. M’alegro que almenys hagi quedat això clar.

I, donant l’esquena al conseller d’Afers Màgics, va tornar a pas lleuger cap a la casa.





17. Un record sinuós


Uns quants dies després de Cap d’Any, cap al tard, en Harry, en Ron i la Ginny feien cua al davant de la llar de foc de la cuina per tornar cap a Hogwarts. La Conselleria havia obert excepcionalment aquella línia de la xarxa migratòria perquè els alumnes poguessin tornar a l’escola de pressa i sense perill. Només hi havia la senyora Weasley per dir-los adéu, perquè el senyor Weasley, en Fred, en George, en Bill i la Fleur eren tots a treballar. La senyora Weasley es va desfer en llàgrimes en el moment del comiat. La veritat era que últimament li costava molt poc plorar; havia anat plorant a intervals des de la partida intempestiva d’en Percy del Cau per Nadal amb les ulleres tacades de puré de xirivia (acció que s’atribuïen simultàniament en Fred, en George i la Ginny).

—No ploris, mama —li va dir la Ginny, picant-li l’esquena mentre la senyora Weasley sanglotava amb el cap enterrat contra l’espatlla de la filla—. No passa res…

—Va, no pateixis per nosaltres —va dir en Ron, deixant que la seva mare li fes un petó molt humit a la galta—. Ni tampoc per en Percy, que és un fantasma; no el necessitem per a res…

La senyora Weasley va sanglotar encara més fort en el moment d’estrènyer en Harry entre els seus braços.

—Promet-me que vigilaràs… i que no et ficaràs en embolics…

—Sempre vigilo, senyora Weasley —va dir en Harry—. A mi m’agrada la vida tranquil·la; ja em coneix.

La senyora Weasley va fer una rialleta trista i es va desagafar.

—Feu bondat, eh? Tots!

En Harry es va ficar enmig del foc verd maragda i va cridar: «Hogwarts!». Va tenir una última visió fugaç de la cuina del Cau i de la cara plorosa de la senyora Weasley i de cop les flames el van engolir; giravoltant molt de pressa, va entreveure, borroses, altres cambres de cases de bruixots que perdia de vista sense haver-les arribat a observar amb deteniment, fins que va començar a girar més a poc a poc i va acabar deturant-se a la llar de foc del despatx de la professora McGonagall. La professora McGonagall amb prou feines va aixecar els ulls de la feina quan va sortir de la llar.

—Bona tarda tingui, Potter. Procuri no deixar gaire cendra a l’alfombra.

—Sí, professora.

Mentre en Harry es posava bé les ulleres i s’allisava els cabells va aparèixer en Ron fent giravolts. Tot seguit va arribar la Ginny, i tots tres van sortir junts del despatx de la professora McGonagall en direcció a la torre de Gryffindor. En Harry anava mirant a fora per les finestres del corredor; el sol ja es colgava en un paisatge encara més encatifat de neu que el jardí del Cau. Al fons va distingir en Hagrid donant menjar a en Becbrau davant de la seva cabanya.

—Boles de Nadal —va dir en Ron amb decisió quan van arribar davant de la Senyora Grassa, que estava més blanca que de costum i que va fer mala cara en sentir la contrasenya dita en veu tan estentòria.

—No —va dir.

—Com que no?

—Hi ha contrasenya nova —va dir la Senyora Grassa—. I fes el favor de no cridar.

—Però si érem fora! Com vol que sapiguem…?

—Harry! Ginny!

Era l’Hermione, que corria cap a ells, tota enrojolada i equipada amb una capa, capell i guants.

—He arribat fa un parell d’hores. Ara vinc de fer una visita a en Hagrid i a en Bec… l’Alacreu, vull dir —va dir, sense alè—. Heu passat un bon Nadal?

—Sí —va saltar en Ron—, i molt distret. En Rufus Scrim…

—Tinc una cosa per a tu, Harry —va dir l’Hermione, sense mirar en Ron i sense ni tan sols manifestar haver-lo sentit—. Ai, espereu, la contrasenya… Abstinència.

—Ni més ni menys —va dir la Senyora Grassa amb veu feble, i es va apartar per deixar-los el pas expedit.

—Què li passa? —va voler saber en Harry.

—Excessos nadalencs, pel que sembla —va dir l’Hermione, aixecant els ulls al cel en el moment que entraven en una sala comuna molt atapeïda—. Amb la seva amiga Violeta es van prendre tot el vi d’aquell quadre dels monjos borratxos que hi ha al corredor de l’aula d’Encanteris. Ara que hi penso…

Va remenar dintre la butxaca i en va treure un rotlle de pergamí amb la lletra d’en Dumbledore.

—Que bé —va dir en Harry, descargolant-lo i veient a l’acte que tenia la següent classe amb en Dumbledore aquella nit mateix—. Tinc moltes coses per explicar-li… i a tu també. Seiem…

En aquell moment, però, es va sentir un xisclet que sonava com «Bombonet!» i la Lavender Brown va sorgir del no-res i es va tirar als braços d’en Ron. A uns quants dels presents se’ls va escapar el riure; l’Hermione, per la seva banda, va deixar anar una riallada aguda i va dir:

—Allà baix hi ha una taula… Véns, Ginny?

—No, és que he quedat amb en Dean —va dir la Ginny, en un to que a en Harry no li va semblar gaire entusiasta. Deixant en Ron i la Lavender embolicats en una mena de combat vertical de lluita lliure, en Harry va anar-se’n amb l’Hermione cap a una taula que hi havia buida.

—Com t’ha provat el Nadal, doncs?

—Mira, bé —va dir, arronsant les espatlles—. No ha sigut res de l’altre món. I a casa del Bombonet què tal?

—Ara t’ho explico —va dir en Harry—. Escolta, Hermione, no podries fer un esforç…?

—No, no puc —va dir en to categòric—. I no m’ho tornis a demanar.

—M’imaginava que, després de Nadal…

—Va ser la Senyora Grassa qui es va prendre una bóta de vi de cinc-cents anys, Harry, no jo. Va, explica’m aquestes notícies tan importants que dius que tens.

Feia tanta cara d’enrabiada que en Harry no es va veure amb cor de portar-li la contrària, de manera que va deixar estar el tema d’en Ron i li va explicar tot el que havia sentit que es deien en Malfoy i l’Snape.

Quan va haver acabat, l’Hermione es va quedar una estona reflexionant i tot seguit va dir:

—No creus…?

—Que l’Snape feia veure que oferia ajuda a en Malfoy per induir-lo a explicar-li què fa?

—Sí, una cosa així —va dir l’Hermione.

—El pare d’en Ron i en Llopin també ho pensen —va dir en Harry amb disgust—. De totes maneres, això demostra de manera incontestable que en Malfoy en trama alguna; no ho pots negar, això.

—No, això no ho puc negar —va dir ella arrossegant la veu.

—I que obeeix ordres d’en Voldemort, com jo havia dit!

—Espera… Cap dels dos va arribar a esmentar el nom de Voldemort?

En Harry va arrufar el front, fent memòria.

—Ara no ho sé segur… Però sí que recordo que l’Snape va dir «el teu senyor…». Qui hauria de ser, si no?

—No ho sé —va dir l’Hermione, cavil·lant—. El seu pare, potser?

Va deixar vagar la mirada per la sala, amb aire reconcentrat, sense ni tan sols fixar-se en les pessigolles que la Lavender feia a en Ron.

—Com està en Llopin?

—No gaire bé —li va dir en Harry, i li va parlar de la missió que complia infiltrat entre els homes llop i dels problemes amb què es trobava—. Has sentit parlar d’en Fenrir Esquenagrisa?

—I tant! —va dir l’Hermione, amb un sobresalt—. I tu també!

—Quan? A Història de la Màgia? Saps perfectament que no escolto mai…

—No, a Història de la Màgia no; en Malfoy va amenaçar en Borgin que l’Esquenagrisa hi aniria! —va dir l’Hermione—. Quan érem a la ronda de Golallop; no te’n recordes? Va dir a en Borgin que era un vell amic de la família i que passaria per la botiga per comprovar que en Borgin feia el que havia de fer!

En Harry se la va quedar mirant amb la boca oberta.

—No hi havia pensat més! Doncs això demostra que en Malfoy és un cavaller de la mort. Com es podria posar en contacte amb l’Esquenagrisa, si no, per dir-li què ha de fer?

—Tot plegat és molt sospitós —va mussitar l’Hermione—. Si no és que…

—Vinga, va —va dir en Harry, exasperat—. Ara no hi busquis tres peus al gat!

—Home, sempre podria ser que fos una bravata sense fonament.

—Mira que arribes a ser reconsagrada! —va dir en Harry, remenant el cap—. Aviam qui acaba tenint raó… Hauràs d’acabar callant, Hermione, com els de la Conselleria. Perquè resulta que també vaig tenir una topada amb en Rufus Scrimgeour…

I van passar el vespre plàcidament dient fàstics del conseller d’Afers Màgics, perquè l’Hermione, igual que en Ron, opinava que, després de tot el que la Conselleria havia fet passar a en Harry l’any anterior, ara tenien molta barra de demanar-li ajuda.

El nou trimestre va començar l’endemà al matí amb una agradable sorpresa per als alumnes de sisè. Durant la nit havien penjat al tauler d’avisos de la sala comuna un gran cartell que deia:

CLASSES D’APARETRATGE

Si teniu disset anys, o els heu de complir abans del 31 d’agost o el 31 d’agost mateix, compliu les condicions per fer un curs d’aparetratge de dotze setmanes que serà impartit per un professor auxiliar de la Conselleria d’Afers Màgics.

Firmeu sisplau aquí sota si us hi voleu apuntar:

Preu: 12 galions.



En Harry i en Ron es van afegir a la colla d’alumnes que s’amuntegava al voltant de l’avís i esperava el torn per apuntar el seu nom a sota. En el moment que en Ron treia la ploma per firmar després de l’Hermione, la Lavender se li va acostar furtivament pel darrere, li va posar les mans davant dels ulls i va dir amb una cantarella:

—Aviam si endevines qui sóc, Bombonet!

Quan en Harry es va girar, l’Hermione ja s’allunyava a grans passes, i es va afanyar a atrapar-la perquè no tenia gens de ganes de quedar-se amb en Ron i la Lavender. Poc després d’haver travessat el forat del quadre, va tenir la sorpresa de veure que en Ron també venia, amb les orelles vermelles i cara de pomes agres. Sense obrir la boca, l’Hermione va forçar el pas i es va posar al costat d’en Neville.

—Aparetratge… Què et sembla? —va dir en Ron a en Harry, en un to que donava a entendre clarament que no volia que se li fes cap pregunta sobre el que havia passat—. Pot ser divertit, no?

—No sé què dir-te —va dir en Harry—. Potser és millor quan ho fas pel teu compte, però jo no m’ho vaig passar gaire bé quan en Dumbledore se’m va emportar.

—Tens raó; ja no hi pensava, que ja ho havies fet… Espero aprovar l’examen a la primera, com en Fred i en George —va dir en Ron amb expressió de neguit.

—En Charlie el va suspendre, per això, oi?

—Sí, però en Charlie és més corpulent que jo —va dir en Ron, separant els braços del cos com si fos un goril·la—, i per això en Fred i en George no se’n van riure gaire, si més no davant seu…

—Quan es pot fer l’examen?

—Així que hagis complert disset anys. Jo ja podria pel març!

—Sí, però aquí al castell no hi podries aparetre…

—Tant se val; així tothom sabria que puc aparetre si vull.

En Ron no era l’únic que estava il·lusionat amb l’aparetratge. Durant tot el dia hi va haver moltes converses sobre les classes que aviat farien; la cosa a què es donava més importància era a la possibilitat de desaparèixer i tornar a aparèixer a voluntat.

—Que guai serà, quan puguem… —va dir en Seamus, i va fer un esclafit de dits que tenia el significat de «desaparició»—. El meu cosí Fergus m’ho fa per fer-me enfadar i prou; ja veurà, quan m’hi pugui tornar… No tindrà ni un moment més de pau…

Mentre somiava despert amb aquest futur meravellós, va agitar la vareta amb una mica massa d’entusiasme i, en lloc de fer sorgir la font d’aigua pura que era el tema de la classe d’Encanteris d’aquell dia, va fer brollar un raig d’aigua com el d’una mànega que va rebotar al sostre i va encertar el professor Flitwick de ple a la cara.

—En Harry ja ha aparès —va dir en Ron a un Seamus avergonyit, quan el professor Flitwick ja s’havia eixugat amb un cop de vareta i havia castigat en Seamus a copiar «Sóc un bruixot, no sóc cap mico amb un bastó»—. En Dum… No sé qui se’l va emportar. Va fer un aparetratge paral·lel…

—Ostres! —va exclamar en Seamus amb un fil de veu, i ell, en Dean i en Neville van acostar una mica més l’orella per saber què se sentia quan s’aparetia. Durant el que quedava de dia, els alumnes de sisè no van parar d’estar a sobre d’en Harry perquè els descrivís la sensació que causava fer un aparetratge. Tots semblaven quedar fascinats, més que no desanimats, quan els explicava que era una cosa d’allò més desagradable, i encara responia a preguntes alambinades a tres quarts i cinc de vuit del vespre, quan es va veure obligat a mentir dient que havia de tornar un llibre a la biblioteca per poder escapolir-se i arribar a temps a la classe que tenia amb en Dumbledore.

Al despatx d’en Dumbledore hi havia els llums encesos, els retrats dels antics directors roncaven plàcidament dintre els marcs i el pensiu tornava a estar a punt sobre la taula. En Dumbledore hi tenia una mà a cada banda, la dreta tan negra i amb aspecte de cremat com sempre. No semblava que se li hagués curat gens, i en Harry, per enèsima vegada, va sentir curiositat per saber què devia haver-li causat aquella lesió tan aparatosa. Tot i així no ho va demanar, perquè en Dumbledore ja li havia dit que ho sabria quan fos el moment, i a més a més hi havia un altre assumpte sobre el qual volia parlar-li. Abans que en Harry tingués temps de dir-li res de l’Snape i en Malfoy, però, en Dumbledore se li va anticipar.

—M’han dit que per Nadal vas conèixer el conseller d’Afers Màgics…

—Sí —va dir en Harry—. No està gaire content de mi.

—No —va dir en Dumbledore amb un sospir—. I de mi tampoc. Hem de procurar no caure en el desànim, Harry, i continuar presentant batalla.

En Harry va fer una mitja rialla.

—Volia que digués a la comunitat bruixesca que la Conselleria fa una bona feina.

En Dumbledore va somriure.

—Va començar sent idea d’en Cornelius, això. Els últims dies de ser conseller, mogut pel seu afany d’aferrar-se al càrrec, va voler veure’s amb tu, amb l’esperança que li donaries suport…

—Després de tot el que va fer l’any passat? —va dir en Harry amb indignació—. Després d’allò de la professora Umbridge?

—Vaig dir a en Cornelius que no en traurien res, però quan va plegar la idea va quedar. Poques hores després del nomenament de l’Scrimgeour ens vam veure i em va demanar que organitzés una cita entre ell i tu…

—Així, van discutir per això! —va saltar en Harry—. El Periòdic Profètic en va parlar.

—El Periòdic Profètic informa sobre fets verídics de tant en tant —va dir en Dumbledore—, ni que sigui involuntàriament. Doncs sí, per això vam discutir. Pel que veig, però, en Rufus va acabar trobant la manera de coincidir amb tu.

—Em va acusar de ser «el seu gos fidel», professor.

—Que mal educat.

—Jo li vaig dir que sí que ho era.

En Dumbledore va obrir la boca per dir alguna cosa però la va tornar a tancar. Darrere en Harry, en Fawkes va deixar anar un crit baix, dolç i musical. En Harry, torbat, es va adonar que els ulls blavíssims d’en Dumbledore estaven humits, i va abaixar la vista. Quan en Dumbledore va acabar parlant, però, ho va fer amb veu segura.

—Això que acabes de dir m’ha arribat al cor, Harry.

—L’Scrimgeour volia saber on anava vostè quan no és a Hogwarts —va dir en Harry, encara amb la vista abaixada.

—Sí, això el té molt intrigat —va dir en Dumbledore, ara amb veu enriolada, cosa que va fer decidir en Harry a tornar a aixecar el cap—. Fins i tot ha intentat fer que em segueixin. Va ser molt divertit. Va fer que em seguís en Dawlish, cosa que trobo que va ser una mica lleig. Ja havia hagut d’embruixar en Dawlish una vegada, i, tot i saber-me molt greu, ho vaig haver de tornar a fer.

—Així, continuen sense saber on va —va dir en Harry, amb l’esperança d’obtenir més informació sobre aquell misteri, però en Dumbledore es va limitar a somriure mirant-lo per sobre de les seves ulleres en forma de mitja lluna.

—Sí, continuen sense saber-ho, i encara no ha arribat el moment perquè tu ho sàpigues. I ara, si no hi ha res més, ens hi hauríem de posar…

—Sí que hi ha res més, professor —va dir en Harry—. És una cosa d’en Malfoy i l’Snape.

—Del professor Snape, Harry.

—Perdó. Vaig sentir-los casualment a la festa del professor Llagot… Bé, de fet vaig seguir-los…

En Dumbledore va escoltar la narració d’en Harry amb expressió impassible. Quan en Harry va acabar es va quedar un moment en silenci, i tot seguit va dir:

—T’agraeixo molt que m’hagis explicat tot això, Harry, però t’aconsello que t’ho treguis del cap. No crec que tingui gaire importància.

—Que no té gaire importància? —va repetir en Harry, sense saber-se’n avenir—. Professor, que no s’adona…?

—Dotat com estic d’un cervell privilegiat, Harry, he entès tot el que m’has explicat i m’adono del que significa —va dir en Dumbledore, en un to una mica sec—. I podria ser que m’hagués adonat de més coses que tu. Et repeteixo que m’alegra molt que te m’hagis confiat, però t’asseguro que no m’has explicat res que em causi gens de neguit.

En Harry va guardar un silenci enfurismat, amb els ulls clavats en en Dumbledore. Què volia dir tot allò? Podia ser que en Dumbledore hagués encarregat realment a l’Snape que descobrís què feia en Malfoy? Si era així, en Dumbledore ja estava al corrent, per boca de l’Snape mateix, de tot el que en Harry li acabava d’explicar. O potser en Dumbledore estava preocupat de veritat pel que acabava de saber, però ho dissimulava?

—Així doncs —va dir en Harry, en un to de veu que volia ser educat i serè—, continua confiant en…?

—Ja em vaig avenir a respondre’t aquesta pregunta un dia —va dir en Dumbledore, d’una manera que deixava entendre que no s’avindria a respondre-l’hi novament—, i no he canviat de parer.

—Ja m’ho pensava —va dir una veu sorneguera. En Phineas Nigellus, com era d’esperar, només feia veure que dormia, però en Dumbledore no li va fer cas.

—I ara, Harry, insisteixo, ens hi hauríem de posar d’una vegada. Aquest vespre tinc coses més importants que aquesta per comentar-te.

En Harry va callar, revoltat. Què passaria si es negava a canviar de tema, si insistia a acusar en Malfoy? Com si hagués llegit el pensament a en Harry, en Dumbledore va remenar el cap.

—Ai, Harry, que sovint que passen aquestes coses, fins i tot entre els millors amics! Tant l’un com l’altre creuen que el que tenen per dir és més important que qualsevol cosa que els pugui adduir l’altre!

—Jo no penso que el que vostè tingui per dir-me no sigui important, professor —va dir en Harry, tot tibat.

—I tens raó, perquè ho és —va dir en Dumbledore amb determinació—. Avui tinc dos records més per ensenyar-te, tots dos obtinguts amb gran esforç; i el segon és, em fa l’efecte, el més important de tots els que he aconseguit arreplegar.

En Harry no hi va respondre res; continuava sentint-se disgustat pel poc cas que en Dumbledore havia fet de la confidència que li acabava de transmetre, però veia que no en trauria res de voler continuar discutint-ne.

—Si aquest vespre hem quedat —va dir en Dumbledore, amb veu sonora— és per reprendre la història d’en Tod Rodlel, que a l’última classe vam deixar a punt de començar els seus estudis a Hogwarts. Segur que recordes com el va emocionar saber que era un bruixot, que no va voler que jo l’acompanyés a la ronda d’Alla i que jo el vaig advertir que un cop a l’escola no se li toleraria que continués robant.

»Doncs bé; el cas és que va començar el curs escolar i va arribar en Tod Rodlel, un noi reservat amb uniforme de segona mà, que es va posar a la cua amb els altres alumnes de primer per passar la tria. Va ser assignat a la residència de Slytherin quasi en el mateix moment que el barret que tria li va tocar el cap —va continuar en Dumbledore, assenyalant amb la mà ennegrida el prestatge de sobre seu on hi havia el barret que tria, vetust i immòbil—. Una cosa que no sé dir és quant temps va trigar en Tod a saber que el cèlebre fundador de la seva residència era capaç de parlar a les serps; potser ho va saber aquella nit mateix. En tot cas, descobrir-ho el devia omplir d’entusiasme, i devia fer-lo sentir-se més important encara.

»Tot i així, si es va dedicar a fer por o a impressionar els companys de Slytherin amb exhibicions de reptilià a la sala comuna, el professorat no en va arribar a tenir notícia. En cap moment no es va manifestar gens arrogant ni agressiu. Com que era un noi orfe molt agraciat i excepcionalment dotat, no va resultar estrany que atragués l’atenció i la simpatia del professorat pràcticament a partir del moment que va arribar. Es mostrava educat, tranquil i àvid de coneixements. Quasi tots vam tenir una primera impressió d’ell molt favorable.

—No els va explicar, professor, com era quan el va conèixer a l’orfenat? —va voler saber en Harry.

—No. Tot i que no va manifestar sentir gens ni mica de remordiment, hauria pogut ser que es penedís de la seva conducta anterior i estigués disposat a passar full. I jo vaig decidir donar-li un marge de confiança.

En Dumbledore va callar i es va quedar mirant amb aire inquisitiu en Harry, que havia obert la boca per parlar. També en aquest cas en Dumbledore manifestava la seva inclinació a confiar en les persones, tot i l’evidència palmària que no ho mereixien! Però de cop en Harry va recordar una cosa…

—Però vostè no hi acabava de confiar, no? Perquè ell em va dir… El Tod Rodlel que va sortir d’aquell diari va dir: «En Dumbledore mai no va mostrar per mi la simpatia que em mostraven els altres professors».

—Diguem que no donava per segur que fos digne de confiança —va dir en Dumbledore—. Com ja et vaig dir l’altre dia, havia decidit no treure-li l’ull de sobre, i així ho vaig fer. No et negaré que, al començament, aquesta vigilància no va donar gaire fruit. Amb mi era molt reservat; estic convençut que pensava que, amb l’emoció d’haver descobert la seva veritable identitat, m’havia obert una mica massa el cor. A partir d’aleshores va anar amb molt de compte de no tornar a revelar els seus sentiments, però ja era tard per ocultar tot el que l’entusiasme li havia fet dir o el que la senyora Cole m’havia confiat. Tot i així, va tenir la sensatesa de no voler-me seduir tal com havia seduït molts dels meus col·legues.

»A mesura que va anar passant cursos va reunir al seu voltant un grup d’amics fidels; en deia amics a falta d’un terme més apropiat, perquè, com ja et vaig comentar, és segur que en Tod Rodlel no sentia estimació per cap d’ells. Aquest grup tenia, entre l’alumnat de l’escola, una aura lúgubre. Eren una colla d’allò més bigarrada: una barreja de febles que buscaven protecció, ambiciosos que volien tenir la seva part de glòria i de malànimes que se sentien atrets per un líder que els podia ensenyar formes més refinades de crueltat. En definitiva, eren els precursors dels cavallers de la mort, fins al punt que alguns van convertir-se en els primers cavallers de la mort després d’haver sortit de Hogwarts.

»Com que en Tod Rodlel els controlava rígidament, no se’ls va enxampar mai cometent cap malesa, però els set anys que van passar a Hogwarts van estar marcats per uns quants incidents esfereïdors amb els quals no se’ls va poder relacionar mai. El més greu d’aquests incidents va ser, sens dubte, l’obertura de la cambra secreta, que va acabar amb la mort d’una alumna, i del qual va ser acusat injustament en Hagrid, com molt bé saps.

»No he sigut capaç de trobar gaires records d’en Tod Rodlel a Hogwarts —va dir en Dumbledore, posant la mà eixarreïda sobre el pensiu—. Pocs dels que el van conèixer en aquella època estan ara disposats a parlar d’ell; tenen massa por. El que en sé, ho vaig descobrir quan ell ja no era a Hogwarts, després d’una recerca molt laboriosa durant la qual vaig anar localitzant les poques persones que sabia que podria induir a parlar, vaig dedicar-me a estudiar antics documents i vaig fer preguntes tant a testimonis muggles com a bruixots.

»La gent que vaig aconseguir fer parlar em va explicar que en Rodlel estava obsessionat per la seva ascendència. És una cosa ben comprensible, per descomptat; havia crescut en un orfenat i és natural que volgués saber com hi havia anat a parar. Pel que sembla, va buscar en va algun rastre d’en Tod Rodlel pare als escuts de la sala de trofeus, a les llistes de delegats dels arxius de l’escola i fins i tot als llibres d’història de la bruixeria. Al final va haver d’acabar acceptant que el seu pare no havia posat mai els peus a Hogwarts. Crec que va ser aleshores que va renunciar al seu nom per sempre, va adoptar la identitat de Lord Voldemort i va emprendre les seves recerques sobre la seva família materna, la família d’aquella mare que sempre havia menyspreat perquè, com segur que recordes, no podia veure-la com a bruixa havent com havia sucumbit a la humana i vergonyosa feblesa de la mort.

»L’única pista que tenia per començar a investigar era el nom de Morvosc, que sabia, pel que li havien dit els qui dirigien l’orfenat, que era com es deia el pare de la seva mare. Al final, després d’àrdues consultes a llibres antics sobre nissagues de bruixots, va descobrir que encara existia una línia de l’estirp dels Slytherin. L’any que complia setze anys, a l’estiu, va deixar l’orfenat, on havia anat tornant al final de cada curs, per anar a trobar els seus parents de la banda Gaunt. I ara, Harry, si tens la bondat d’aixecar-te…

En Dumbledore es va posar dret, i en Harry va veure que, com les altres vegades, tenia a la mà una ampolleta de vidre que contenia un record arremolinat de color de nacre.

—Vaig tenir molta sort d’obtenir-lo, aquest —va dir, mentre abocava aquell fluid lluent al pensiu—. Ho entendràs quan l’hàgim viscut. Som-hi?

En Harry es va acostar al recipient de pedra i va inclinar-se dòcilment fins que la cara va travessar la superfície del record. Tot seguit va experimentar aquella sensació familiar de caure en el no-res, i de cop va arribar en un àmbit molt fosc que tenia un terra brut de lloses de pedra.

Quan va acabar reconeixent el lloc on era, ja tenia en Dumbledore dret al seu costat. Era la llar dels Gaunt, i a en Harry li va semblar el lloc més sòrdid que havia vist mai. El sostre era un atapeïment de teranyines, i el terra tenia un dit de porqueria; sobre la taula, entre un munt d’olles plenes de crostisser, hi havia menjar florit o en descomposició. L’única font de claror era una espelma carregada de regalims que hi havia als peus d’un home amb una cabellera i una barba tan llargues que en Harry no li distingia ni els ulls ni la boca. Estava escarxofat en una butaca a la vora del foc, i per un moment en Harry va pensar que no fos mort. De cop, però, es va sentir un truc fort a la porta, i l’home es va despertar amb un sobresalt, amb una vareta a la mà dreta i un punyal curt a l’esquerra.

La porta es va obrir amb un grinyol. Al llindar, sostenint un fanal de mà antic, va aparèixer un noi que en Harry va reconèixer a l’acte; un noi alt, ben plantat, de pell blanca i cabells negres: en Voldemort adolescent.

En Voldemort va passejar la mirada per aquell catau, i de cop va descobrir l’home de la butaca. Es van quedar un moment mirant-se, fins que l’home es va aixecar amb vacil·lació, tombant i fent picar entre elles totes les ampolles buides que tenia escampades per terra.

—Tu? —va exclamar—. Com pot ser?

I es va abalançar tentinejant sobre en Tod Rodlel, brandant la vareta i el punyal.

—Quiet.

En Tod Rodlel havia parlat en reptilià. L’home va topar contra la taula i va fer caure a terra amb estrèpit unes quantes olles plenes de floridura. Va quedar mirant-se en Tod Rodlel. Tots dos van quedar amb els ulls clavats l’un en l’altre, enmig d’un silenci prolongat que l’home va acabar trencant.

—El parles?

—Sí, el parlo —va dir en Tod Rodlel. Va acabar d’entrar a l’habitació, i va deixar que la porta es tanqués de cop darrere seu. En Harry no va poder evitar sentir una admiració envejosa per l’absoluta falta de por d’en Voldemort. La cara li expressava repugnància i prou, o potser també decepció.

—On és en Morvosc? —va demanar.

—És mort —va dir l’home—. Es va morir fa anys.

En Tod Rodlel va arrufar el nas.

—Qui ets tu, doncs?

—Sóc en Morfí, jo.

—El fill d’en Morvosc?

—Qui, sinó?

En Morfí es va enretirar els cabells de la cara llardosa per veure en Tod Rodlel més bé, i en Harry es va adonar que a la mà dreta portava l’anell amb la pedra negra d’en Morvosc.

—Em pensava que eres aquell muggle —va dir en Morfí amb un xiuxiueig—. T’hi assembles molt, a aquell muggle.

—Quin muggle? —va dir en Tod Rodlel en to brusc.

—Aquell de qui la meva germana es va encapritxar, aquell que viu al casal de l’altra banda —va dir en Morfí, i va escopir d’improvís a terra, entre tots dos—. Ets clavat que ell, que en Rodlel. Però ara ell ja és gran, és clar. És més gran que tu, ben mirat…

En Morfí feia cara de no saber-se’n avenir, i va tentinejar una mica, agafat encara a la vora de la taula per mantenir l’equilibri.

—Va acabar tornant, ves per on —va afegir absurdament.

En Voldemort mirava en Morfí fixament, com si estudiés el següent pas a fer. Al final se li va acostar una mica més i va dir:

—En Tod Rodlel és aquí?

—Sí; la va acabar deixant. Li va estar bé; per què es casava amb aquest desgraciat! —va dir en Morfí, escopint a terra una altra vegada—. I a sobre ens va robar quan se’n va anar. On és, si es pot saber el collaret dels Slytherin?

En Voldemort no va respondre. A en Morfí se li havien tornat a encendre les sangs; va brandar el punyal i va exclamar:

—Ens va ben deshonrar aquella mala pècora! I qui ets tu, ben mirat, per venir aquí a fer preguntes? Ja n’hi ha prou; ja n’hi ha prou…

Va desviar la mirada, fent tentines, i en Voldemort va avançar. En el moment que ho feia, va caure sobre l’habitació una foscor estranya, que va apagar el fanal d’en Voldemort i l’espelma d’en Morfí, que ho va apagar tot…

En Dumbledore va estrènyer fort el braç d’en Harry amb tots els dits de la mà i van tornar-se’n planant cap al present. Després d’aquella foscor impenetrable, la càlida claror daurada del despatx d’en Dumbledore va enlluernar en Harry.

—Ja està? —va dir en Harry en arribar—. Què ha passat? Per què s’ha tornat tot fosc?

—Perquè en Morfí va oblidar tot el que va passar a partir d’aquell moment —va dir en Dumbledore, convidant en Harry a seure amb un gest de la mà—. Quan l’endemà al matí es va despertar, estava estirat a terra, a casa seva, tot sol, sense l’anell d’en Morvosc.

»Mentrestant, al poble de Laforqueta, una minyona corria pel carrer major dient a crits que a la sala d’estar de casa els amos hi havia tres cossos estesos: els d’en Tod Rodlel pare, la seva mare i el seu pare.

»Les autoritats muggles estaven desconcertades. Que jo sàpiga, encara avui desconeixen com es van morir els Rodlel, perquè el malefici de la mort no acostuma a deixar senyals de lesions… amb l’excepció que tinc aquí al meu davant —va afegir en Dumbledore, assenyalant la cicatriu d’en Harry amb un gest del cap—. La Conselleria, en canvi, va saber de seguida que havia sigut un assassinat comès per un bruixot. També sabien que al vessant oposat de casa els Rodlel hi vivia un bruixot que no podia veure els muggles, i que a més a més de no poder-los veure ja havia estat a la presó per haver agredit un dels assassinats.

»La Conselleria, per tant, va citar en Morfí. No van haver ni d’interrogar-lo ni de recórrer al veritasèrum o a la legilimència; de seguida va reconèixer haver comès l’assassinat, donant detalls que només l’assassí podia saber. Va dir que s’enorgullia d’haver mort aquells muggles, i que feia anys que havia estat esperant aquell moment. Va lliurar la vareta, que tot seguit es va comprovar que era la que s’havia utilitzat per matar els muggles. I va deixar que se l’enduguessin cap a Azkaban sense oferir gens de resistència. L’única cosa que el tenia trasbalsat era que l’anell del seu pare hagués desaparegut. «Em matarà per haver perdut el seu anell», no parava de dir als seus guardians. «Em matarà per haver perdut el seu anell». I això, pel que sembla, és tot el que va dir a partir d’aquell dia. Va passar la resta dels seus dies a Azkaban, lamentant la pèrdua de l’última relíquia familiar d’en Morvosc, i actualment està enterrat al costat de la presó, juntament amb tots els altres infeliços que han expirat rere les seves parets.

—Així, en Voldemort va robar la vareta a en Morfí i la va fer servir ell? —va dir en Harry, redreçant-se a la cadira.

—Ni més ni menys —va dir en Dumbledore—. No tenim cap record que ens ho mostri, però crec que podem conjecturar què va passar. En Voldemort devia estabornir el seu tiet amb un conjur, devia agafar-li la vareta i devia córrer cap al «casal de l’altra banda» de la vall. Allà devia matar el muggle que havia abandonat la seva mare bruixa i, de passada, els seus avis muggles, estroncant així els últims membres de la innoble família Rodlel i venjant-se del pare que no l’havia volgut. Tot seguit va tornar a la cofurna dels Gaunt, va fer un laboriós encanteri per introduir un fals record al pensament del seu tiet, va deixar la vareta d’en Morfí al costat del seu propietari inconscient, es va apoderar de l’anell antic que portava i se’n va anar.

—I en Morfí no va saber mai que ell no ho havia fet?

—No —va dir en Dumbledore—. Com t’acabo d’explicar, va confessar-ho tot ufanant-se d’haver-ho fet.

—Però el record de veritat que acabem de veure també el va tenir sempre al cap!

—Sí, però vaig haver de fer un gran esforç de legilimència per arrencar-l’hi —va dir en Dumbledore—, i ningú es va preocupar per furgar en el pensament d’en Morfí un cop va haver confessat haver comès els assassinats. Vaig tenir l’oportunitat, però, de visitar en Morfí quan faltaven poques setmanes perquè es morís, en una època en què intentava descobrir tot el que pogués sobre el passat d’en Voldemort. Obtenir aquest record em va costar molt. Vaig intentar fer-lo servir per aconseguir que deixessin sortir en Morfí d’Azkaban; però, abans que la Conselleria es pronunciés, en Morfí es va morir.

—Però com és que la Conselleria no es va adonar que en Voldemort havia fet tot això a en Morfí? —va demanar en Harry amb ràbia—. Encara era menor d’edat, aleshores, no? Em pensava que la sabien detectar, la màgia practicada per un menor d’edat!

—Tens tota la raó; la saben detectar, però no poden saber qui l’ha fet. No te’n recordes, d’aquella vegada que la Conselleria et va acusar d’haver fet el sortilegi de suspensió, quan en realitat qui el va fer va ser…?

—En Dobby —va remugar en Harry, dolgut encara per aquella injustícia—. Així, si ets menor d’edat i fas un encanteri a casa d’una bruixa o d’un bruixot adult, la Conselleria no té manera de saber-ho?

—En tot cas, segur que no sabran dir qui ha fet l’encanteri —va dir en Dumbledore, somrient una mica de veure com la indignació es pintava a la cara d’en Harry—. Compten que els pares de la bruixa o del bruixot sabran fer creure els fills dintre la llar.

—Això és una bestiesa —va replicar en Harry—. Ja es veu què ha passat en aquest cas; ja es veu què li va passar a en Morfí!

—Estic totalment d’acord amb tu —va dir en Dumbledore—. Fos com fos en Morfí, no mereixia una mort com la que va tenir, culpat per uns assassinats que no va cometre. Però va, que es comença a fer tard, i m’agradaria que veiessis un altre record abans que te’n vagis…

En Dumbledore es va treure un altre flascó de vidre d’una butxaca interior i en Harry va callar de cop, perquè va recordar que en Dumbledore havia dit que era el més important dels que havia arreplegat. En Harry es va fixar que el contingut costava més de caure al pensiu, com si hagués pres; podia ser que els records es fessin malbé?

—Amb aquest no hi estarem gaire —va dir en Dumbledore quan va haver acabat de buidar el flascó—. No te n’adonaràs que ja tornarem a ser aquí. Vinga, tornem-nos a ficar al pensiu…

I en Harry va tornar a travessar aquella superfície platejada, per anar a espetegar aquesta vegada davant d’un home que va reconèixer a l’acte.

Era l’Horaci Llagot, però molt més jove. En Harry estava tan acostumat a veure’l amb el cap pelat que va quedar desconcertat per la imatge d’aquell Llagot amb una llustrosa i atapeïda mata de cabells rossa. Semblava que portés perruca, però a la coroneta ja tenia una clariana lluent de la mida d’un galió. El bigoti, no tan espès com el que ara portava, era d’un to ros fosc. No estava tan botit com l’Horaci Llagot que en Harry coneixia, però els botons daurats de l’armilla tota brodada que portava ja li tibaven força. Els peus, petits, els tenia sobre un puf de vellut, i seia còmodament en una poltrona, amb una copa de vi en una mà i amb l’altra remenant dintre una caixa de pinya caramel·litzada.

En Harry va girar el cap quan en Dumbledore se li va plantar al costat, i va veure que eren al despatx del professor Llagot. Al voltant del professor Llagot hi havia una colla de nois, tots asseguts en butaques més dures que la seva, i tots de quinze o setze anys. En Harry va reconèixer en Tod Rodlel a l’acte. Era el que tenia les faccions més agraciades, i el que semblava sentir-s’hi més de gust. Tenia la mà dreta abandonada sobre el braç de la seva butaca. En Harry, amb un sobresalt, va veure que portava l’anell daurat i negre d’en Morvosc; això volia dir que ja havia assassinat el seu pare.

—Professor, és veritat que la professora Xiroia plega? —va demanar en Tod Rodlel.

—Tod, no t’ho diria ni que ho sabés —va dir el professor Llagot, apuntant en Tod Rodlel amb un dit reprovador recobert de sucre, però amb una picada d’ull que desmentia el gest—. Més aviat m’agradaria saber a mi d’on treus aquestes informacions, nano, perquè estàs més al corrent de tot que bona part del professorat.

En Tod Rodlel va somriure, mentre els altres nois esclafien una rialla i li dirigien mirades d’admiració.

—Entre la misteriosa traça que tens per saber coses que no hauries de saber, i la manera com saps adular la gent (per cert, gràcies per la pinya, perquè realment és una de les coses de menjar que m’agraden més)…

En el moment que uns quants dels nois celebraven el comentari amb una rialleta, va passar una cosa molt estranya. Tota l’habitació va quedar inundada de cop per una boira blanca molt espessa, que a en Harry li va impedir veure res tret de la cara d’en Dumbledore, que era al seu costat mateix. De cop va deixar-se sentir la veu del professor Llagot a través de la boira, exageradament sonora i forta: «Acabaràs malament, nano, ves què et dic».

La boira va escampar tan de cop com s’havia format, però cap dels presents hi va fer al·lusió ni tampoc va fer cara que hagués passat res extraordinari. Sorprès, en Harry va mirar tot al seu voltant en el moment que un petit rellotge daurat de sobre la taula del professor Llagot tocava les onze.

—Valga’m Déu! Ja és aquesta hora? —va dir el professor Llagot—. Us en haureu d’anar, nois, perquè si no encara us la carregareu. Lestrange, vull el treball demà, o l’hauré de castigar. I vostè igual, Avery.

El professor Llagot es va aixecar amb esforç de la poltrona i va anar a deixar la copa buida sobre la taula mentre els alumnes sortien del despatx. En Tod Rodlel, però, es va quedar ressagat. En Harry va pensar que ho feia expressament, potser perquè volia quedar-se sol al despatx amb el professor.

—Va, Tod, afanya’t —va dir el professor Llagot, que en tombar-se havia vist que encara hi era—. No voldria que t’enxampessin fora del llit a aquestes hores, i més sent delegat…

—Professor, li volia demanar una cosa.

—Doncs demana, nano, demana…

—M’agradaria que em digués què sap sobre… horricreus.

I va tornar a passar el mateix de feia un moment: una boira espessa va inundar l’habitació, i en Harry va deixar de veure tant en Tod Rodlel com el professor Llagot; només veia en Dumbledore, somrient amb serenor al seu costat. De cop va tornar a ressonar la veu del professor Llagot, igual que abans: «No sé res dels horricreus, i no te’n diria res ni que en sabés alguna cosa! I ara vés-te’n immediatament. I que no torni a sentir-te’n parlar!».

—Això és tot —va dir en Dumbledore plàcidament al costat d’en Harry—. Ens n’hem d’anar.

I en Harry va notar que els peus li deixaven de tocar a terra i que, passat un instant, els tornava a tenir sobre la catifa del despatx d’en Dumbledore.

—Ja està? —va dir en Harry, tot parat.

En Dumbledore havia dit que aquell era el record més important de tots, però ell no veia què tenia d’important. Certament, que hagués aparegut aquella boira i que ningú semblés haver-la percebut era una cosa estranya; però, a part d’això, l’única cosa que havia passat era que en Tod Rodlel havia fet una pregunta i no n’havia obtingut una resposta.

—Com et deus haver adonat —va dir en Dumbledore, tornant-se a acomodar a la seva cadira—, es tracta d’un record blindat.

—Blindat? —va repetir en Harry mentre ell també es tornava a asseure.

—Efectivament —va dir en Dumbledore—. El professor Llagot ha alterat els seus records.

—I per què ho ha fet?

—M’imagino que perquè s’avergonyeix del que recorda —va dir en Dumbledore—. Ha volgut transformar el record per donar més bona imatge de si mateix, esborrant les parts que no desitja que jo vegi. Com et deus haver adonat, ho ha fet d’una manera molt barroera, i això és bo, perquè així continuem tenint el record de veritat sota les alteracions.

»Això em porta a demanar-te, Harry, que em facis uns deures per primera vegada. Hauràs de persuadir el professor Llagot perquè et reveli el record autèntic, que segur que serà la dada més valuosa de què disposarem.

En Harry se’l va quedar mirant.

—Però segur que em necessita, professor? —va dir, en un to tan respectuós com va poder—. Bé podria recórrer a la legilimència, o al veritasèrum…

—El professor Llagot és un bruixot molt expert que segur que preveu tant una possibilitat com l’altra —va dir en Dumbledore—. És molt més destre en oclumència que el pobre Morfí Gaunt, i m’estranyaria que no portés a sobre un antídot contra el veritasèrum des del dia que el vaig forçar perquè em donés aquest simulacre de record.

»No; trobo que seria una bestiesa voler arrencar la veritat al professor Llagot a la força, i que ens faria més mal que bé. No vull pas que deixi Hogwarts. Però en canvi té les seves febleses, com tothom, i crec que tu ets l’única persona capaç de vèncer les seves defenses. És molt important que obtinguem el record autèntic, Harry; fins a quin punt és d’important, però, no ho sabrem fins que no l’hàgim vist complet. Apa, molta sort… i bona nit.

Una mica contrariat per aquell comiat tan brusc, en Harry es va afanyar a aixecar-se.

—Bona nit, professor.

Ja a fora, en el moment que tancava la porta, va sentir clarament que en Phineas Nigellus deia:

—No em sembla que aquest marrec se’n pugui sortir més bé que tu, Dumbledore.

—No esperava pas que t’ho semblés, Phineas —li va respondre en Dumbledore, i en Fawkes va deixar anar un altre dels seus crits greus i melodiosos.





18. Sorpreses d’aniversari


L’endemà, en Harry va revelar a en Ron i a l’Hermione la missió que en Dumbledore li havia encomanat, però per separat, perquè l’Hermione continuava negant-se a estar en companyia d’en Ron més que el temps necessari per adreçar-li una mirada de menyspreu.

En Ron va opinar que segurament en Harry no tindria cap mena d’entrebanc amb el professor Llagot.

—Et té en un pedestal —va dir mentre esmorzaven, gesticulant amb una forquilla carregada d’ou ferrat—. No et negarà res, home; si ets el seu campió de Pocions… Queda’t aquesta tarda a l’aula després de classe i demana-l’hi.

L’Hermione, en canvi, ho veia més pelut.

—Segur que està decidit a ocultar com sigui el que va passar, si en Dumbledore no l’hi ha pogut arrencar —va dir en veu baixa mentre eren tots dos al pati nevat i desert a l’hora de l’esbarjo—. Horricreus… Horricreus… No n’havia sentit parlar mai…

—No?

En Harry es va sentir decebut; havia tingut l’esperança que l’Hermione seria capaç de donar-li alguna pista sobre el que eren els horricreus.

—Deuen correspondre a un nivell de màgia negra superior, perquè si no no s’explica que en Voldemort volgués saber-ne coses. Crec que serà difícil obtenir-ne informació, Harry; hauràs d’anar amb molt de compte amb la manera com ho planteges al professor Llagot, preparar-te alguna estratègia…

—En Ron opina que m’hauria de quedar a l’aula aquesta tarda després de Pocions…

—Ah; si en Bombonet pensa això, fes-ho —va dir l’Hermione, sulfurant-se de cop—. Quan s’ha equivocat, en Bombonet, en els seus judicis?

—Hermione, no podries…?

—No! —va exclamar amb irritació, i se’n va anar d’una revolada, deixant en Harry sol i amb neu fins als turmells.

Últimament les classes de Pocions eren força desagradables de passar, perquè en Harry, en Ron i l’Hermione havien de compartir taula. Aquell dia, l’Hermione va moure la marmita de lloc per poder ser a prop de l’Ernie, i es va desinteressar del tot d’en Harry i d’en Ron.

—Què li has fet? —va dir en Ron en veu baixa a en Harry, mirant el perfil altiu de l’Hermione.

Abans que en Harry li pogués respondre, però, el professor Llagot va reclamar silenci des de la part anterior de l’aula.

—Calleu, sisplau; calleu! Vinga, afanyeu-vos, que avui tenim molta feina per fer. Qui me la sap enunciar, la tercera llei de Golpalott? La senyoreta Granger, evidentment!…

L’Hermione va recitar de pressa:

—La tercera llei de Golpalott diu que l’antídot per a una combinació de verins ha de ser equivalent a la suma dels antídots de cada un dels components per separat.

—Exacte! —va exclamar satisfet el professor Llagot—. Deu punts per a Gryffindor! Doncs bé, si acceptem la tercera Llei de Golpalott com a certa…

En Harry va haver d’acceptar la paraula del professor Llagot conforme la tercera llei de Golpalott era certa, perquè no n’havia entès res. Igualment, no va semblar que ningú a banda de l’Hermione seguís el que el professor Llagot va dir a continuació:

—… cosa que comporta, naturalment, que, presumint que hàgim aconseguit identificar correctament els ingredients de la poció per mitjà del sortilegi revelador d’Escarpí, el nostre objectiu principal no és la tasca relativament senzilla de triar els antídots corresponents a aquests ingredients i prou, sinó de trobar aquell excipient que, per mitjà d’un procés gairebé alquímic, transformarà aquests elements heterogenis…

En Ron seia al costat d’en Harry amb la boca entreoberta, fent gargots al seu nou llibre d’Elaboració de pocions sense adonar-se’n. En Ron no es recordava mai que ja no podia comptar amb l’Hermione perquè li tragués les castanyes del foc cada vegada que no entenia el que es deia a classe.

—… de manera que ara —va acabar el professor Llagot— cada un agafarà un d’aquests flascons que tinc aquí a la taula. Haureu de crear un antídot per al verí que conté abans que s’acabi la classe. Que us vagi bé, i no us descuideu de posar-vos els guants protectors!

L’Hermione ja s’havia aixecat del tamboret per acostar-se a la taula del professor Llagot abans que cap dels altres companys hagués entès que era hora de posar-se a treballar, i quan en Harry, en Ron i l’Ernie van tornar a la taula ella ja havia abocat el contingut del seu flascó a la marmita i encenia el foc.

—Llàstima que en això el príncep no et pugui ajudar gaire, Harry —va dir l’Hermione en to alegre, redreçant-se al seient—. Aquesta vegada s’han d’entendre els principis que hi intervenen. Aquí no hi val fer trampes ni tirar pel dret!

Empipat, en Harry va destapar el verí que havia agafat del despatx del professor Llagot, que tenia un color rosa llampant, el va abocar a la marmita i va encendre el foc. No tenia ni idea del que havia de fer a continuació. Va mirar de reüll en Ron, que semblava un estaquirot, acostumat com estava fins aleshores a copiar tot el que feia en Harry.

—Segur que el príncep no té cap orientació? —va mussitar en Ron a en Harry.

En Harry va agafar el seu fidel exemplar d’Elaboració de pocions i va obrir-lo pel capítol d’antídots. Hi sortia la tercera llei de Golpalott, enunciada idènticament a com l’Hermione l’havia recitat, però cap nota aclaridora escrita pel príncep que expliqués què volia dir. Segur que el príncep, com l’Hermione, no havia tingut cap problema per entendre-ho.

—Res —va dir en Harry en to lúgubre.

En aquells moments l’Hermione agitava la vareta amb energia sobre la seva marmita. Per desgràcia, no van poder descobrir la fórmula que utilitzava perquè l’Hermione havia agafat tanta traça a fer sortilegis no verbals que no tenia necessitat de pronunciar-los en veu alta. L’Ernie Macmillan, en canvi, murmurava Specialis revelo! de cara a la marmita, que sonava força convincent, i en Harry i en Ron es van afanyar a imitar-lo.

A en Harry no li va caldre gaire estona per adonar-se que la seva reputació com a millor elaborador de pocions s’ensorrava per moments. El professor Llagot havia donat una ullada carregada d’il·lusió a la seva marmita durant la primera ronda que feia a la masmorra, predisposat a prorrompre en exclamacions admirades com solia fer sempre, però s’havia afanyat a retirar el cap, estossegant, sufocat per l’olor d’ous podrits que desprenia. L’Hermione no hauria pogut fer una expressió més satisfeta; no li perdonava que li hagués passat la mà per la cara a cada classe de Pocions. En aquells moments decantava els ingredients del verí, un cop separats misteriosament, en deu flascons de vidre diferents. Més per evitar aquella visió mortificant que per cap altra cosa, en Harry va posar-se a mirar el llibre del mig príncep i va passar unes quantes pàgines amb una energia innecessària.

I de cop ho va veure, gargotejat al costat d’una llarga llista d’antídots:

Que s’empassin un betzoar.

En Harry es va quedar un moment amb els ulls clavats en aquella frase. Hauria jurat que feia molt temps li havien parlat dels betzoars. No era l’Snape, que n’havia dit alguna cosa a la primera classe que els havia fet de Pocions? «Una pedra que es troba a l’estómac de la cabra i que protegeix de la majoria de verins».

No era una resposta al problema de Golpalott, i, si hagués continuat l’Snape de professor, en Harry no hauria gosat fer-ho, però la situació exigia prendre mesures dràstiques. Va córrer cap a l’armari de material i va posar-s’hi a remenar, enretirant banyes d’unicorn i manats d’herbes seques, fins que va trobar, al fons de tot, una capseta on hi havia escrita a mà la paraula «Betzoars».

Va obrir la capseta en el moment que el professor Llagot deia en veu alta:

—Us queden dos minuts!

A dintre la capseta hi havia un grapat d’objectes marrons bonyeguts, que semblaven més un ronyó assecat que no una pedra. En Harry en va agafar un, va tornar la capseta a l’armari i va córrer una altra vegada cap a la marmita.

—Se us ha acabat el temps! —va exclamar el professor Llagot en to animat—. Vinga, aviam què heu fet! Què, Blaise, quina sorpresa em tens reservada?

Tranquil·lament, el professor Llagot va anar fent el volt per tota l’aula, examinant els diferents antídots. Ningú havia enllestit la feina, tot i que l’Hermione encara pretenia afegir algun ingredient més a la seva ampolleta abans que el professor Llagot arribés. En Ron havia acabat claudicant, i es limitava a evitar respirar els vapors pútrids que sortien de la seva marmita. En Harry esperava, estrenyent el betzoar amb la mà suada.

El professor Llagot va arribar per fi a la seva taula. Va ensumar la poció de l’Ernie i va passar a la d’en Ron amb una ganyota a la cara. A la marmita d’en Ron quasi ni s’hi va abocar; va recular a l’acte, fent cara de fàstic.

—I tu, Harry —va dir—, amb què em sorprendràs avui?

En Harry va allargar la mà, amb el betzoar a la palma.

El professor Llagot va quedar-s’ho mirant deu segons de rellotge. En Harry va tenir por, per un moment, que comencés a clavar-li crits. De cop, però, el professor Llagot va tirar el cap enrere i va esclatar a riure.

—Quina barra que tens, nano! —va exclamar, agafant el betzoar i sostenint-lo enlaire perquè tota la classe el pogués veure—. Noi, ets com la teva mare… Però no et puc dir que no tinguis raó; un betzoar obraria com un antídot amb cada una d’aquestes pocions!

L’Hermione, que tenia la cara amarada de suor i sutge a la punta del nas, va quedar blanca. El seu antídot inacabat, que incloïa cinquanta-dos ingredients, entre els quals un floc dels seus cabells, feia xup-xup darrere el professor Llagot, que només tenia ulls per a en Harry.

—I se t’ha acudit a tu solet, això del betzoar, oi, Harry? —li va demanar l’Hermione estrenyent les dents.

—Aquest és el temperament que ha de tenir un autèntic elaborador de pocions! —va dir el professor Llagot amb entusiasme, abans que en Harry pogués respondre—. És igual que la seva mare, que tenia una aptitud innata per fer pocions; segur que ho ha heretat de la Lily. Sí senyor, Harry, sí senyor: si tens un betzoar a mà, fas el fet segur… Tot i que, com que no van bé per a tot, i són molt rars, val la pena saber barrejar antídots…

L’única persona de l’aula que feia més cara de disgust que l’Hermione era en Malfoy, que, com en Harry va tenir la satisfacció de veure, s’havia tirat a sobre un líquid que semblava una vomitada de gat. Abans que ni l’un ni l’altre poguessin exterioritzar la ràbia que sentien pel fet que en Harry hagués avantatjat tota la classe sense fer brot, però, va sonar la campana.

—Vinga, a recollir! —va dir el professor Llagot—. I deu punts extra per a Gryffindor gràcies a les penques d’en Harry!

I, encara amb una rialla a la boca, va tornar-se’n a la seva taula, a la part anterior de la masmorra.

En Harry va quedar-se romancejant, dedicant una estona exagerada a fer la motxilla. Ni en Ron ni l’Hermione van desitjar-li sort quan van sortir; tant l’un com l’altre feien cara d’estar molestos. Al final només van quedar a l’aula en Harry i el professor Llagot.

—Va, afanya’t, Harry, que arribaràs tard a la pròxima classe —li va dir el professor Llagot amb simpatia mentre tancava la seva cartera de pell de drac amb tancadors d’or.

—Professor —va dir en Harry, veient-se a si mateix terriblement igual que en Voldemort—, li volia demanar una cosa.

—Doncs demana, nano, demana…

—M’agradaria que em digués què sap sobre… horricreus.

El professor Llagot va quedar glaçat. Va semblar que l’oval arrodonit de la cara li quedava xuclat de cop. Es va llepar els llavis i va dir, amb veu enrogallada:

—Què has dit?

—Li demanava si sap res sobre horricreus, professor. És que…

—En Dumbledore t’ha dit que m’ho demanis, oi? —va mussitar el professor Llagot.

La veu li havia canviat completament. Ja no era afable, sinó alterada i esporuguida. Va buscar dintre la butxaca de pit i en va treure un mocador per eixugar-se la suor que li humitejava el front.

—En Dumbledore t’ha ensenyat aquell record, oi? —va dir el professor Llagot—. Sí o no?

—Sí —va dir en Harry, decidint sobre la marxa que valia més que no mentís.

—Sí, és clar —va dir el professor Llagot amb un fil de veu, eixugant-se encara la cara blanca—. És clar… Si has vist aquell record, doncs, Harry, segur que saps que no sé res… res —va repetir, amb èmfasi— sobre horricreus.

Va agafar la cartera de pell de drac, va tornar-se a ficar el mocador a la butxaca i es va encaminar cap a la porta de la masmorra.

—Professor —va dir en Harry amb vehemència—, és que hauria jurat que en aquell record hi havia alguna cosa més…

—De debò? —va dir el professor Llagot—. Doncs t’equivoques, ves per on; t’equivoques!

Va dir l’última paraula cridant; i, abans que en Harry tingués temps de dir res més, va sortir de la masmorra donant un cop de porta.

Ni en Ron ni l’Hermione el van compadir gaire quan els va explicar la conversa fallida que acabava de tenir. L’Hermione continuava estant sulfurada per la manera com en Harry havia sortit triomfant sense haver fet la feina tal com s’havia de fer. I en Ron, per la seva banda, estava dolgut amb en Harry perquè no li hagués proporcionat un betzoar també a ell.

—Hauria cantat molt, que ho haguéssim fet tots dos! —va dir en Harry amb disgust—. Pensa que l’havia de tenir content, abans de demanar-li per en Voldemort, home! Et vols calmar, sisplau? —va afegir, exasperat, quan va veure que en Ron feia una ganyota de sentir aquell nom.

Empipat per aquell fracàs i per la mala disposició d’en Ron i l’Hermione, en Harry va passar els dies següents rumiant què podia fer ara amb el professor Llagot. Va decidir que, de moment, deixaria que el professor s’imaginés que ja no pensava en els horricreus; segur que era preferible que es confiés abans de tornar a l’atac.

Veient que en Harry no el tornava a interrogar, el professor Llagot va tornar a dispensar-li el tracte afable de sempre, i va semblar que hagués relegat l’assumpte a l’oblit. En Harry esperava que el convidés a una de les seves festetes nocturnes, decidit a acceptar si es donava el cas encara que hagués de canviar l’horari de l’entrenament de quidditch, però per desgràcia la invitació no va arribar. En Harry va demanar-ho a l’Hermione i a la Ginny, però cap de les dues havia rebut cap invitació, ni tampoc ningú altre que elles sabessin. En Harry no va poder evitar pensar que potser el professor Llagot no era tan desmemoriat com semblava, i que no estava disposat a donar cap oportunitat a en Harry perquè l’interrogués.

D’altra banda, la biblioteca de Hogwarts va donar a l’Hermione una decepció per primera vegada. Això la va afectar tant que fins i tot li va fugir del cap que estava enfadada amb en Harry per la trampa que havia fet amb el betzoar.

—No he trobat ni una sola explicació sobre el que fan els horricreus! —li va dir—. Ni una! M’he mirat tota la secció d’accés restringit, i ni tan sols als llibres més horripilants, on t’expliquen com es preparen les pocions més esgarrifoses, no hi surt res! L’única cosa que he trobat és això, a la introducció de Les més males arts; escolta: «… de l’horricreu, la més malèfica de les invencions màgiques, no en parlarem ni en donarem referències…». Per què l’esmenten, doncs? —va dir amb irritació, tancant de cop el llibre, que va deixar anar un gemec lúgubre—. Va, calla —va exclamar, i se’l va tornar a ficar a la motxilla.

Amb l’arribada del febrer es va començar a fondre la neu dels voltants de l’escola i el temps va passar a ser fred i terriblement humit. Sobre el castell no paraven de passar grans nuvolades baixes de color gris i porpra, i la pluja, gèlida i persistent, va deixar els prats enfangats i relliscosos. De resultes d’això, la primera classe d’aparetratge dels alumnes de sisè, que estava programada per a un dissabte al matí per no coincidir amb l’horari lectiu, es va fer al Gran Saló i no a fora.

Quan en Harry i l’Hermione van arribar al saló (en Ron hi havia baixat amb la Lavender) es van trobar que les taules no hi eren. La pluja batia contra els finestrals, i el sostre encantat planava ombrívol sobre tots ells, que es van congregar davant de les professores McGonagall i Coliflor i els professors Snape i Flitwick —els caps de residència— i un bruixot menut que en Harry va suposar que devia ser l’instructor d’aparetratge de la Conselleria. Estava com destenyit, amb pestanyes de color d’ala de mosca, cabells de color de gos com fuig i aire esquiu, com si una simple ràfega de vent se’l pogués emportar. En Harry va pensar que potser tantes aparicions i desaparicions li havien anat robant matèria, o que aquella seva complexió escardalenca era ideal per a qualsevol persona amb pretensions de fer-se fonedissa.

—Bon dia —va dir el bruixot de la Conselleria quan tots els alumnes van haver arribat i els caps de residència van haver reclamat silenci—. Em dic Guil Esmuny, i durant les pròximes dotze setmanes seré l’instructor d’aparetratge que la Conselleria ha posat a la vostra disposició. Compto que, en aquest lapse, hauré tingut temps de preparar-vos per a l’examen d’aparetratge que se us farà…

—Malfoy, faci el favor de callar i d’estar atent! —va bramar la professora McGonagall.

Tothom es va girar. A en Malfoy li havien pujat els colors a la cara, i es va separar d’en Crabbe, amb qui es veu que discutia en veu baixa, amb cara de disgust. En Harry va mirar furtivament l’Snape, que també feia cara de contrariat, però en Harry es va imaginar que ho estava pel fet que la professora McGonagall hagués renyat un alumne de la seva residència, i no per la mala educació d’en Malfoy.

—… i segur que aleshores estareu en condicions de passar-lo —va continuar el senyor Esmuny, com si no hi hagués hagut cap interrupció—. Com segur que sabeu, no s’acostuma a poder aparetre o desaparetre dintre del recinte de Hogwarts. El director, però, ha suspès aquest encantament, exclusivament aquí al Gran Saló, durant una hora, perquè pugueu practicar. Us faig avinent, doncs, que no podreu aparetre fora de les parets d’aquest saló, i per tant us desaconsello que ho proveu.

»I ara m’agradaria que us disposéssiu de tal manera que davant de cada un de vosaltres quedi lliure un espai d’un parell de metres.

Tots es van afanyar a separar-se els uns dels altres amb topades i empentes, fent enrenou i donant-se ordres entre ells d’apartar-se del davant. Els caps de residència anaven amunt i avall entre els alumnes, fent-los posar bé i posant fi a les discussions.

—Harry, on vas? —li va demanar l’Hermione.

Però en Harry no li va respondre; es va esquitllar entre la massa d’alumnes, va passar pel costat d’on el professor Flitwick s’escarrassava entre xisclets a col·locar ordenadament uns quants alumnes de Ravenclaw, tots els quals volien ser davant de tot, i pel costat de la professora Coliflor, que insistia als alumnes de Hufflepuff perquè s’arrengleressin, i, esquivant l’Ernie Macmillan, va aconseguir situar-se al fons de tot, darrere mateix d’en Malfoy, que havia aprofitat el desori general per continuar discutint amb en Crabbe, que estava a un parell de metres d’ell amb cara d’emprenyat.

—No sé dir-te quant temps més caldrà, entesos? —li va engegar en Malfoy, sense adonar-se que tenia en Harry darrere—. La cosa és més laboriosa del que em pensava.

En Crabbe va obrir la boca per parlar, però va semblar que en Malfoy li endevinés el que volia dir.

—Escolta: ni tu ni en Goyle no n’heu de fer res, d’això que faig; vosaltres limiteu-vos a obeir-me i fer guàrdia!

—Jo explicaria als meus amics el que faig, si volgués que em fessin de sentinelles —va dir en Harry, prou alt perquè el sentís en Malfoy però ningú més.

En Malfoy es va girar en rodó, acostant la mà a la vareta, però en aquell mateix instant els quatre caps de residència van cridar «Calleu!» i tot va tornar a quedar en silenci. En Malfoy va tornar-se a girar per quedar de cara.

—Gràcies —va dir el senyor Esmuny—. Vinga, som-hi…

Va agitar la vareta. A l’acte, a terra, davant de cada alumne, va aparèixer un cèrcol de fusta antic.

—Les coses més importants que convé tenir presents a l’hora d’aparetre són les tres «des»! —va dir el senyar Esmuny—. Destinació, determinació i deliberació!

»Primer pas: concentreu el pensament en la destinació triada —va dir el senyor Esmuny—, que en aquest cas serà l’interior del cèrcol. Concentreu-vos en la destinació, sisplau.

Tothom va posar-se a donar llambregades a banda i banda per veure si els altres miraven el cèrcol fixament, i tot seguit es van afanyar a fer el que se’ls deia. En Harry va quedar-se contemplant l’espai circular de terra empolainat que delimitava el seu cèrcol i va fer un esforç per no pensar en res més; però va resultar-li impossible, perquè no podia deixar de donar voltes a què devia fer en Malfoy que l’obligués a tenir sentinelles.

—Segon pas —va dir el senyor Esmuny—: estimuleu la vostra determinació d’ocupar l’espai observat! Feu que l’anhel us flueixi del cervell i us penetri a totes les partícules del cos!

En Harry va mirar furtivament al seu voltant. Una mica cap a l’esquerra, l’Ernie Macmillan contemplava el seu cèrcol amb tanta intensitat que la cara se li havia tornat vermella; semblava que estigués a punt de pondre un ou gros com una bomba de quidditch. Es va aguantar el riure i es va afanyar a tornar a fixar la vista en el seu cèrcol.

—Tercer pas —va dir alt el senyor Esmuny—, que no l’heu de fer fins que jo no us ho digui: gireu en rodó, movent-vos amb deliberació, i notareu que caieu en el no-res! Preparats? Un…

En Harry va tornar a donar una llambregada a banda i banda; molts dels seus companys feien cara de visiblement espantats pel fet que se’ls obligués a aparetre tan de cop i volta.

—… dos…

En Harry va intentar tornar a concentrar el pensament en el cèrcol, però havent oblidat per a què servien les tres des.

—… i tres!

En Harry va girar en rodó, va perdre l’equilibri i va estar a punt de caure. No va ser l’únic. De cop, tot el saló es va omplir d’alumnes que feien tentines; en Neville estava estès a terra de panxa enlaire, i l’Ernie Macmillan havia fet un salt acrobàtic cap a l’interior del seu cèrcol que el va deixar meravellat fins que va descobrir que en Dean Thomas es partia de riure a costa seva.

—No patiu, no patiu —va dir sense immutar-se el senyor Esmuny, que no semblava que esperés resultats gaire més bons—. Torneu a posar bé els cèrcols, sisplau, i col·loqueu-vos al lloc on éreu…

El segon intent no va ser millor que el primer. El tercer va ser igual de desastrós. No va ser fins al quart que no va passar res especial. Es va sentir un xiscle de dolor terrible, i tothom, en girar el cap, va veure, esgarrifat, que la Susan Bones, de Hufflepuff, tentinejava a l’interior del cèrcol mentre la cama esquerra s’havia quedat a un parell de metres d’on ella havia anat a parar.

Els caps de residència van córrer cap a ella; es va sentir un espetec fort i, d’entre el núvol de fum morat que es va formar, va sorgir la Susan sanglotant, soldada novament amb la cama però amb l’horror pintat a la cara.

—El desmembrament, o separació de parts aleatòries del cos —va dir en Guil Esmuny, impertorbable— té lloc quan el cap no té prou determinació. Heu d’estar tota l’estona concentrats en la destinació triada, i moure-us, sense presses, però amb deliberació; així.

El senyor Esmuny va fer un pas endavant, es va girar en rodó amb elegància estirant els braços i es va esfumar enmig d’un remolí de faldons per tornar a aparèixer al fons del saló.

—Penseu en les tres des —va dir— i torneu-ho a provar… Un… dos… i tres…

Al cap d’una hora, però, el desmembrament de la Susan continuava sent la cosa més interessant que havia passat. El senyor Esmuny, de totes maneres, semblava immune al desànim. Mentre es cordava la capa fins al coll, va dir:

—Ens veurem dissabte que ve. I no ho oblideu: destinació, determinació i deliberació.

Dit això, va fer desaparèixer els cèrcols amb un cop de vareta i va sortir del Gran Saló amb la professora McGonagall. Tot seguit els alumnes van enfilar cap al vestíbul conversant entre ells.

—Com t’ha anat? —va demanar en Ron a en Harry, acostant-se-li—. Em sembla que he notat alguna cosa l’última vegada, com un pessigolleig als peus.

—Deu ser perquè les vambes et van petites, Bombonet —va dir una veu darrere seu, i l’Hermione els va passar pel costat com una exhalació amb una mitja rialla a la boca.

—Jo no he notat res —va dir en Harry, sense fer cas de la interrupció—. Però tant se me’n dóna, la veritat…

—Què vols dir que tant se te’n dóna? Que no t’interessa aprendre a aparetre? —va dir en Ron, amb incredulitat.

—La veritat és que no és una cosa que em tregui la son. M’agrada més volar —va dir en Harry, entregirant-se per veure on era en Malfoy, i accelerant el pas així que van ser al vestíbul—. Escolta, que et podries afanyar? És que hauria de fer una cosa…

Desconcertat, en Ron va tornar cap a la torre de Gryffindor amb una correguda darrere en Harry. Va deturar-los momentàniament en Peeves, que havia deixat tancada i barrada una porta del quart pis i es negava a deixar-hi passar ningú que no s’encengués abans els pantalons, però en Harry i en Ron van girar cua i van agafar una de les dreceres que coneixien. Al cap de cinc minuts travessaven el forat del quadre.

—Em vols explicar què fem, d’una vegada? —va voler saber en Ron, esbufegant una mica.

—A dalt —va dir en Harry, i va travessar la sala comuna i va franquejar el primer la porta que conduïa a l’escala del dormitori dels nois.

Tal com en Harry s’esperava, el dormitori era buit. Va obrir el seu bagul d’una revolada i hi va començar a remenar, mentre en Ron l’observava amb impaciència.

—Harry…

—En Malfoy està fent fer de sentinelles en Crabbe i en Goyle. Fa un moment discutia amb en Crabbe. I vull saber… Ah, aquí està.

L’havia trobat: un pergamí doblegat, aparentment en blanc, que va estendre i va picar amb la punta de la vareta.

—«Prometo solemnement que vull fer una malifeta…» o que en Malfoy la vol fer, almenys.

De cop, el mapa de magatotis va aparèixer al pergamí. Era un pla detallat de cada un dels pisos del castell, on es movien tot de puntets negres amb nom que representaven cada un dels estadants del castell.

—Ajuda’m a trobar en Malfoy —va dir en Harry en to peremptori.

Va deixar el mapa sobre el llit i ell i en Ron s’hi van inclinar, buscant.

—Mi-te’l! —va dir en Ron al cap d’una mica—. És a la sala comuna de Slytherin… amb la Pansy Parkinson i en Zabini i en Crabbe i en Goyle…

En Harry va estudiar el mapa, desenganyat, però va reaccionar quasi a l’acte.

—Doncs a partir d’ara no penso perdre’l de vista —va dir amb decisió—. I així que el vegi amagat en alguna banda amb en Crabbe i en Goyle vigilant a fora, agafaré la capa que fa invisible i aniré a mirar què…

Va callar de cop perquè en Neville havia entrat al dormitori, desprenent una forta olor de roba socarrimada, i començava a remenar dintre el seu bagul buscant uns pantalons nous.

Tot i estar ben decidit a enxampar en Malfoy, en Harry no va tenir gens ni mica de sort durant les dues setmanes següents. Encara que consultava el mapa tan sovint com podia, a vegades anant al lavabo sense necessitat entre classe i classe per donar-hi un cop d’ull, en cap moment va veure que en Malfoy fos a cap lloc sospitós. Sí que va descobrir en Crabbe i en Goyle voltant pel castell tots dos sols més sovint que de costum, a vegades parats en algun corredor desert, però en aquestes ocasions en Malfoy no tan sols no els acompanyava, sinó que a més a més no se’l localitzava enlloc del mapa. Allò era molt misteriós. En Harry es va plantejar la possibilitat que en Malfoy sortís del recinte de l’escola, però no entenia com podia fer-ho amb la gran quantitat de dispositius de seguretat que funcionaven a l’interior del castell. L’única explicació que hi trobava era que en Malfoy li passés per alt enmig de la multitud de puntets negres que apareixien al mapa. Respecte al fet que en Malfoy, en Crabbe i en Goyle anessin aparentment cada un per la seva banda quan fins aleshores sempre havien sigut inseparables, era un fenomen que acostuma a passar a les persones quan es fan grans; en Ron i l’Hermione, reflexionava en Harry amb tristesa, n’eren un exemple vivent.

El febrer va deixar pas al març sense que hi hagués cap canvi atmosfèric excepte que el temps, a més a més de plujós, es va tornar ventós. I la indignació va ser general el dia que va aparèixer un cartell penjat al tauler d’avisos de cada sala comuna fent saber que la següent sortida a Hogsmeade s’havia anul·lat. En Ron estava fora de si.

—Era el dia del meu aniversari! —va dir—. Em feia molta il·lusió!

—No t’hauria de venir tant de nou —va dir en Harry—, i menys després del que li va passar a la Katie.

Encara no havia tornat de Sant Mungo. D’altra banda, el Periòdic Profètic havia continuat informant de noves desaparicions, entre les quals les d’uns quants parents d’alumnes de Hogwarts.

—L’única il·lusió que ara em queda és aquesta bestiesa de l’aparetratge! —va dir en Ron de mal humor—. Quina sorpresa d’aniversari…

Després de tres classes, l’aparetratge continuava resultant una cosa tan difícil com el primer dia, tot i que uns quants alumnes havien aconseguit fer el pas de desmembrar-se. Tothom estava desanimat, i es respirava una mica de ressentiment contra en Guil Esmuny i les seves «tres des», que havien donat peu a uns quants malnoms per a la seva persona, els més suaus dels quals eren Destructor i Deleàtur.

—Per molts anys, Ron —va dir en Harry, quan l’1 de març els van despertar en Seamus i en Dean que sortien fent enrenou per anar a esmorzar—. Té.

I va tirar un paquet al llit d’en Ron, on ja hi havia uns quants regals més, que en Harry es va imaginar que li havien deixat els elfs domèstics a la nit.

—En vida teva —va dir en Ron, encara endormiscat, i va començar a estripar el paper de regal.

En Harry, mentrestant, es va llevar, va anar cap al seu bagul i va començar a remenar-hi buscant el mapa de magatotis, perquè l’amagava cada vegada després de fer-lo servir. Va haver de buidar mig bagul, però al final el va trobar a sota dels mitjons cargolats on encara tenia amagada la seva ampolleta de Felix Felicis, la poció de la sort.

—Aviam —va murmurar, i se’l va emportar cap al llit mentre el picava amb la vareta sense fer soroll tot murmurant «Prometo solemnement que vull fer una malifeta» prou baix perquè en Neville, que en aquells moments passava arran dels peus del seu llit, no el sentís.

—Moltes gràcies, Harry! —va dir en Ron entusiasmat, agitant els guants nous de porter de quidditch que en Harry li havia regalat.

—De res —va dir en Harry, distret, mentre examinava amb deteniment el dormitori de Slytherin buscant en Malfoy—. Ep… Em sembla que no és al seu llit…

En Ron no va respondre; estava massa atrafegat desembolicant regals, deixant anar de tant en tant exclamacions d’alegria.

—Quins regals més bons, aquest any! —va exclamar, ensenyant un voluminós rellotge d’or ple de símbols estranys a tota la vora que tenia unes estrelletes mòbils en lloc de manetes—. Mira què m’han comprat els meus pares! Noi, em sembla que l’any que ve arribaré a la majoria d’edat una altra vegada…

—Que bé… —va murmurar en Harry, donant una llambregada fugaç al rellotge i tornant-se a concentrar tot seguit en el mapa. On era en Malfoy? Tampoc semblava que fos al Gran Saló, a la taula de Slytherin, esmorzant… Ni tampoc amb l’Snape, que era al seu despatx… Ni tampoc a cap lavabo, ni a la infermeria…

—En vols una? —va dir en Ron amb la boca plena, allargant-li una capsa de Marmites de Xocolata.

—No, gràcies —va dir en Harry, aixecant el cap—. En Malfoy ha tornat a desaparèixer!

—No pot haver desaparegut —va dir en Ron, ficant-se a la boca una altra Marmita mentre saltava del llit per vestir-se—. Vinga, va, si no t’afanyes hauràs d’aparetre amb la panxa buida… Potser així és més fàcil, vés a saber…

En Ron es va quedar mirant la capsa de Marmites de Xocolata amb expressió encuriosida, però tot seguit es va arronsar d’espatlles i se’n va cruspir una altra.

En Harry va picar el mapa amb la vareta, va murmurar «Malifeta feta», tot i no ser veritat, i es va començar a vestir sense parar d’espreme’s el cervell. Havia d’haver-hi alguna cosa que expliqués aquelles desaparicions recurrents d’en Malfoy, però no se li acudia què podia ser. La millor manera de descobrir-ho era seguint-lo, però fins i tot amb la capa que fa invisible era una idea impracticable: tenia classes, l’entrenament de quidditch, deures i aparetratge. Si consagrava el dia a seguir en Malfoy per tota l’escola advertirien la seva absència.

—Ja estàs? —va dir a en Ron.

Quan ja es dirigia cap a la porta del dormitori es va adonar que en Ron no s’havia mogut, i que estava arrepenjat en una de les columnes del llit, contemplant la finestra perlejada de gotes de pluja amb una estranya expressió absent.

—Ron! A esmorzar!

—No tinc gana.

En Harry se’l va quedar mirant.

—Però si acabes de dir que…

—Esta bé, ja t’acompanyo —va dir en Ron amb un sospir—, però no menjaré res.

En Harry el va escorcollar amb la mirada.

—Segur que ja t’has menjat mitja capsa de Marmites de Xocolata!

—No, no és això —va dir en Ron, sospirant una altra vegada—. No ho entendries…

—Com vulguis —va dir en Harry, encara intrigat, i es va tombar per obrir la porta.

—Harry! —va exclamar en Ron de cop.

—Què mana?

—No puc més!

—No pots més què? —li va demanar en Harry, que començava a estar intranquil, perquè en Ron estava bastant pàl·lid i semblava que volgués vomitar.

—No puc deixar de pensar en ella! —va dir en Ron amb veu ronca.

En Harry se’l va mirar amb la boca oberta. Era una cosa que no s’esperava, i no li feia gaire il·lusió que les seves temences es confirmessin. Ell i en Ron eren amics, però si començava a dir Lavandeta a la Lavender hauria de plantar-se.

—I per això no has d’esmorzar? —li va demanar en Harry, volent posar una mica de seny a la conversa.

—No sé ni si sap que existeixo —va dir en Ron amb un gest de desesperació.

—És clar que sap que existeixes —va dir en Harry, desconcertat—. Però si no para de tenir-te abraçat!

En Ron va fer uns ulls com unes taronges.

—De qui parles?

—De qui parles tu? —va dir en Harry, dominat cada vegada més per la impressió que la conversa havia perdut tota lògica.

—De la Rosana Vana —va dir en Ron amb tendresa, i va semblar que se li il·luminés tota la cara, com si de cop li hagués tocat de ple un raig de sol.

Van quedar-se mirant una bona estona, fins que al final en Harry va dir:

—És broma, oi? Ho dius de broma.

—Em sembla… Em sembla que me n’he enamorat, Harry —va dir, amb veu escanyada.

—Un moment —va dir en Harry, acostant-se a en Ron per veure-li més bé els ulls vidriosos i la cara blanca—. Aviam; digue-m’ho una altra vegada, però de veritat.

—Me n’he enamorat —va repetir en Ron amb un sospir—. No has vist quins cabells té, tan negres i lluents i fins? I els ulls? I…?

—Com a broma està molt bé —va dir en Harry, perdent la paciència—, però ja n’hi ha prou. Para, sisplau, va.

Va tombar-se per anar-se’n; però, quan ja havia fet dues passes cap a la porta, va notar que li ventaven un cop a l’orella dreta. Es va tornar a girar amb pas vacil·lant, amb temps per veure que en Ron, amb la cara desfigurada de ràbia, tirava el puny enrere per assestar-li un altre cop.

En Harry va reaccionar instintivament; sense adonar-se’n, ja tenia la vareta a la butxaca i una fórmula màgica al pensament: «Levicorpus!».

En Ron va deixar anar un xiscle i va quedar suspès a l’aire de cap per avall, amb l’uniforme penjant-li del cos.

—Es pot saber a què ve això? —va bramar en Harry.

—L’has insultat, Harry! Has dit que era una broma! —va dir cridant en Ron, a qui se li començava a congestionar la cara de la sang que li pujava al cap.

—Quina bestiesa! —va dir en Harry—. Es pot saber quina mosca t’ha…?

I de cop va veure la capsa oberta sobre el llit d’en Ron i el va colpir la certesa del que havia passat amb la força d’un troll quan envesteix.

—D’on les has tret, aquestes Marmites de Xocolata?

—Són un regal d’aniversari! —va exclamar en Ron, giravoltant lentament a l’aire a causa dels esforços que feia per baixar—. Però si te n’he ofert una!

—Segur que has agafat la capsa de terra!

—Perquè devia haver caigut del llit! Fes-me baixar!

—No ha caigut del llit, burro! Que no ho veus? Eren per a mi, però les he tret del bagul quan buscava el mapa. Són les Marmites de Xocolata que em va regalar la Rosana abans de Nadal, i totes estan farcides d’elixir d’amor!

Aparentment, però, en Ron només va arribar a sentir una paraula.

—La Rosana? —va repetir—. Has parlat de la Rosana? Harry, que la coneixes? Me la podries presentar?

En Harry es va quedar mirant en Ron, encara suspès a l’aire però ara amb una expressió tota esperançada, i va haver de fer un esforç per no riure. Per una banda —influït pel zub-zub de l’orella dreta— tenia ganes de fer baixar en Ron i contemplar com s’anava encenent fins que li passés l’efecte de l’elixir; però, per l’altra, no podia oblidar que eren amics i que en Ron no era ell mateix quan l’havia pegat, i que per tant es mereixia un altre cop de puny si permetia que en Ron declarés amor etern a la Rosana Vana.

—Sí, ja te la presentaré —va dir en Harry, barrinant—. Prepara’t que et faig baixar.

Va deixar caure en Ron a terra de cop (encara tenia l’orella força adolorida), però en Ron no es va enfadar, sinó que es va posar dret d’un salt amb un somriure a la boca.

—La trobarem al despatx del professor Llagot —va dir en Harry amb veu segura, franquejant la porta primer.

—Com ho saps que l’hi trobarem? —va voler saber en Ron, neguitós, corrent-li darrere.

—Home, perquè té classes de reforç de Pocions amb ell —va inventar-se en Harry, dient la primera cosa que li va passar pel cap.

—Podria demanar si les podem fer junts… —va aventurar en Ron il·lusionat.

—Bona idea —va dir en Harry.

La Lavender s’esperava al costat del forat del quadre. Era un entrebanc que en Harry no havia previst.

—Arribes tard, Bombonet! —va dir, fent morros—. Tinc un regal d’aniversari…

—Deixa’m estar —va dir en Ron, molest—. En Harry m’ha de presentar la Rosana Vana.

I, sense donar-li més explicacions, va travessar el forat del quadre. En Harry va fer cara de circumstàncies, com demanant disculpes a la Lavender, però li devien riure els ulls, perquè ella encara tenia una expressió més ofesa quan la Senyora Grassa es va tancar de cop amb ells a fora.

En Harry patia una mica per si el professor Llagot era a baix esmorzant, però va obrir-los la porta del despatx al primer truc, guarnit amb una bata verda de seda i un estrenyecaps que hi feia joc i amb ulls ensonyats.

—Bon dia, Harry —va murmurar—. Véns molt d’hora… Normalment dormo fins tard, el dissabte…

—Perdoni que el vingui a molestar, professor —va dir en Harry, en veu tan baixa com va poder, mentre en Ron, de puntetes, procurava mirar per darrere del professor Llagot per abastar el conjunt de l’habitació—, però és que en Ron ha pres un elixir d’amor per equivocació. No li podria preparar un antídot, sisplau? El portaria amb la senyora Pomfrey, però ens està prohibit tenir cap article de Bromes dels Bruixots Bessons i, ja m’entén, començarien les preguntes incòmodes…

—I com és que no li has proporcionat tu algun remei, Harry, sent un elaborador de pocions tan destre com ets? —li va demanar el professor Llagot.

—És que… —va dir en Harry, una mica distret perquè en Ron li clavava un colze a les costelles i l’empenyia per passar més cap a l’interior de l’habitació—. Resulta que no he preparat mai cap antídot per a un elixir d’amor, i he pensat que, quan el tingués a punt, potser en Ron ja hauria comès alguna bestiesa…

Com si fos fet exprés, en Ron va triar aquell moment per dir en to suplicant:

—No la veig, Harry; que la té amagada?

—No estava caducada, la poció? —va voler saber el professor Llagot, ara examinant en Ron amb interès professional—. Com més envelleixen més efecte acostumen a fer, saps?

—Això ho aclareix tot una mica —va dir en Harry esbufegant, perquè havia de forcejar amb en Ron perquè no se li tirés a sobre—. És el seu aniversari, professor —va afegir en to suplicant.

—D’acord, d’acord, passeu, doncs —va dir el professor Llagot, entendrit—. A la bossa hi tinc tot el que fa falta; no és un antídot gaire difícil…

En Ron va travessar el llindar i va irrompre al despatx enxubat i enfarfegat del professor Llagot, es va entrebancar amb un escambell de borles, va recuperar l’equilibri aferrant-se al coll d’en Harry i va murmurar:

—Ella no ho deu haver vist, això, oi?

—Encara no ha arribat —va dir en Harry mentre mirava com el professor Llagot obria el seu maletí de pocions i tirava un pessic d’aquí i un pessic d’allà dintre d’una ampolleta de vidre.

—Millor —va dir en Ron amb veu exaltada—. Com estic?

—Molt atractiu —va dir el professor Llagot afablement mentre allargava a en Ron un got amb un líquid transparent—. Té, pren-te això; és un tònic per als nervis; així estaràs tranquil quan arribi, saps?

—Genial —va dir en Ron, ansiós, i es va empassar l’antídot àvidament.

En Harry i el professor Llagot se’l van quedar observant. En Ron va estar un moment somrient-los, però el somriure li va anar fugint de mica en mica i se li va transformar en una ganyota d’horror indescriptible.

—Ja torna a estar com abans, pel que veig —va dir en Harry amb una mitja rialla. El professor Llagot va riure per sota el nas—. Moltes gràcies, professor.

—De res, nano, de res —va dir el professor Llagot mentre en Ron es deixava caure en una butaca de la vora, ensorrat—. Ara el que necessita és algun reconstituent —va continuar el professor Llagot mentre remenava en una taula plena de begudes—. Tinc batut de bescuit, tinc vi, i em queda una ampolla d’aiguamel madurat en roure… Sí, ves; l’hauria hagut de regalar a en Dumbledore per Nadal, però… —Va arronsar les espatlles—. Del que els ulls no veuen, el cor no se’n sent! Vinga, l’obrirem ara per celebrar l’aniversari del senyor Weasley! No hi ha res millor que un bon licor per matar el dolor d’un desengany amorós…

Va tornar a fer una rialleta, i en Harry el va imitar. Era la primera vegada que estava quasi a soles amb el professor Llagot després del seu intent fracassat d’arrencar-li la veritat d’aquell record. Si aconseguia que el professor Llagot continués de tan bon humor… Si prenien prou quantitat d’aquell aiguamel madurat en roure, potser…

—Teniu —va dir el professor Llagot, allargant una copa d’aiguamel a en Harry i una altra a en Ron abans d’alçar la seva—. Res, doncs per molts anys, Ralph…

—Ron —va dir en Harry amb un xiuxiueig.

Però en Ron, que no semblava haver sentit la felicitació, ja s’havia tirat l’aiguamel coll avall.

Hi va haver un instant, breu com un sospir, en què en Harry es va adonar que alguna cosa no anava a l’hora, mentre que el professor Llagot no se n’apercebia.

—Això; que per molts anys…

—Ron!!!

En Ron havia deixat caure la copa a terra; va procurar aixecar-se de la butaca, però es va desplomar i va començar a bracejar i espeternegar incontrolablement. Li sortia bromera de la boca, i semblava que els ulls volguessin fugir-li de les òrbites.

—Professor! —va bramar en Harry—. Faci alguna cosa!

Però el professor Llagot semblava haver quedat paralitzat per l’espant. En Ron tenia convulsions i espasmes, i la pell se li havia tornat de color morat.

—Com és? Però si… —va balbucejar el professor Llagot.

En Harry va saltar per sobre d’una tauleta baixa i va córrer cap al maletí de les pocions del professor Llagot, que era obert, i va començar a treure’n pots i bosses mentre l’esgarrifosa ranera d’en Ron omplia l’habitació. De cop la va trobar: la pedra bonyeguda de forma arronyonada que el professor Llagot li havia agafat a classe de Pocions.

Va tornar d’una revolada al costat d’en Ron, va obrir-li la boca i li va tirar el betzoar a dintre. En Ron va tenir un estremiment, va deixar anar un esbufec ronc i el cos li va quedar rígid i immòbil.





19. Els elfs espies


—Així doncs, no ha sigut dels millors aniversaris que ha passat en Ron… —va dir en Fred.

Ara el vespre; la infermeria estava en silenci, amb les cortines de les finestres tirades i els llums encesos. L’únic llit ocupat era el d’en Ron. En Harry, l’Hermione i la Ginny seien al seu voltant; s’havien passat tot el dia esperant-se a l’altra banda de la porta de dues fulles, mirant de donar un cop d’ull a dintre cada vegada que algú hi entrava o en sortia. La senyora Pomfrey no els havia deixat passar fins a les vuit. En Fred i en George havien arribat a les vuit i deu.

—No és així com ens imaginàvem que li donaríem el regal —va dir en George amb aire trist mentre deixava un gran paquet a la tauleta de nit d’en Ron i s’asseia al costat de la Ginny.

—No; ens l’imaginàvem conscient —va dir en Fred.

—Érem a Hogsmeade, esperant-lo, per fer-li una sorpresa —va dir en George.

—Éreu a Hogsmeade? —els va demanar la Ginny, aixecant la vista.

—Ens havíem plantejat de comprar Zonko’s —va dir en Fred amb veu apagada— per convertir-lo en una sucursal nostra a Hogsmeade, però pots comptar si giraríem gaire gènere si ja no us deixen sortir els caps de setmana… Però ara això no té importància.

Va arrossegar una cadira fins a tocar la d’en Harry i es va quedar mirant la cara pàl·lida d’en Ron.

—Com ha anat exactament, Harry?

En Harry va tornar a explicar el cas tal com l’havia relatat no sabia ja quantes vegades, a en Dumbledore, a la professora McGonagall, a la senyora Pomfrey, a l’Hermione i a la Ginny.

—… i aleshores li he ficat el betzoar al coll i ha començat a respirar una mica millor. Aleshores el professor Llagot ha corregut a buscar ajuda, han arribat la professora McGonagall i la senyora Pomfrey i han portat en Ron aquí. Creuen que es refarà. La senyora Pomfrey diu que s’haurà d’estar aquí cosa d’una setmana… i haurà d’anar prenent essència de ruda…

—Ostres, ha sigut una sort que pensessis en el betzoar —va dir en George amb un fil de veu.

—La sort ha sigut que n’hi hagués un al despatx —va dir en Harry, que encara s’esgarrifava de pensar en el que hauria passat si no hagués tingut a mà aquella pedreta.

L’Hermione va deixar anar un sospir quasi inaudible. Havia estat inusualment callada tot el dia. Després d’haver corregut a trobar, amb la cara molt blanca, en Harry a la porta de la infermeria per demanar-li què havia passat, pràcticament no havia participat en la discussió obsessiva que havien tingut en Harry i la Ginny sobre com havien emmetzinat en Ron, sinó que s’havia quedat palplantada al seu costat, estrenyent les dents i amb cara de trasbals, fins que havien acabat deixant-los passar per veure’l.

—El papa i la mama ho saben? —va demanar en Fred a la Ginny.

—Ja l’han vist. Han vingut fa cosa d’una hora. Ara són al despatx d’en Dumbledore, però no trigaran a tornar…

En Ron va murmurar alguna cosa en somnis, i tots van callar un moment per mirar-se’l.

—El verí era al licor, doncs? —va demanar en Fred en veu baixa.

—Sí —va afanyar-se a dir en Harry. Tota l’estona pensava en el mateix, i va alegrar-se de tornar a tenir l’oportunitat de parlar-ne—. El professor Llagot ens en va servir…

—Creus que hauria pogut posar alguna cosa a la copa d’en Ron sense que tu ho veiessis?

—Podria ser —va dir en Harry—; però, per què el professor Llagot hauria de voler emmetzinar en Ron?

—No ho sé pas —va dir en Fred, arrufant el front—. No podria ser que hagués confós una copa per una altra, i que et tingués a tu com a objectiu?

—Per què hauria de voler emmetzinar en Harry, el professor Llagot? —va demanar la Ginny.

—No hi ha res impossible —va dir en Fred misteriosament.

—Podria estar sota l’influx del malefici imperatiu —va dir en George.

—I també podria no tenir la culpa de res —va dir la Ginny—. També podria ser que el verí ja fos a l’ampolla, i en aquest cas hauria pogut anar destinat al professor Llagot mateix.

—Qui podria voler matar el professor Llagot?

—En Dumbledore creu que en Voldemort volia atraure el professor Llagot a la seva causa —va dir en Harry—. El professor Llagot s’ha passat un any amagant-se, abans de venir aquí a Hogwarts. I… —va pensar en el record que en Dumbledore encara no havia sigut capaç d’arrencar al professor Llagot— i potser en Voldemort el vol liquidar, perquè pensa que pot ser útil a en Dumbledore.

—Però bé has dit que el professor Llagot tenia intenció de regalar aquesta ampolla a en Dumbledore per Nadal —va recordar-li la Ginny—. També podria ser, doncs, que l’emmetzinador tingués en Dumbledore com a objectiu.

—Si fos així, l’emmetzinador no coneixia gaire el professor Llagot —va dir l’Hermione, parlant per primera vegada des de feia molta estona i fent una veu com si tingués el nas tapat—. Qualsevol que conegués el professor Llagot hauria sabut que era molt fàcil que es quedés una beguda tan deliciosa per a ell.

—Er-mi-ni —va remugar en Ron inesperadament en un to més alt.

Tots van quedar callats i se’l van mirar, expectants, però després d’un breu murmuri incomprensible es va posar a roncar. La porta de doble fulla del dormitori es va obrir d’una revolada. Causant-los un sobresalt a tots, en Hagrid va entrar com una exhalació, amb els cabells molls de pluja, els faldons del seu abric de pell de castor voleiant-li i una ballesta a la mà, deixant a terra un rastre de petjades fangoses grosses com dofins.

—M’he passat tot al dia al bosc! —va dir esbufegant—. L’Aragog ha empitjorat i li he estat llegint; no he tornat fins ara per sopar, i ara fa un moment la professora Coliflor m’acaba de dir això d’en Ron! Com se troba?

—Força bé —va dir en Harry—. Diuen que es refarà.

—Sis visites alhora com a màxim! —va dir la senyora Pomfrey, sortint a corre-cuita del seu despatx.

—Amb en Hagrid som sis —va precisar en George.

—Ai, és veritat… —va dir la senyora Pomfrey, que devia haver comptat en Hagrid com més d’una persona a causa de la seva corpulència. Per dissimular la seva confusió, va afanyar-se a netejar les petjades de fang del terra amb la vareta.

—No me’n sé avenir —va dir en Hagrid amb veu enrogallada, remenant el seu caparràs pelut mentre contemplava en Ron—. Senzillament no me’n sé avenir… Mi-te’l, com dorm… Qui pot voler-li cap mal?

—D’això parlàvem, precisament —va dir en Harry—. No ho sabem.

—No pot ser que algú estigués ressentit amb l’equip de quidditch de Gryffindor? —va dir en Hagrid, neguitós—. Primer la Katie, i ara en Ron…

—No em sé imaginar ningú que pugui voler carregar-se un equip de quidditch —va dir en George.

—En Marc Roure hauria esborrat del mapa el de Slytherin si hagués pogut —va puntualitzar en Fred.

—No crec que això tingui res a veure amb el quidditch, però sí que totes dues agressions estan relacionades —va dir l’Hermione amb un fil de veu.

—Què t’ho fa pensar? —li va demanar en Fred.

—En primer lloc, haurien hagut de tenir un desenllaç fatal i no l’han tingut, encara que això hagi sigut per sort i prou. I, en segon lloc, perquè no sembla que ni el verí ni el collaret hagin arribat a les mans de la persona a qui figura que havien de matar. És clar que això, segons com —va afegir reflexivament—, converteix en més perillosa encara la persona o les persones que hi ha al darrere, perquè demostra que tant se’ls en dóna quanta gent poden matar abans d’eliminar la seva víctima.

Abans que cap dels altres pogués replicar a aquesta sinistra afirmació, la porta del dormitori es va tornar a obrir i hi van irrompre el senyor i la senyora Weasley. A la visita que havien fet feia una estona a la infermeria s’havien limitat a confirmar que en Ron tornaria a quedar com sempre, però ara la senyora Weasley va estrènyer en Harry entre els seus braços amb totes les seves forces.

—En Dumbledore ens ha explicat com l’has salvat amb el betzoar —va dir entre sanglots—. Ai, Harry, no tinc paraules! Vas salvar-nos la Ginny, vas salvar l’Arthur, i ara has salvat en Ron…

—No n’hi ha per a tant… Jo no… —va murmurar en Harry, empegueït.

—La meitat de la família et deu la vida, ben mirat —va dir el senyor Weasley amb veu escanyada—. Es pot dir que va ser ben bé una sort per a tots nosaltres que en Ron decidís seure al mateix compartiment que tu al Hogwarts Express, Harry.

A en Harry no se li va acudir res per respondre-li, i quasi es va alegrar que la senyora Pomfrey els tornés a recordar que només podia haver-hi sis persones alhora visitant en Ron. L’Hermione i ell es van afanyar a aixecar-se, en Hagrid va decidir acompanyar-los, i en Ron es va quedar amb la família.

—És terrible —va remugar en Hagrid a través de la barba, mentre tots tres tiraven corredor enllà en direcció a l’escalinata de marbre—. Tantes mesures noves de seguretat com hi ha, i encara hi ha alumnes que reben atacs… En Dumbledore està ben amoïnat… No ho comenta, però jo l’hi noto…

—No té cap sospita, en Dumbledore, Hagrid? —li va demanar l’Hermione, ansiosa.

—Em fa l’efecte que en té de tindre moltes, amb el cervell que té —va dir en Hagrid amb adoració—. Però no sap qui va portar el collaret ni qui va fúmer el verí a aquell licor, perquè si no ja els haurien agafat, no? El que a mi em preocupa —va dir en Hagrid, abaixant la veu i mirant enrere de reüll (en Harry, per si de cas, va mirar al sostre per si hi havia en Peeves)— és fins quan Hogwarts pot continuar obert si els alumnes prenen mal. Passarà com amb la cambra secreta! La gent agafarà por, hi haurà més pares que trauran els nanos de l’escola, i abans que ens en adonem tindrem el consell escolar…

En Hagrid va deixar de parlar perquè passés l’espectre d’una dona de cabells llargs que lliscava plàcidament per l’aire, i va continuar amb un xiuxiueig enrogallat:

—… tindrem el consell escolar proposant de tancar-nos l’escola per sempre.

—Vols dir? —va fer l’Hermione, amb expressió preocupada.

—Posa’t al seu lloc —va dir en Hagrid amb gravetat—. Ara com ara, la veritat, fer anar un fill a Hogwarts té el seu perill… O no? Sempre pot haver-hi accidents, amb tants aprenents de bruixot vivint plegats; però un intent d’assassinat és una altra cosa. No m’estranya que en Dumbledore estigui enfadat amb l’Sn…

En Hagrid va callar de cop, amb la seva típica expressió de culpabilitat dibuixada a la cara tot i la negra espessor de la barba.

—Què? —va saltar en Harry—. En Dumbledore està enfadat amb l’Snape?

—Jo això no ho he dir —va saltar en Hagrid, però la cara de torbació que feia el traïa—. Ui, que és tard; ja quasi és mitjanit; tinc de…

—Hagrid, per què en Dumbledore està enfadat amb l’Snape? —va demanar en Harry alçant la veu.

—No cridis tant! —va dir en Hagrid, entre nerviós i enfadat—. No diguis aquestes coses tan alt, Harry, que encara em faràs perdre la feina! Sí, és clar, segur que no us sabria gaire greu, i menys ara que heu deixat Criança de…

—No em vulguis fer pena, perquè no en trauràs res! —va dir en Harry amb rotunditat—. Què ha fet l’Snape?

—No ho sé, Harry, no ho he sentit! Resulta que l’atre dia sortia del bosc cap al tard i vaig sentir que parlaven, o més aviat que discutien… I, com que no volia que es fixessin en mi, vaig passar-hi pel costat d’amagat, sense intenció d’escoltar… Però tenien una discussió força acalorada, i no vaig poder evitar sentir alguna cosa.

—Què? —va instar-lo en Harry mentre en Hagrid, incòmode, arrossegava els seus peus gegantins endavant i endarrere.

—Què? Doncs vaig sentir que l’Snape deia a en Dumbledore que en Dumbledore es refiava massa d’ell i que al final acabaria no volent-ho fer més…

—Fer el què?

—No ho sé, Harry; feia l’efecte que l’Snape se sentia una mica aclaparat per la feina, però res més… El cas és que en Dumbledore li va dir sense embuts que ho tindria de fer tant sí com no, i que no calia parlar-ne més. Vaja, que no va afluixar. I allavòrens va dir no sé què que l’Snape hauria de fer una inspecció a la seva residència, a Slytherin. Però això no té res d’estrany! —va afanyar-se a afegir en Hagrid quan va veure que en Harry i l’Hermione s’adreçaven una mirada d’intel·ligència—. Bé va demanar a tots quatre caps de residència que investiguessin sobre el cas del collaret…

—Sí, però en Dumbledore no ha tingut cap topada amb cap dels altres, em sembla! —va dir en Harry.

—Escolta —va dir en Hagrid, incòmode, doblegant la ballesta amb totes dues mans sense adonar-se’n fins que la va partir en dos amb un espetec sonor—. Jo més aviat crec, Harry, que el sentiment que tens cap a l’Snape et fa veure coses que no són.

—Vigileu —va dir l’Hermione de cop.

Es van tombar, i van veure l’ombra de l’Argus Filch que es projectava a la paret de darrere seu uns instants abans que ell en persona aparegués per la cantonada, encorbat, amb les mandíbules desencaixades.

—Vaja! —va dir, esbufegant—. Què feu llevats tan tard? Us hauré de castigar!

—No —va dir en Hagrid, categòric—. Que no van amb mi?

—I això què hi fa? —va voler saber en Filch en to impertinent.

—Que no sóc professor, llufa fastigosa? —va saltar en Hagrid, sulfurat.

En Filch també es va encendre, i es va sentir un esbufec esgarrifós: era la senyora Norris, que havia arribat sense fer soroll i que es va posar a passejar sinuosament entre els turmells escanyolits d’en Filch.

—Aneu passant —va dir en Hagrid amb la boca petita.

En Harry no va esperar que l’hi diguessin dues vegades, i ell i l’Hermione se’n van anar corrents sentint les veus d’en Hagrid i d’en Filch que ressonaven pel corredor. Van topar amb en Peeves a prop del trencant que portava a la torre de Gryffindor, però ell es dirigia a corre-cuita cap al lloc d’on venien els crits, rient i dient alegrement:


Allà on hi ha merder i hi ha mullader,

digueu-l’hi a en Peeves, que hi vol ser el primer!



La Senyora Grassa dormia, i no li va agradar gaire que la despertessin; però, tot i a contracor, va deixar-los passar a la sala comuna, on per sort no hi havia gent i tot era silenci. No semblava que ningú estigués assabentat encara del que li havia passat a en Ron; en Harry ho va agrair molt, perquè ja l’havien assetjat prou a preguntes durant tot el dia. L’Hermione li va dir bona nit i es va encaminar cap al dormitori de les noies. En Harry, en canvi, es va quedar a la sala; es va asseure en una butaca de la vora del foc i es va quedar mirant les restes de caliu que hi havia.

Així doncs, en Dumbledore havia discutit amb l’Snape. Malgrat tot el que havia dit a en Harry, malgrat tant insistir que confiava cegament en l’Snape, s’hi havia acabat disgustant… Per què? Per què creia que l’Snape no havia fet prou indagacions a la residència de Slytherin, o perquè no havia indagat prou sobre un alumne de Slytherin en concret, en Malfoy?

¿Potser era perquè en Dumbledore volia que no cometés cap bestiesa, que no obrés pel seu compte, que havia volgut fer creure a en Harry que les seves sospites no tenien cap fonament? Podia molt ben ser això. Fins i tot podia ser que en Dumbledore no volgués que res distragués en Harry dels seus estudis, ni tampoc d’obtenir aquell record del professor Llagot. Potser en Dumbledore no considerava convenient confiar les sospites que tenia respecte als professors a un adolescent de setze anys…

—Per fi et trobo, Potter!

En Harry es va posar dret d’un bot, sobresaltat, amb la vareta a punt. S’havia pensat que la sala comuna era buida, i no s’esperava l’aparició sobtada de la figura corpulenta que es va aixecar de cop d’una butaca del fons. Quan va ser més a prop va veure que era en Cormac McLaggen.

—Estava esperant que tornessis —va dir en McLaggen, sense fer cas de la vareta aixecada d’en Harry—. Em dec haver adormit. Resulta que abans he vist que s’emportaven en Weasley a la infermeria, i que no feia cara d’haver d’estar en forma per al partit de la setmana que ve.

En Harry va trigar un moment a entendre de què li parlava en McLaggen.

—Ah, ja, el partit de quidditch… —va dir, i es va tornar a ficar la vareta sota la trinxa dels texans mentre es passava la mà pels cabells amb aire cansat—. Sí, segurament encara no estarà bé.

—Sent així, jugaré jo de porter, no? —va dir en McLaggen.

—Sí, és clar —va dir en Harry—. Segurament…

No va trobar que hi pogués posar cap objecció; el fet era que en McLaggen havia sigut el segon a les proves de selecció.

—Genial —va dir en McLaggen amb veu satisfeta—. Quan és l’entrenament?

—Què? Ah… En tenim un demà al vespre.

—Perfecte. Escolta, Potter, abans hauríem de parlar. Tinc unes quantes idees tàctiques que potser trobaràs interessants.

—D’acord —va dir en Harry sense gaire entusiasme—. Ja me les explicaràs demà, per això. Ara estic rebentat… Bona nit…

La notícia que havien emmetzinat en Ron es va escampar l’endemà com una taca d’oli, però no va causar tanta impressió com l’accident de la Katie. Tothom s’inclinava a pensar que el d’en Ron podia haver sigut realment un accident, perquè s’havia escaigut que en aquell moment era al despatx del professor de Pocions; i, d’altra banda, com que li havien donat de seguida l’antídot, no li havia passat res greu. Els alumnes de Gryffindor, almenys, mostraven molt més interès per l’imminent partit que tenien contra Hufflepuff, perquè molts volien veure en Zacharias Smith, que jugava d’encistellador a l’equip de Hufflepuff, ridiculitzat pel comentari que havia fet al partit inaugural contra Slytherin.

En Harry, però, no havia estat mai tan poc interessat pel quidditch com aquells dies, mentre que cada vegada estava més obsessionat amb en Draco Malfoy. Continuava donant ullades al mapa de magatotis sempre que en tenia ocasió, i de tant en tant es desviava del seu camí per passar per on veia que corria en Malfoy, però encara no havia aconseguit descobrir-lo fent res anormal. I, tot i així, continuava havent-hi vegades en què en Malfoy desapareixia inexplicablement del mapa de cop i volta…

Però entre els entrenaments de quidditch, els deures i el fet que últimament no el deixaven tranquil ni en Cormac McLaggen ni la Lavender Brown, en Harry no tenia gaire temps per donar-hi voltes.

No hauria sabut dir quin dels dos era més pesat. En McLaggen no parava d’insinuar-li que ell seria molt més bon porter titular que en Ron, i que ara que el veia jugar regularment segur que acabaria donant-li la raó; a més a més, es recreava criticant els altres jugadors i proporcionant a en Harry esquemes tàctics, fins al punt que més d’una vegada en Harry li va haver de recordar qui era el capità.

Per la seva banda, la Lavender no parava d’empaitar-lo per parlar-li d’en Ron, cosa que feia que en Harry la trobés quasi més carregosa i tot que haver de suportar les lliçons de quidditch d’en McLaggen. Al començament, la Lavender s’havia mostrat molt dolguda pel fet que ningú hagués pensat a dir-li que en Ron era a la infermeria —«Bé sortim junts, no?»—; per desgràcia, però, havia acabat decidint perdonar a en Harry aquell lapsus i li agradava molt entaular llargues converses amb en Harry sobre els sentiments d’en Ron, una experiència d’allò més penosa que en Harry s’hauria estimat més estalviar-se.

—Escolta, per què no hi parles amb en Ron, de tot això? —va demanar-li en Harry després d’un interrogatori especialment prolongat de la Lavender que havia inclòs des de l’opinió exacta que en Ron havia formulat sobre el seu vestit nou fins a si en Harry creia o no que en Ron considerava que sortia amb ella «amb intencions formals».

—Ja l’hi demanaria, però sempre que el vaig a veure dorm! —va dir la Lavender, disgustada.

—Sí? —va dir en Harry, sorprès, perquè ell el trobava ben despert cada vegada que anava a la infermeria, d’allò més interessat per la topada entre en Dumbledore i l’Snape i d’allò més animat a l’hora de dir fàstics d’en McLaggen.

—L’Hermione Granger el continua anant a veure? —va demanar de cop la Lavender.

—Sí, em sembla que sí. Però és normal; són amics —va dir en Harry, incòmode.

—Amics? No em facis riure —va dir la Lavender en to burleta—. A partir del dia que en Ron i jo vam començar a sortir, l’Hermione es va passar dies sense parlar-li! Però és clar, ara que s’ha tornat popular deu voler fer les paus amb ell…

—Trobes que fa tornar popular, que t’enverinin? —va dir en Harry—. Va, deixem-ho… Me n’haig d’anar; en McLaggen m’espera per parlar de quidditch —va dir en Harry precipitadament, i es va esquitllar per una porta que semblava un pany de paret i va fer corrents la drecera que el portava directament a l’aula de Pocions, on, per sort, no podien entrar ni la Lavender ni en McLaggen.

El matí del dia del partit de quidditch contra Hufflepuff en Harry va passar per la infermeria abans d’anar cap al camp. En Ron estava molt alterat; la senyora Pomfrey no el deixava anar a veure el partit, per por que no se sobreexcités.

—Què tal se’n surt en McLaggen? —va demanar a en Harry amb veu nerviosa, sense adonar-se que ja li havia fet aquella pregunta dues vegades.

—Ja t’ho he dit —va dir en Harry amb paciència—; ni que fos dels millors del món no m’agradaria tenir-lo. Tota l’estona està dient a tothom què ha de fer, com si es pensés que pot jugar en qualsevol posició més bé que els altres. Ja tinc ganes de treure-me’l de sobre. I ara que dic això de treure’s la gent de sobre —va afegir, posant-se dret i agafant la Raigdefoc—, podries deixar de fer veure que dorms cada vegada que la Lavender et ve a veure? Acabarà fent-me tornar boig també a mi.

—Ah —va fer en Ron, amb aire submís—. Sí, tens raó.

—Si no vols continuar sortint amb ella, digue-l’hi, no? —va dir en Harry.

—Sí… És que… No és tan senzill, eh? —va dir en Ron, i va quedar un moment callat—. L’Hermione passarà per aquí abans del partit? —va afegir com aquell qui res.

—No; ja se n’ha anat cap al camp amb la Ginny.

—Ah —va fer en Ron amb aire ensopit—. Què hi farem. Apa, que us vagi bé. Aviam si foteu pallissa a en McLag… vull dir a l’Smith.

—Ho intentarem —va dir en Harry mentre es carregava l’escombra a l’espatlla—. Ja tornaré després del partit.

Va sortir i va tirar a bon pas pels corredors deserts. Tothom de l’escola era a fora, ja assegut a l’estadi o anant-hi. En Harry anava mirant per cada finestral que passava, tractant de calcular quant vent tindrien, quan de cop va sentir, un tros més endavant, un soroll que li va fer aixecar el cap. Era en Malfoy, que s’acostava cap a ell acompanyat de dues noies, totes dues amb cara d’emmurriades.

En Malfoy es va parar en sec en veure en Harry, però tot seguit va deixar anar una rialleta indolent i va continuar caminant.

—On vas? —li va demanar en Harry.

—Ara corro a dir-t’ho, Potter —va dir en Malfoy en to burleta—. Va, va, afanya’t, que tothom està esperant «el capità elegit», o «el nen que va fer golejada» o com sigui que et diguin ara.

A una de les noies se li va escapar el riure. En Harry se la va quedar mirant, i ella es va posar vermella. En Malfoy va passar pel costat d’en Harry, i totes dues noies es van afanyar a seguir-lo, van tombar la cantonada i es van perdre de vista.

En Harry es va quedar clavat on era i els va seguir amb la mirada fins que van desaparèixer. N’hi havia per desesperar-se: tan just com anava per arribar puntual al partit, i s’havia de trobar amb en Malfoy que s’esquitllava quan a l’escola no hi havia ningú, que és quan en Harry ho hauria tingut més bé per descobrir què maquinava. Els segons s’anaven escolant en silenci, i en Harry continuava allà plantat, petrificat, contemplant el lloc on en Malfoy havia desaparegut…

—On eres? —li va demanar la Ginny quan en Harry va entrar corrents al vestidor. Tot l’equip ja estava canviat i preparat; en Coote i en Peakes, els batedors, es picaven cadascun la cama amb el bat nerviosament.

—He topat amb en Malfoy —li va dir en Harry en veu baixa mentre es treia l’uniforme vermell pel cap.

—I què?

—Doncs que m’agradaria saber què fa al castell amb dues noies mentre tota l’escola és aquí…

—I tu trobes que això ara importa?

—Em sembla que ens quedarem amb les ganes de saber-ho, ves —va dir en Harry mentre agafava la Raigdefoc i es posava bé les ulleres—. Vinga, som-hi!

I, sense dir res més, va sortir al terreny de joc enmig d’una eixordadissa d’ovacions i xiulets. No feia gaire vent, els núvols estaven esquinçats i a estones hi havia moments de sol radiant.

—Un temps traïdor! —va dir en McLaggen a l’equip en to exaltat—. Coote, Peakes, haureu de volar donant l’esquena al sol, perquè no us vegin venir…

—El capità sóc jo, McLaggen, o sigui que deixa de donar instruccions —va dir en Harry irritat—. Fes el favor d’anar cap als cèrcols!

Un cop en McLaggen se’n va haver anat, en Harry es va tombar cap a en Coote i en Peakes.

—Sobretot penseu a volar donant l’esquena al sol —els va dir de mala gana.

Va donar la mà al capità de Hufflepuff, i tot seguit, en sentir el xiulet de la senyora Hooch, es va enlairar i va pujar per sobre dels seus companys per començar a planar pel terreny de joc a la caça de la papallona daurada. Si l’atrapava de seguida, potser encara tindria temps de tornar al castell, mirar el mapa de magatotis i descobrir què feia en Malfoy…

—… i aquí tenim en Zacharias Smith, de Hufflepuff, amb la bomba —va dir una veu dolça que va omplir tot l’estadi—. A l’últim partit el comentarista va ser ell, com sabeu, i la Ginny se li va tirar a sobre, jo diria que expressament, o almenys ho va semblar molt. L’Smith va tractar Gryffindor amb desconsideració, i m’imagino que ara que ha de jugar contra ells se’n penedeix… Però veig que ha perdut la bomba… La Ginny l’hi ha pres… Em cau molt bé, aquesta noia, és molt agradable…

En Harry va dirigir la mirada avall i la va fixar en la tribuna del comentarista. Podia ser que a algú se li hagués acudit deixar que la Luna Lovegood comentés el partit? Fins i tot des de tan enlaire, però, era impossible confondre els seus cabells llargs i rossencs i el seu collaret de taps d’ampolla de batut de bescuit… Al costat de la Luna, la professora McGonagall feia mala cara, com si es penedís d’haver-li encomanat aquella feina.

—… però aquest jugador corpulent de Hufflepuff li pren la bomba, no recordo com se diu, em sembla que Bibble… No, Buggins…

—Es diu Cadwallader! —va exclamar la professora McGonagall al costat mateix de la Luna. Tot el públic es va posar a riure.

En Harry va donar una llambregada al seu voltant buscant la papallona, però no es veia enlloc. Al cap d’un moment en Cadwallader marcava. En McLaggen s’havia distret clavant crits a la Ginny perquè s’havia deixat prendre la bomba, i no s’havia adonat que la gran pilota vermella li passava fregant l’orella dreta.

—McLaggen, fes el favor d’estar pel que has d’estar i deixa els altres tranquils! —va bramar en Harry, tombant-se per amonestar el seu porter.

—Doncs tu no dónes gaire exemple! —li va replicar cridant en McLaggen, amb la cara vermella de ràbia.

—Veig que en Harry Potter discuteix amb el seu porter —va dir la Luna amb veu serena, mentre tant els seguidors de Hufflepuff com els de Gryffindor cridaven i aplaudien—. No crec que això l’ajudi precisament a trobar la papallona, però potser forma part de l’estratègia…

Renegant de mala manera, en Harry va girar en rodó i va tornar a posar-se a recórrer el camp, rastrejant el cel a la recerca d’algun rastre de la diminuta bola alada d’or.

La Ginny i la Demelza van fer un gol cada una, cosa que va proporcionar als aficionats grana i or algun motiu per alegrar-se. Tot seguit en Cadwallader va tornar a marcar, igualant de nou el partit, però no va semblar que la Luna se n’adonés: es mostrava curiosament indiferent a coses tan mundanes com el marcador, i no parava de voler atraure l’interès del públic cap a coses com ara núvols de formes estranyes o la possibilitat que en Zacharias Smith, que fins aleshores no havia sigut capaç d’estar en possessió de la bomba durant més d’un minut, patís d’una afecció anomenada «febre del perdedor».

—Setanta a quaranta a favor de Hufflepuff! —va cridar la professora McGonagall a través del megàfon de la Luna.

—Sí? Ja? —va dir la Luna, sorpresa—. Però què és això? El porter de Gryffindor ha agafat el bat a un dels batedors del seu equip.

En Harry va girar en rodó a l’aire. Efectivament, en McLaggen, vés a saber per què, havia arrencat el bat de les mans d’en Peakes i semblava estar-li demostrant com havia de picar una bala contra en Cadwallader, que se’ls acostava.

—Vols fer el fotut favor de tornar-li el bat i tornar-te’n al costat dels cèrcols? —va bramar en Harry llançant-se contra en McLaggen en el moment que en McLaggen clavava un cop de bat terrible a la bala i la tocava malament.

Un dolor terrible, lancinant… Una fogonada… Crits distants… I la sensació de caure per un túnel molt llarg…

I la següent cosa que en Harry va percebre va ser que estava estirat en un llit molt flonjo i molt calentó mirant un llum que projectava un cercle de claror daurada contra el sostre en penombra. Va aixecar el cap amb esforç; a la seva esquerra hi havia una figura familiar, de cara pigada i pèl roig.

—Gràcies per venir —va dir en Ron amb una rialla.

En Harry va pestanyejar i va fer una mirada al seu voltant. Efectivament: era a la infermeria. A fora es veia un cel filós faixat de porpra. El partit es devia haver acabat feia hores; se li havia escapat l’oportunitat de descobrir en Malfoy. En Harry es notava el cap estranyament pesant; va aixecar una mà i va tocar-se una mena de turbant de benes cenyides.

—Què m’ha passat?

—Té fractura de crani —va dir la senyora Pomfrey, que havia aparegut de cop i es va afanyar a fer-lo reclinar-se sobre els coixins—. No és res greu, perquè l’hi he curat de seguida, però el vull tenir aquí fins demà. No podrà fer cap esforç físic durant les pròximes hores.

—No vull quedar-m’hi a dormir, aquí —va dir en Harry irritat, incorporant-se i destapant-se—. Vull trobar en McLaggen per destrossar-lo.

—Em temo que això entraria en la categoria d’«esforç físic» —va dir la senyora Pomfrey, retenint-lo al llit amb energia i aixecant la vareta amb gest amenaçador—. S’estarà aquí fins que li doni l’alta, Potter, i si no avisaré el director.

Va tornar-se’n al seu despatx amb aire atrafegat, i en Harry es va tornar a deixar caure contra els coixins, rabiós.

—Saps per quant hem perdut? —va demanar a en Ron, estrenyent les dents.

—Doncs… sí —va dir en Ron amb recança—. El resultat final ha sigut de tres-cents vint a seixanta.

—Genial —va dir en Harry, enfurismat—. Ge-ni-al! Ja veurà en McLaggen quan l’agafi…

—No el podràs agafar; és gros com un troll —va dir en Ron amb lògica—. Personalment m’inclino a fer-li aquell sortilegi de l’ungla del dit gros del peu del mig príncep. A més a més, segur que quan sortiràs d’aquí els altres ja s’hauran ocupat d’ell, perquè tampoc n’han quedat precisament contents…

En Ron va dir això en un to de satisfacció amb prou feines contingut, i en Harry va veure que en Ron estava encantat amb el fet que en McLaggen hagués tingut un fracàs tan estrepitós. En Harry es va quedar mirant la taca de claror del sostre, notant-se la closca embenada no ben bé adolorida però sí una mica consentida del cop.

—He pogut sentir el comentari del partit des d’aquí —va dir en Ron, ara amb veu enriolada—. Espero que a partir d’ara la Luna faci sempre de comentarista… «La febre del perdedor…».

Però en Harry encara estava massa sulfurat per veure-hi la gràcia, i en Ron no va trigar gaire a deixar de riure.

—La Ginny t’ha vingut a veure quan encara estaves inconscient —va dir, després d’una estona de silenci, i la imaginació d’en Harry es va desbordar i en un moment va construir una escena en què la Ginny, plorant sobre el seu cos inert, li confessava els seus sentiments de profunda tendresa cap a ell mentre en Ron els donava la benedicció…—. Diu que has arribat al camp molt just. Com és? D’aquí has sortit amb temps de sobres.

—Ah… —va dir en Harry, mentre l’escena imaginada s’esfumava—. Sí, és que… Resulta que m’he topat amb en Malfoy, acompanyat de dues noies que no semblava que volguessin anar amb ell, i ja és la segona vegada que no va al camp de quidditch com tothom. Te’n recordes, que a l’altre partit també hi va faltar? —En Harry va sospirar—. Ara em sap greu no haver-lo seguit; total, el partit ha sigut un desastre…

—No siguis burro —va tallar-lo en Ron—. No et pots saltar un partit de quidditch només per seguir en Malfoy; ets el capità!

—Vull saber què maquina —va dir en Harry—. I no em diguis que tot són imaginacions meves, després del que vaig sentir que parlaven amb l’Snape…

—No he dit en cap moment que tot fossin imaginacions teves —va dir en Ron, arrepenjant-se en un colze i mirant en Harry amb expressió dolguda—, però no té sentit que afirmis que una sola persona és la responsable de tot això que està passant! Estàs una mica obsessionat amb en Malfoy, Harry. Mira que voler-te perdre el partit només per seguir-lo…

—Vull agafar-lo amb les mans a la massa! —va dir en Harry, impotent—. Perquè on pot ser que vagi cada vegada que desapareix del mapa?

—No ho sé; potser a Hogsmeade —va suggerir en Ron, arrufant les celles.

—No l’he vist agafar ni una vegada cap dels passadissos secrets que surten al mapa. A més a més, figura que estan vigilats, no?

—No t’ho sabria dir, la veritat —li va respondre en Ron.

Van quedar callats. En Harry va tornar a mirar el cercle de llum de sobre seu, pensant…

Si tingués el poder d’en Rufus Scrimgeour, podria fer seguir en Malfoy; per desgràcia, però, en Harry no tenia una brigada d’aurors a les seves ordres… Per un moment va pensar a organitzar alguna cosa amb l’ED, però en aquest cas persistia el problema de saltar-se classes; la majoria dels seus membres, de fet, tenien uns horaris molt plens…

Del llit d’en Ron li va arribar un ronc sonor i prolongat. Al cap d’una estona la senyora Pomfrey va sortir del despatx, aquesta vegada vestint una bata gruixuda. El més pràctic era fer veure que dormia; en Harry es va posar de costat i va sentir com la senyora Pomfrey tirava les cortines amb un cop de vareta. Els llums es van fer més tènues, i la senyora Pomfrey va tornar-se’n al despatx; en Harry va sentir com tancava amb balda per dintre, i es va imaginar que se n’anava a dormir.

Era la tercera vegada, va pensar en Harry a les fosques, que el portaven a la infermeria per un accident en un partit de quidditch. L’anterior havia caigut de l’escombra a causa de la presència de demèntors al camp; i la primera, l’inepte professor Gilbert Decors li havia fet desaparèixer tots els ossos d’un braç… Aquella havia sigut la lesió més dolorosa de totes tres… Va recordar el mal que li va fer la reconstitució de tota l’ossamenta del braç en una sola nit, un malestar que no se li va alleujar tot i l’arribada d’una visita inesperada en plena…

En Harry va incorporar-se d’un bot, amb el cor bategant-li de pressa i el turbant de benes tort. Per fi havia trobat una solució: hi havia una manera de fer seguir en Malfoy. Com era que no se li havia acudit? Com era que no hi havia pensat abans?

Però quedava encara una cosa per resoldre: com el podia cridar? Què s’havia de fer?

Amb un fil de veu, amb prevenció, en Harry va adreçar-se a la penombra:

—Kreacher…

Va sentir-se un espetec sonor i un enrenou de brega i de xiscles va omplir la sala. En Ron es va despertar amb un crit.

—Què passa?…

En Harry va afanyar-se a apuntar amb la vareta a la porta del despatx de la senyora Pomfrey, va murmurar «Exsurdo!» perquè no vingués corrents i es va arrossegar cap als peus del llit per veure més bé què era aquell xivarri.

Hi havia dos elfs domèstics rodolant per terra al mig del dormitori, l’un vestit amb una jaqueta granat arronsada i una pila de barrets de llana, i, l’altre, amb un parrac vell i llardós lligat per sobre dels malucs com un tapaculs. De cop es va sentir un altre espetec, i en Peeves, el fantasma, va aparèixer surant per damunt dels dos elfs que es barallaven.

—M’ho estava mirant, Poti-poti! —va dir a en Harry, enfadat, assenyalant el combat de sota seu, i tot seguit va deixar anar una riallada seca—. Guaita les bestioletes com s’esbatussen, com es mosseguen, com s’estoven!

—En Kreacher no ha d’insultar en Harry Potter davant d’en Dobby, de cap manera, i, si ho fa, en Dobby farà tancar la boca a en Kreacher! —va cridar en Dobby amb la seva veu d’espinguet.

—Pega’l, esgarrapa’l! —exclamava en Peeves amb delectació, tirant guixos als elfs perquè s’enrabiessin encara més—. Pessiga’l, apunyega’l!

—En Kreacher dirà el que vulgui sobre el seu amo, i tant com sí, perquè què és el seu amo sinó un amic fastigós de sangs de fang? Ai, què diria la pobra mestressa d’en Kreacher?…

Al final va quedar sense saber-se què hauria dit la pobra mestressa d’en Kreacher, perquè en Dobby va enfonsar el seu petit puny ossut a la boca d’en Kreacher i li va fer saltar la meitat de la dentadura. En Harry i en Ron van saltar del llit tots dos alhora i van separar els dos elfs, que tot i així van continuar tirant-se cops de puny i cops de peu, incitats tota l’estona per en Peeves, que planava al voltant del llum de sostre cridant:

—Fica-li els ditets al nassarró, estira-li les orelletes…

En Harry va apuntar en Peeves amb la vareta i va dir «Travallengua!». En Peeves es va agafar el coll, es va empassar saliva i va començar a donar voltes a la sala fent gestos grollers però sense poder parlar, perquè la llengua li havia quedat enganxada al cel de la boca.

—Bona —va dir en Ron amb admiració mentre aixecava en Dobby enlaire perquè no toqués en Kreacher ni amb els braços ni amb els peus—. Això deu ser un altre sortilegi del príncep, no?

—Sí —va dir en Harry, cargolant el braç escanyolit d’en Kreacher per subjectar-l’hi—. Aviam… Us prohibeixo que us baralleu entre vosaltres! Kreacher, et prohibeixo que et barallis amb en Dobby. Dobby, ja sé que no tinc dret a donar-te ordres…

—En Dobby és un elf domèstic alliberat i és lliure d’obeir qui vulgui, i en Dobby farà tot el que en Harry Potter vulgui que faci! —va dir en Dobby, i es va posar a vessar llàgrimes que li queien cara avall i li saltaven a la jaqueta.

—Entesos —va dir en Harry, i en Ron i ell van deixar anar cada un l’elf que subjectaven, que van caure a terra però no van continuar barallant-se.

—L’amo m’ha cridat? —va remugar en Kreacher, fent una reverència a en Harry però adreçant-li alhora una mirada en què es llegia clarament que li desitjava una mort dolorosa.

—Sí, t’he cridat —va dir en Harry, mirant cap a la porta del despatx de la senyora Pomfrey per comprovar que el sortilegi ensordidor encara feia efecte, i no li va semblar que hagués sentit res de tot aquell guirigall—. Tinc una missió per a tu.

—En Kreacher farà tot allò que l’amo desitgi —va dir en Kreacher, inclinant-se tant que amb els llavis va estar a punt de tocar-se els dits guerxos dels peus— perquè en Kreacher no té cap altre remei, però en Kreacher s’avergonyeix de tenir l’amo que té, i tant com sí…

—En Dobby ho farà, Harry Potter! —va xisclar en Dobby, amb els seus ulls com pilotes de tenis negats de llàgrimes—. Per en Dobby seria un honor ajudar en Harry Potter!

—Ben mirat, estaria bé que ho féssiu tots dos —va dir en Harry—. Fet… Vull que seguiu en Draco Malfoy.

Fent cas omís de l’expressió de sorpresa i exasperació alhora que se li va pintar a en Ron a la cara, en Harry va continuar:

—Vull saber on va, amb qui es troba i què fa. Vull que el seguiu les vint-i-quatre hores del dia.

—Entesos, Harry Potter! —va dir en Dobby a l’acte, amb els seus ulls grossos brillant-li d’emoció—. I si en Dobby ho fa malament, es tirarà des de dalt de la torre més alta, Harry Potter!

—No caldrà —va afanyar-se a dir en Harry.

—L’amo vol que segueixi en Malfoy fill? —va remugar en Kreacher—. L’amo vol que espiï el renebot de sang noble de la meva antiga mestressa?

—Ni més ni menys —va dir en Harry, que de cop va preveure un gran perill i va decidir conjurar-lo immediatament—. I et prohibeixo advertir-lo, o ensenyar-li què fas, o parlar-hi sota cap concepte, o escriure-li cap nota, o… o tenir-hi cap mena de relació. Queda clar?

A en Harry li va semblar que en Kreacher s’esforçava a trobar algun punt feble a les instruccions que acabava de rebre, i va esperar. Al cap d’un moment, però, va tenir la gran satisfacció de veure que en Kreacher tornava a fer-li una profunda reverència i deia, amb una rancúnia amarga:

—L’amo pensa en tot i en Kreacher l’ha d’obeir encara que en Kreacher s’estimaria molt més ser el criat d’en Malfoy fill, i tant com sí…

—Quedem així, doncs —va dir en Harry—. Vull rebre’n informació regular, però vigileu que no tingui a prop ningú quan em vingueu a veure. En Ron i l’Hermione, sí. I no expliqueu a ningú què feu. Limiteu-vos a enganxar-vos a en Malfoy com un parell de paparres.





20. La petició de Lord Voldemort


En Harry i en Ron van deixar la infermeria a primera hora de dilluns, del tot refets gràcies als bons oficis de la senyora Pomfrey i en condicions de disfrutar dels beneficis d’haver rebut un bon cop i d’haver pres un mal verí respectivament, el millor dels quals va ser que l’Hermione tornava a ser amiga d’en Ron. L’Hermione va arribar fins a l’extrem de baixar amb ells a esmorzar, moment que va aprofitar per fer-los saber que la Ginny havia renyit amb en Dean. El monstre que dormia al cor d’en Harry va aixecar el cap de sobte i va ensumar l’aire esperançat.

—Per què s’han barallat? —va demanar amb aire desmenjat mentre trencaven per un corredor del setè pis que estava desert, tret d’una nena molt menuda que contemplava un tapís de trolls vestits amb tutús. Quan va veure que s’acostaven uns alumnes de sisè va fer cara d’esglai, i li van caure unes balances de llautó molt pesants que portava.

—Tranquil·la! —li va dir l’Hermione amb dolçor, corrent cap a ella per ajudar-la—. Ja veuràs… —Va picar les balances trencades amb la vareta i va dir—: Reparo.

La nena no l’hi va agrair, i va continuar plantada allà on era fins que van passar, seguint-los amb la mirada. En Ron es va tombar per mirar-la un moment.

—Juraria que cada vegada són més petites —va dir.

—Deixa-la estar —va dir en Harry, començant a perdre la paciència—. Per què s’han barallat la Ginny i en Dean, Hermione?

—Mira, perquè a en Dean li feia gràcia que en McLaggen t’hagués tirat aquella bala —va dir l’Hermione.

—Devia fer molt riure —va dir en Ron amb certa lògica.

—Doncs no en va fer gens! —va dir l’Hermione, encesa—. Vam tenir un bon espant; si en Coote i en Peakes no haguessin sostingut en Harry s’hauria pogut fer molt mal!

—D’acord, però no calia que la Ginny i en Dean tallessin només per això —va dir en Harry, encara parlant com aquell qui res—. O encara surten?

—Sí, encara surten; però com és que t’hi interesses tant? —va voler saber l’Hermione, observant en Harry amb atenció.

—Perquè no vull que l’equip de quidditch se’m torni a desfer! —es va afanyar a dir, però l’Hermione va continuar observant-lo amb una mirada d’escepticisme, i es va treure un pes de sobre quan una veu el va cridar per darrere («Harry!»), cosa que li va donar una excusa per tombar-se.

—Ai, hola, Luna.

—He anat a la infermeria a veure’t —va dir la Luna, mentre remenava dintre la motxilla— però m’han dit que ja te n’havies anat…

Va abocar a les mans d’en Ron un objecte que semblava una ceba tendra, un bolet metzinós amb plaques i un volum considerable d’una matèria que semblava sorra de gat, i al final va agafar un rotlle petit de pergamí llardós que va allargar a en Harry.

—M’han encarregat que et doni això.

En Harry de seguida va veure que el pergamí era una altra convocatòria per a una classe amb en Dumbledore.

—Per a aquest vespre —va dir a en Ron i a l’Hermione quan el va haver descargolat.

—Vas fer molt bé de comentarista, al partit d’ahir! —va dir en Ron a la Luna en el moment de tornar-li la ceba tendra, el bolet metzinós i la sorra de gat. La Luna va somriure amb aire somiós.

—Et rius de mi, oi? —va dir—. Tothom opina que ho vaig fer fatal.

—No, t’ho dic de veritat! —va dir en Ron en to sincer—. No recordo haver seguit mai cap altre partit d’una manera tan entretinguda! Què és això, per cert? —va afegir, aixecant l’objecte amb aspecte de ceba a l’altura dels ulls.

—Ui, és un búlbulus —va dir, mentre tornava a ficar a la motxilla la sorra de gat i el bolet metzinós—. Te’l pots quedar, si vols; en tinc més. Van molt bé per defensar-se dels plimpis saltadors.

I se’n va anar, deixant en Ron aguantant-se el riure, encara amb el búlbulus a la mà.

—Cada vegada em cau més bé, la Luna —va dir mentre enfilaven cap al Gran Saló—. Està com un llum, però és molt autèntica…

Va parar de parlar de cop; al peu de l’escalinata de marbre hi havia la Lavender Brown, amb cara de pocs amics.

—Hola —va dir en Ron, nerviós.

—Anem passant —va murmurar en Harry a l’Hermione, i van continuar; però no van poder evitar sentir que la Lavender deia:

—Com és que no m’has fet saber que avui et donaven l’alta? I com és que vas amb ella?

Al cap de mitja hora en Ron es va presentar a esmorzar amb expressió emmurriada, i, tot i que es va entaular al costat de la Lavender, en Harry no va veure que es diguessin res en tota l’estona. L’Hermione es va comportar com si no s’adonés de res, però un parell de vegades en Harry va veure que a la cara se li dibuixava una mitja rialla inexplicable. L’Hermione va estar de molt bon humor tot el dia, i al vespre, a la sala comuna, va arribar fins al punt d’accedir a repassar (és a dir, a acabar d’escriure) el treball de Botànica d’en Harry, cosa que fins aleshores s’havia negat categòricament a fer perquè sabia que després en Harry sempre l’hi deixava copiar a en Ron.

—Moltes gràcies, Hermione —li va dir en Harry, donant-li un copet afectuós a l’esquena. Va mirar el rellotge, i va veure que ja eren quasi les vuit—. Ui; m’hauré d’afanyar, si no vull arribar tard a la classe d’en Dumbledore…

L’Hermione, en lloc de respondre-li, es va limitar a ratllar-li algunes de les respostes més fluixes amb aire cansat. Amb un somriure, en Harry va sortir a corre-cuita pel forat del quadre i va enfilar cap al despatx del director. La gàrgola es va enretirar d’un salt en sentir la consigna «pastís de toffee», en Harry va pujar els esglaons de l’escala de cargol de dos en dos i va trucar a la porta en el moment que en un rellotge tocaven les vuit.

—Endavant —va dir en Dumbledore, però just quan en Harry allargava la mà per empènyer la porta se li va obrir tota sola de cop i es va trobar de cara amb la professora Trelawney.

—Vaja! —va exclamar la professora, assenyalant en Harry amb un gest teatral mentre l’observava parpellejant a través dels vidres gruixuts de les ulleres—. O sigui que és per això, Dumbledore, que em fas fora del despatx sense contemplacions!

—Benvolguda Sibil·la —va dir en Dumbledore amb veu lleugerament irritada—, jo no et faig fora sense contemplacions d’enlloc, sinó que he quedat ara amb en Harry i no crec que hi hagi res més a dir…

—Molt bé —va dir la professora Trelawney, amb veu profundament dolguda—. Si no penses expulsar aquest rossí sobrevingut, tu mateix… Potser trobaré alguna escola on es valorin més els meus dots…

Va passar pel costat d’en Harry i va desaparèixer per l’escala, d’on al cap d’un moment els va arribar un terrabastall que va fer suposar a en Harry que la professora Trelawney havia trepitjat el ròssec d’algun dels seus xals i s’hi havia entrebancat.

—Tanca la porta, sisplau, Harry, i seu —va dir en Dumbledore, amb veu cansada.

En Harry va obeir i, en el moment que s’asseia a la cadira de sempre, davant del despatx d’en Dumbledore, va veure que tornava a haver-hi el pensiu entre tots dos, i també dues ampolletes més de vidre amb un record arremolinat a cada una.

—Veig que la professora Trelawney continua estant disgustada pel fet que en Firenze faci de professor —va dir en Harry.

—Sí —va dir en Dumbledore—. Futurologia m’està donant molts més maldecaps dels que preveia, perquè és una assignatura que no conec prou. No puc demanar a en Firenze que se’n torni al bosc, perquè ara és un proscrit, però tampoc puc dir a la Sibil·la Trelawney que se’n vagi. Entre nosaltres, no es fa el càrrec del perill que pot arribar a córrer fora del castell; perquè no sap (i crec que seria poc assenyat revelar-l’hi) que ella va fer la profecia sobre en Voldemort i tu. —En Dumbledore va deixar anar un gran sospir, i va continuar—: Però deixem de banda els meus problemes amb el professorat; tenim assumptes molt més importants de què tractar. En primer lloc, has pogut complir la missió que et vaig encomanar al final de l’última classe que vam fer?

—Ai… —va fer en Harry, agafat per sorpresa. Entre les classes d’aparetratge, el quidditch, l’emmetzinament d’en Ron, la seva fractura de crani i la seva obsessió per descobrir què maquinava en Draco Malfoy, en Harry no havia pensat més en el record que en Dumbledore li havia demanat que obtingués del professor Llagot—. Doncs… un dia en vaig parlar amb el professor Llagot després de classe de Pocions, però no m’ho va voler dir.

Hi va haver un breu silenci.

—És clar —va acabar dient en Dumbledore, observant en Harry per sobre de les seves ulleres de muntura de mitja lluna i causant en en Harry la sensació ja familiar que l’examinaven amb raigs X–. I creus que hi has aplicat tots els teus esforços? Creus que hi has posat tot el teu enginy? Creus que no has deixat cap argúcia per explotar, per tal d’obtenir aquest record?

—Home… —va començar en Harry, vacil·lant, sense saber què més dir. L’únic intent que havia fet per obtenir aquell record li semblava ara ridículament tímid—. Home… El dia que en Ron es va prendre aquell elixir d’amor per equivocació el vaig portar al professor Llagot, i en aquell moment vaig pensar que, si el professor Llagot estava de prou bon humor…

—I va anar bé? —li va demanar en Dumbledore.

—Doncs… no, professor, perquè en Ron es va emmetzinar…

—… cosa que, evidentment, va fer que no pensessis més a arrencar-li el record. I no hauria esperat altrament, perquè el teu millor amic estava en perill de mort. Un cop es va saber que el senyor Weasley es refaria del tot, però, esperava de tu que tornaries a consagrar-te a la missió que t’havia encomanat. Em pensava que t’havia deixat prou clara la importància d’aquest record. De fet, vaig posar tots els meus esforços a donar-te a entendre que es tracta del record més important de tots, i que sense aquest record estem perdent el temps.

En Harry va notar que li venia calor a la cara de vergonya i que se li difonia per tot el cos. En Dumbledore no havia alçat la veu, ni tampoc ho havia dit en to disgustat, però en Harry s’hauria estimat més que li hagués clavat un crit; aquella decepció freda era pitjor que qualsevol altra cosa.

—Professor —va dir, una mica a la defensiva—, no és que no me n’hagi preocupat; el que passa és que tenia altres coses…

—Altres coses al cap —va dir en Dumbledore, completant ell la frase—. És clar.

Va tornar a haver-hi un silenci, l’estona de silenci més incòmoda que en Harry havia passat fins aleshores amb en Dumbledore; semblava que no s’hagués d’acabar mai, interrompuda només pels roncs procedents del retrat de l’Armando Dippet que en Dumbledore tenia a sobre. En Harry es va sentir molt poca cosa, com si s’hagués encongit des del moment d’entrar al despatx.

Al final no es va poder aguantar més i va dir:

—Em sap molt greu, professor Dumbledore. Hauria hagut d’esforçar-m’hi més… Hauria hagut de veure que vostè no m’hauria demanat de fer-ho si no fos important de veritat.

—T’agraeixo que em diguis això, Harry —va dir en Dumbledore amb un fil de veu—. Puc comptar que, a partir d’ara, tindràs aquest meu encàrrec més present? No té sentit que continuem veient-nos després d’avui si no tenim aquest record.

—No pateixi, professor, que obtindré aquest record del professor Llagot —va dir en Harry amb convicció.

—Deixem-ho aquí, doncs —va dir en Dumbledore amb més afabilitat—, i continuem la història allà on la vam deixar. Recordes per on anàvem?

—Sí, professor —va afanyar-se a dir en Harry—. En Voldemort va matar el seu pare i els seus avis paterns i va fer que semblés que qui ho havia fet era en Morfí, el seu tiet. Tot seguit va tornar a Hogwarts i va demanar… va demanar al professor Llagot pels horricreus —va murmurar amb timidesa.

—Exacte —va dir en Dumbledore—. I m’imagino que també recordes que, al començament de tot d’aquestes classes, et vaig dir que entraríem en el terreny de les suposicions.

—Sí, professor.

—Fins ara t’he mostrat les proves que m’han portat a deduir el que en Voldemort va fer fins als disset anys, i suposo que coincidiràs amb mi que són proves força sòlides.

En Harry va fer que sí amb el cap.

—Però a partir d’aquí, Harry —va dir en Dumbledore—, la cosa es torna més tèrbola i més misteriosa. Si ja em va ser difícil trobar dades sobre en Tod Rodlel quan era un noi, encara ho ha sigut més trobar algú disposat a recordar res d’en Voldemort adult. És més, no crec que hi hagi ningú viu, tret d’en Voldemort mateix, que ens pugui fer un relat de la seva vida des del moment que va sortir de Hogwarts. Tot i així, em queden dos records que m’agradaria fer-te conèixer. —En Dumbledore va assenyalar les dues ampolletes de vidre que resplendien al costat del pensiu—. Encabat, t’agrairé que em diguis si consideres versemblants les conclusions a què m’han fet arribar.

El fet de pensar que en Dumbledore valorés tant la seva opinió va fer avergonyir en Harry encara més que per no haver reeixit a obtenir el record dels horricreus, i es va regirar incòmode a la cadira mentre en Dumbledore agafava la primera de les dues ampolles per mirar-la a contraclaror.

—Espero que no estiguis cansat de submergir-te en els records d’altra gent, perquè aquests dos també són records curiosos —va dir—. Aquest primer és d’una elfa domèstica molt vella que es deia Hokey. Abans que veiem això de què la Hokey va ser testimoni, m’agradaria explicar-te en un moment com Lord Voldemort se’n va anar de Hogwarts.

»Com et pots imaginar, va arribar al setè any dels seus estudis amb nota alta a tots els exàmens a què s’havia presentat. Els seus companys ja començaven a pensar quina feina farien quan se n’anessin de Hogwarts. Quasi tothom esperava grans coses d’en Tod Rodlel, que havia sigut delegat, delegat en cap i guanyador de la distinció especial per serveis a l’escola. Em consta que uns quants professors, entre ells el professor Llagot, li van proposar que entrés a la Conselleria d’Afers Màgics i li van oferir d’arreglar-li alguna entrevista o de posar-lo en contacte amb gent que el pogués ajudar, però ell va rebutjar totes les ofertes. I al cap de poc el professorat s’assabentava que en Voldemort treballava a Borgin i Burkes.

—A Borgin i Burkes? —va repetir en Harry, estupefacte.

—A Borgin i Burkes —va repetir en Dumbledore sense immutar-se—. Segur que veuràs l’atractiu que aquest establiment representava per a ell quan entrem al record de la Hokey. Però aquesta no va ser la feina que va triar en Voldemort d’entrada. En aquella època quasi ningú se’n va assabentar (jo era un dels pocs professors en qui el director d’aleshores confiava), però en Voldemort va anar a parlar primer amb el professor Dippet per demanar-li si es podria quedar a Hogwarts com a professor.

—Es volia quedar aquí? Per què? —va voler saber en Harry, més admirat encara.

—Crec que per diferents motius, però no va confiar-ne cap al professor Dippet —va dir en Dumbledore—. En primer lloc, i per sobre de tot, en Voldemort tenia un vincle amb aquesta escola, crec jo, més estret que el que pugui haver tingut mai amb ningú. A Hogwarts és on se sentia més feliç; va ser el primer lloc on se sentia com a casa, i segurament ha sigut l’únic.

Aquest comentari va fer sentir en Harry una mica incòmode, perquè allò era ni més ni menys el que ell també sentia respecte a Hogwarts.

—En segon lloc, el castell és un baluard de màgia antiga. Sens dubte, en Voldemort va penetrar molt més els seus secrets que la majoria d’alumnes que hi han passat, i es devia adonar que encara tenia molts misteris per revelar-li, molta màgia per descobrir-hi.

»I en tercer lloc, com a professor hauria tingut molt poder i molta influència sobre els aprenents de bruixot i de bruixa. Potser aquesta idea la va agafar del professor Llagot, el professor amb qui tenia més bones relacions, que l’havia fet adonar de l’ascendència que un mestre pot tenir sobre un alumne. Descarto del tot que en Voldemort es plantegés en cap moment passar-se tota la vida a Hogwarts; més aviat crec que ho va veure com un bon lloc per reclutar adeptes i on començar a constituir el seu exèrcit.

—Però no va aconseguir la feina, oi que no?

—No, no la va aconseguir. El professor Dippet li va dir que amb divuit anys era massa jove, però el va convidar a tornar a presentar-s’hi passats uns quants anys si continuava tenint ganes de dedicar-se a la docència.

—I vostè com ho veia, professor? —li va demanar en Harry intrigat.

—Gens clar —va dir en Dumbledore—. Havia desaconsellat a l’Armando que l’agafés (sense exposar-li les raons que ara t’he exposat, perquè el professor Dippet tenia en gran estima en Voldemort i estava convençut de la seva integritat), perquè no volia de cap manera que Lord Voldemort tornés a l’escola, i menys en un càrrec amb poder.

—Quina plaça volia, professor? Quina assignatura volia impartir?

En Harry, però, va intuir la resposta abans que en Dumbledore l’hi donés.

—Defensa contra les Forces del Mal. En aquella època la impartia una professora molt gran que es deia Galatea Xiroia i que feia quasi cinquanta anys que estava a Hogwarts.

»El cas és que en Voldemort va anar a treballar a Borgin i Burkes, i tot el professorat que el tenia en un pedestal va dir que era una pena que un jove bruixot brillant com ell anés a fer de dependent en una botiga. En Voldemort, però, no era un simple dependent. Educat i ben plantat i intel·ligent com era, no van trigar a assignar-li una mena d’encàrrecs que només existeixen en establiments com Borgin i Burkes, que està especialitzat, Harry, com saps molt bé, en objectes amb propietats inhabituals i amb efectes potents. La feina d’en Voldemort era anar a visitar la gent per convèncer-la de desprendre’s de les relíquies que després venien els seus socis, i la veritat és que estava especialment dotat per aconseguir-ho.

—No en dubto —va dir en Harry, incapaç de reprimir-se.

—I fas ben fet —va dir en Dumbledore, amb l’ombra d’un somriure a la boca—. Però ja comença a ser hora que sapiguem coses d’aquesta elfa domèstica que es deia Hokey i que treballava per a una bruixa molt vella i molt rica que es deia Hepzibah Smith.

En Dumbledore va donar un cop de vareta a una de les ampolles per fer saltar el tap i va abocar el record arremolinat al pensiu tot dient:

—Tu primer, Harry.

En Harry es va aixecar i va inclinar-se una vegada més sobre el contingut platejat i turbulent del recipient de pedra fins que el va tocar amb la cara. Va caure en una buidor negra i va anar a parar en una sala d’estar davant mateix d’una senyora molt vella i molt grassa que portava una sofisticada perruca de color de panotxa i un llampant vestit rosa que se li estufava tot al voltant, cosa que li donava un aspecte de suflé de maduixa. Es mirava al mirallet d’una polvorera d’or, posant-se coloret a les galtes amb un gran pinzell, mentre una elfa domèstica, la més menuda i més vella que en Harry havia vist en sa vida, li encabia els peus molsuts en unes sabatilles de setí.

—Afanya’t, Hokey! —li va dir la senyoreta Hepzibah en to imperiós—. Va dir que vindria a les quatre, només falten dos minuts i ell sempre arriba puntual!

Va endreçar el pinzell del coloret en el moment que l’elfa domèstica es redreçava. El cap de l’elfa amb prou feines arribava al cul de la cadira on seia la senyoreta Hepzibah, i la pell apergaminada li penjava igual que l’aspra peça de fil que portava a tall de túnica.

—Faig goig? —va dir la senyoreta Hepzibah, girant el cap per mirar-se la cara d’un costat i de l’altre al mirall.

—Molt, senyora —va remugar la Hokey.

En Harry va imaginar-se que al contracte de la Hokey devia estar estipulat que havia de mentir descaradament cada vegada que li fessin aquesta pregunta, perquè a parer d’en Harry la senyoreta Hepzibah no feia goig ni de bon tros.

Va dringar una campaneta, i tant l’elfa com la seva mestressa van fer un bot:

—Corre, corre, Hokey, que ja és aquí! —va exclamar la senyoreta Hepzibah, i l’elfa es va esmunyir per la porta de l’habitació, que estava tan atapeïda de mobles i d’objectes que costava de creure que algú fos capaç de transitar-hi sense topar-ne amb una bona colla. Hi havia vitrines plenes de capses de laca, llibreries plenes de llibres amb gravats d’or, prestatges amb boles del món i esferes celestes i moltes plantes d’interior florides posades en gerros de llautó; semblava una barreja entre una botiga d’articles de màgia antics i un hivernacle.

L’elfa domèstica va tornar al cap d’una mica, seguida per un home alt i jove que en Harry va identificar sense esforç com en Voldemort. Portava un senzill vestit negre; tenia els cabells una mica més llargs que quan anava a l’escola, i les galtes més xuclades, però tots dos canvis l’afavorien, perquè encara el feien més atractiu. Va obrir-se pas per l’habitació enfarfegada amb l’aire d’aquell qui ja hi ha estat moltes vegades, i va fer una profunda inclinació de cap sobre la maneta molsuda de la senyoreta Hepzibah, que va fregar amb els llavis.

—Li he portat flors —va dir amb veu humil, i del no-res va fer sorgir un ram de roses.

—Ai, trapella! No calia! —va exclamar amb un xisclet la senyoreta Hepzibah, tot i que en Harry va veure que tenia un gerro buit a punt sobre la tauleta de més a prop—. L’estàs aviciant, Tod, aquesta pobra vella… Seu, seu… On és la Hokey? Ah, aquí…

L’elfa acabava d’irrompre a l’habitació amb una plata de rebosteria, que va deixar a l’abast de la mà de la seva mestressa.

—Serveix-te, Tod —va dir la senyoreta Hepzibah—, que sé que les meves pastes t’agraden molt. Com estàs? Et veig blanc. Et fan treballar massa, a la botiga; t’ho dic sempre…

En Voldemort va fer un somriure de compliment i la senyoreta Hepzibah va deixar anar una rialleta:

—Què, amb quina excusa em véns a veure, avui? —va voler saber ella, pestanyejant amb afectació.

—El senyor Burke voldria millorar l’oferta que li va fer per aquella armadura que té fabricada per gòblins —va dir en Voldemort—. N’hi ofereix cinc-cents galions, que considera un preu més que just…

—Un moment, no corris tant, que encara pensaré que véns només per les meves bagatel·les! —va exclamar la senyoreta Hepzibah, fent el ploricó.

—Si m’han fet venir és per això —va dir en Voldemort amb veu humil—. Sóc un simple empleat, senyora, que es limita a obeir ordres. El senyor Burke m’ha encarregat que li demani…

—A fer punyetes, el senyor Burke! —va dir la senyoreta Hepzibah, fent un gest de menyspreu amb la mà—. T’ensenyaré una cosa que a ell no li he ensenyat mai! Saps guardar un secret, Tod? Em promets que no li diràs al senyor Burke que ho tinc? Si sabés que t’ho he ensenyat no em deixaria en pau, i no tinc intenció de vendre-m’ho, ni al senyor Burke ni a ningú! Tu, Tod, en canvi, ho apreciaràs per la història que té, no pas pels galions que se’n puguin treure…

—Estaré encantat de veure tot allò que la senyoreta Hepzibah tingui l’amabilitat d’ensenyar-me —va dir en Voldemort amb veu humil, i la senyoreta Hepzibah va deixar anar una altra rialleta de nena.

—Li he dit a la Hokey que m’ho porti… Hokey, on ets? Vull ensenyar al senyor Rodlel el tresor més gran que tenim… Porta’ls tots dos, de fet, ja que hi estem posats…

—Tingui, senyora —va remugar l’elfa domèstica, i en Harry va veure dues capses de pell, l’una sobre l’altra, que travessaven l’habitació com per voluntat pròpia, encara que sabia que l’elfa les portava sobre el cap mentre serpentejava entre taules, pufs i tamborets.

—Aviam —va dir la senyoreta Hepzibah amb aire complagut, agafant les capses a l’elfa i posant-se-les a la falda amb la intenció d’obrir la de sobre—. Segur que t’agradarà, Tod… Ui, si la meva família sabés que t’ho ensenyo… Es moren de ganes de tenir-ho!

Va obrir la tapa. En Harry es va inclinar una mica endavant per mirar-s’ho des d’un angle més bo i va veure un objecte que li va semblar una petita copa daurada amb dues nanses delicadament treballades.

—Segur que saps què és, Tod! Agafa-ho i mira-t’ho bé! —va dir amb un xiuxiueig la senyoreta Hepzibah, i en Voldemort va allargar la seva mà de dits fins, va treure la copa de l’embolcall de seda que la protegia i la va aixecar per una nansa. La seva expressió àvida era curiosament comparable a la que tenia la senyoreta Hepzibah pintada a la cara, excepte en el fet que els ullets d’ella estaven clavats en les faccions agraciades d’en Voldemort.

—Un toixó —va murmurar en Voldemort, examinant el gravat que hi havia a la copa—. Així, és la copa de…

—De la Helga Hufflepuff, com molt bé has endevinat, llumenera! —va dir, la senyoreta Hepzibah, inclinant-se endavant amb un espetec de cotilles i clavant-li un pessic a la galta xuclada—. T’ho havia dit, oi, que en sóc descendent llunyana? La família la conserva des de fa generacions. Quina bellesa, oi? Figura que posseeix tota mena de poders, però jo no els he provat tots, i la tinc sempre aquí ben guardada…

Va arrencar la copa de l’índex allargat d’en Voldemort i la va tornar amb compte a la capsa, aplicant-se fins a tal punt a deixar-la ben posada que no va advertir l’ombra que va travessar la cara d’en Voldemort en el moment que es va quedar sense la copa.

—Aviam —va dir la senyoreta Hepzibah tota satisfeta—, on és la Hokey? Ah, ets aquí… Ja te la pots emportar, Hokey…

L’elfa va agafar amatent la capsa amb la copa i la senyoreta Hepzibah va centrar la seva atenció en la capsa molt més plana que li havia quedat a la falda.

—Em sembla que això encara t’agradarà més, Tod —va dir amb un xiuxiueig—. Acosta’t una mica, rei, que ho veuràs més bé… Això sí que el senyor Burke sap que ho tinc, perquè l’hi vaig comprar, i estic convençuda que voldrà recuperar-ho quan jo ja no hi sigui…

Va aixecar la delicada tanca de filigrana i va obrir la capsa d’una revolada. A dintre, sobre un forro de suau vellut carmesí, hi havia un gruixut medalló d’or.

En Voldemort va allargar la mà, aquesta vegada sense demanar permís, i va aixecar-lo per admirar-lo sota la claror.

—La insígnia de Slytherin —va dir en veu baixa mentre la llum feia reflexos en la essa recarregada i sinuosa.

—Sí senyor! —va dir la senyoreta Hepzibah, visiblement fascinada de veure com en Voldemort contemplava transfigurat el seu medalló—. Em va costar un ronyó i part de l’altre, però no podia deixar-lo de comprar, perquè és un autèntic tresor i el volia tenir a la meva col·lecció tant sí com no. Es veu que el senyor Burke el va comprar a una dona esparracada que semblava que l’hagués robat, però que no sabia el valor que de veritat tenia…

Aquesta vegada va ser ben clar: a en Voldemort se li van injectar els ulls de sang en sentir aquell comentari, i en Harry va veure que els nusos dels dits se li emblanquien d’estrènyer la cadena del medalló.

—Estic convençuda que el senyor Burke n’hi va donar una misèria, però què hi vols fer… Quina meravella, oi? I també se li atribueixen tota mena de poders, però jo em limito a tenir-lo ben guardat…

Va allargar la mà per recuperar el medalló. Per un instant, en Harry es va pensar que en Voldemort no el deixaria anar, però de cop va deixar de tenir-lo entre els dits i al cap d’un moment el medalló tornava a ser sobre el seu estoig amb forro de vellut vermell.

—Això és tot, Tod! Oi que t’ha agradat veure-ho?

La senyoreta Hepzibah va mirar-se’l a la cara i, per primera vegada, en Harry va veure que aquell somriure infantil li fugia de la boca.

—Que no et trobes bé, rei?

—Sí, sí que em trobo bé —va dir en Voldemort amb un fil de veu.

—M’havia semblat… Deu haver sigut un reflex, segurament… —va dir la senyoreta Hepzibah, amb expressió inquieta, i en Harry es va imaginar que ella també devia haver vist aquella lluïssor envermellida als ulls d’en Voldemort—: Té, Hokey, emporta’t també això i torna-ho a desar… Fes-hi els sortilegis de sempre…

—Ens en hem d’anar, Harry —va dir en Dumbledore en veu baixa, i, mentre la petita elfa s’allunyava amb totes dues capses, en Dumbledore va agafar una vegada més en Harry per l’avantbraç i, travessant el no-res, van tornar al seu despatx.

—La Hepzibah Smith es va morir dos dies després d’aquesta escena —va dir en Dumbledore, mentre es tornava a asseure i convidava en Harry a imitar-lo—. La Hokey, la seva elfa domèstica, va ser acusada per la Conselleria d’haver emmetzinat accidentalment la xocolata desfeta que la seva mestressa prenia sempre al vespre.

—No va ser ella! —va dir en Harry, encès.

—Veig que tenim la mateixa opinió —va dir en Dumbledore—. El fet és que hi ha moltes semblances entre aquesta mort i la dels Rodlel. En tots dos casos va carregar la culpa un altre, algú que tenia molt present haver causat ell la mort…

—La Hokey va confessar?

—Va dir que recordava haver posat una cosa a la xocolata desfeta de la seva mestressa que no era sucre, i que va resultar ser una metzina letal poc coneguda —va dir en Dumbledore—. Es va arribar a la conclusió que no ho havia fet expressament, sinó que, com que era vella i no hi tocava gaire…

—En Voldemort li havia alterat els records, igual que va fer amb en Morfí!

—Sí, és el que jo també crec —va dir en Dumbledore—. I, igual que havia passat amb en Morfí, la Conselleria estava predisposada a sospitar de la Hokey…

—… perquè era una elfa domèstica —va dir en Harry, amb un esperit més pròxim que mai al PET, la societat que l’Hermione havia fundat.

—Ni més ni menys —va dir en Dumbledore—. Era vella, va reconèixer haver begut una mica i ningú de la Conselleria es va preocupar per investigar més. Igual que havia passat en el cas d’en Morfí, quan la vaig localitzar i vaig haver aconseguit arrencar-li aquest record, faltava poc perquè es morís; però aquest record, per descomptat, només demostra que en Voldemort coneixia l’existència de la copa i del medalló.

»Quan ja havien condemnat la Hokey, la família de la Hepzibah es va adonar que faltaven dos dels seus tresors més valuosos. Van trigar una mica a estar-ne segurs, perquè la Hepzibah tenia molts amagatalls a causa de la seva obsessió per conservar la seva col·lecció intacta. Abans que s’haguessin convençut del tot que tant la copa com el medalló havien volat, però, el dependent que treballava a Borgin i Burkes, el noi que havia anat a veure la Hepzibah tan sovint i la tenia tan captivada, havia deixat la feina i havia desaparegut. Els seus amos no tenien ni idea d’on havia anat; estaven tan sorpresos com tothom de la seva desaparició. I no es va tornar a saber res d’en Tod Rodlel fins al cap de molt temps.

»I ara, Harry —va dir en Dumbledore— m’agradaria deixar-ho aquí perquè paris esment en uns quants aspectes d’aquest cas que ens ocupa. En Voldemort havia comès un altre assassinat; si va ser el primer després d’haver mort els Rodlel, això no ho sé, però diria que sí. Aquesta vegada, però, com has pogut veure, no va matar per venjança, sinó per cobdícia. Volia els dos fabulosos trofeus que aquella pobra dona vella i ofuscada li havia ensenyat. Tal com temps enrere havia robat els altres nens de l’orfenat, tal com havia robat l’anell del seu tiet Morfí, ara va fugir amb la copa i el medalló de la Hepzibah.

—Però això és una bestiesa —va dir en Harry, arrufant el front—. Engegar-ho tot enlaire, perdre la feina, només per aquests…

—És una bestiesa per tu, potser, però no ho era per en Voldemort —va dir en Dumbledore—. Espero que quan arribi el moment et faràs exactament càrrec de la importància que tenien per a ell aquests objectes, Harry, però ara per ara m’agradaria que consideressis normal el fet que veiés el medalló, si més no, com a legítimament seu.

—El medalló potser sí —va dir en Harry—, però per què també es va emportar la copa?

—Havia sigut d’un altre dels fundadors de Hogwarts —va dir en Dumbledore—. Crec que continuava sentint-se molt vinculat a l’escola, i no devia poder resistir la temptació d’apoderar-se d’un objecte tan lligat a la història de Hogwarts. Però també crec que hi va haver altres raons… que espero poder-te fer veure quan arribi el moment.

»I ara dediquem-nos a l’última reminiscència que tinc per ensenyar-te, almenys fins que aconsegueixis arrencar del professor Llagot aquell record. Entre el record de la Hokey i aquest hi ha un lapse de deu anys, dels quals no podem fer res més que càbales sobre què va fer en Voldemort…

En Harry es va posar dret una vegada més mentre en Dumbledore buidava l’últim record al pensiu.

—De qui és aquest record? —va demanar.

—Meu —va dir en Dumbledore.

I en Harry es va endinsar darrere en Dumbledore en aquella fluctuant massa platejada per anar a parar al mateix despatx d’on acabava d’anar-se’n. Hi havia en Fawkes, dormint tranquil·lament al seu barrastral, i també hi havia, darrere la taula, en Dumbledore, amb un aspecte molt semblant al d’en Dumbledore que en Harry tenia al costat però amb totes dues mans intactes i una cara, potser, una mica menys clivellada. L’única diferència entre el despatx actual i aquell era que aleshores nevava; per la finestra passaven voleiant volves blavoses que es retallaven en la foscor de la nit i s’acumulaven a l’ampit.

En Dumbledore jove semblava esperar algú; i, efectivament, poc després que arribessin es va sentir un truc a la porta i en Dumbledore va dir «Endavant».

En Harry va haver de reprimir una exclamació. En Voldemort havia entrat al despatx. No tenia les faccions que en Harry havia vist sorgir de la gran marmita de pedra quasi dos anys enrere; no eren tan de serp, ni tenia encara els ulls vermells, ni la cara com una màscara; però ja no era aquell Tod Rodlel ben plantat d’abans. Era com si les faccions se li haguessin cremat i desfigurat; les tenia crispades i estranyament deformades, i el blanc de l’ull estava tot ell injectat de sang, tot i que les pupil·les encara no se li havien convertit en les ratlles que en Harry li coneixia. Portava una llarga capa negra, i tenia la cara tan blanca com la neu que li brillava a les espatlles.

El Dumbledore de darrere la taula no va manifestar gens de sorpresa. Pel que semblava, es tractava d’una cita prèviament convinguda.

—Bona nit, Tod —va dir en Dumbledore amb veu plàcida—. Seu, sisplau.

—Gràcies —va dir en Voldemort, i va ocupar la cadira que en Dumbledore li havia assenyalat; la mateixa cadira, pel que semblava, que en Harry acabava de deixar lliure en el temps actual—. He sabut que l’havien nomenat director —va dir, amb una veu una mica més forta i més freda que la que tenia abans—. Una sàvia elecció.

—M’alegro que et sembli bona —va dir en Dumbledore, amb un somriure—. Vols res per beure?

—L’hi agrairia molt —va dir en Voldemort—. Vinc de molt lluny.

En Dumbledore es va aixecar i es va dirigir cap a la vitrina on ara tenia el pensiu, però que aleshores era ple d’ampolles. Després d’haver allargat a en Voldemort una copa de vi i d’haver-se’n omplert una altra per a ell, va tornar a la cadira de darrere el despatx.

—I bé, Tod, a què dec aquest plaer?

En Voldemort no va respondre de seguida, sinó que abans va fer un glop de vi.

—Ara ja no em faig dir «Tod» —va dir—. Des de fa un temps se’m coneix com a…

—Ja sé com se’t coneix —va dir en Dumbledore, amb un somriure afable a la boca—. Per mi, però, sempre seràs en Tod Rodlel. És una d’aquestes coses empipadores que tenen els professors vells, em temo: que no acaben d’oblidar mai l’època en què van començar a tractar cada un dels seus alumnes.

Va aixecar la copa com si volgués fer un brindis amb en Voldemort, que va continuar fent una cara absolutament inexpressiva. Tot i així, en Harry va percebre un canvi subtil en l’ambient que es respirava al despatx: la negativa d’en Dumbledore a utilitzar el nom amb què en Voldemort s’havia rebatejat equivalia a una negativa a consentir que en Voldemort dictés els termes de la trobada, i a en Harry li va fer tot l’efecte que en Dumbledore ho veia així mateix.

—Em sorprèn que continuï aquí després de tant temps —va dir en Voldemort després d’un breu silenci—. Sempre he trobat estrany que un bruixot com vostè no hagi volgut abandonar mai l’escola.

—El fet és —va dir en Dumbledore, encara amb un somriure a la boca— que, per un bruixot com jo, no hi ha res més important que transmetre una art antiga que desenvolupa la intel·ligència del jovent. Si no ho recordo malament, tu també et vas sentir atret per la docència.

—Encara ara m’hi sento —va dir en Voldemort—. El que m’estranya és per què vostè, a qui tot sovint els de la Conselleria demanen consell, i a qui han ofert (dues vegades, si no ho tinc mal entès) el càrrec de conseller…

—Tres vegades, comptant l’última —va dir en Dumbledore—. Però la Conselleria no m’ha atret mai per fer-hi carrera; una altra cosa que tenim en comú, em fa l’efecte.

En Voldemort va inclinar el cap, sense somriure, i va fer un altre glop de vi. En Dumbledore no va trencar el silenci que va caure de cop sobre tots dos, sinó que es va quedar esperant, amb una mirada de plàcida expectació, que en Voldemort parlés primer.

—He tornat més tard, segurament, del que el professor Dippet s’esperava —va dir, al cap d’una estona—; però tot i així he tornat, per demanar una altra vegada el que un dia ell em va dir que era massa jove per obtenir. He vingut per demanar-li que em permeti tornar al castell per impartir classes. Estic convençut que sap que he vist i he fet moltes coses d’ençà que me’n vaig anar d’aquí. Podria ensenyar i explicar als alumnes coses que no podran aprendre mai de cap altre bruixot.

En Dumbledore va quedar-se observant una estona en Voldemort per sobre de la copa abans de parlar.

—Efectivament, sé que has vist i has fet moltes coses d’ençà que ens vas deixar —va dir amb un fil de veu—. Els rumors sobre les teves fetes han arribat a la teva antiga escola, Tod. I m’entristiria molt haver-me’n de creure ni que fos la meitat.

L’expressió d’en Voldemort va mantenir-se impassible quan va dir:

—La grandesa inspira enveja, l’enveja engendra despit, el despit propala mentides. Això vostè ho sap, Dumbledore.

—De tot el que has fet en dius «grandeses»? —va demanar en Dumbledore amb dolçor.

—I tant —va dir en Voldemort, i va semblar que els ulls se li encenien de tant que se li van envermellir—. He experimentat; he eixamplat els límits de la màgia, potser, més del que els hagi eixamplat ningú fins ara…

—D’una mena concreta de màgia —va corregir-lo en Dumbledore sense alçar la veu—; d’una mena concreta. Pel que fa a d’altres, continues sent (i ja em perdonaràs) un absolut ignorant.

Per primera vegada, en Voldemort va somriure. Va ser una mirada maliciosa, malsana, més amenaçadora que una mirada de ràbia.

—La discussió de sempre —va dir amb veu melosa—. Però res del que he vist en aquest món referma la seva famosa afirmació segons la qual l’amor és més poderós que qualsevol mena de màgia, Dumbledore.

—Potser és que has anat a mirar a llocs que no tocava —va insinuar en Dumbledore.

—Quin lloc millor per emprendre la meva nova recerca que aquí a Hogwarts, doncs? —va dir en Voldemort—. Em deixarà tornar? Em permetrà compartir els meus coneixements amb els seus alumnes? Poso la meva persona i les meves aptituds a la seva disposició. Em poso a les seves ordres.

En Dumbledore va aixecar les celles.

—I què passarà als qui ara estan a les teves ordres? Què passarà als qui es fan dir (segons els rumors, almenys) cavallers de la mort?

En Harry va veure que en Voldemort no s’esperava que en Dumbledore conegués aquest nom; va veure que els ulls d’en Voldemort es tornaven a injectar de sang i que els narius estrets se li dilataven.

—Els meus amics —va dir, després d’un moment de silenci— se sabran espavilar sense mi, n’estic convençut.

—M’alegra saber que els consideres amics —va dir en Dumbledore—. Tenia entès que més aviat eren una mena de servents.

—Doncs no és així —va dir en Voldemort.

—Així, si m’arribés al Cap de Senglar ara, no n’hi trobaria una colla (en Nott, en Rosier, en Mulciber, en Dolohov) esperant que tornis? Han de ser uns amics molt fidels, per venir de tan lluny amb tu en aquesta nit de neu només per fer-te costat a l’hora d’intentar obtenir una plaça de docent!

Es va veure ben clar que, a en Voldemort, el coneixement detallat que tenia en Dumbledore sobre qui viatjava amb ell el va disgustar encara més, perquè va saltar de seguida.

—Veig que continua sent omniscient com sempre, Dumbledore.

—No, no t’ho pensis; això és que tinc bona amistat amb els amos de les tavernes del poble —va dir en Dumbledore en to jovial—. Va, Tod…

En Dumbledore va deixar la copa buida i es va redreçar a la cadira, amb aquell seu gest característic de posar les puntes dels dits juntes.

—… parlem francament. Per què has vingut avui, acompanyat dels teus sequaços, a demanar una feina que tots dos sabem que no vols?

En Voldemort va fer una expressió freda de sorpresa.

—Una feina que no vull? Això no és veritat, Dumbledore; la vull, i molt.

—El que vols és tornar a Hogwarts, però d’impartir classes en tens tantes ganes com quan tenies divuit anys. Què pretens, Tod? Per què no em dius què vols d’una vegada?

En Voldemort va fer una ganyota.

—Si no em vol donar feina…

—Evidentment que no —va dir en Dumbledore—. I no crec que tu esperessis en cap moment que te’n donés. Tot i així has vingut i has fet la teva petició; algun propòsit deus tenir.

En Voldemort es va aixecar. Amb les faccions crispades per la ràbia, s’assemblava menys que mai a en Tod Rodlel.

—És la seva última paraula?

—Sí —va dir en Dumbledore, també posant-se dret.

—Així doncs, no tenim res més a dir-nos.

—No, res més —va dir en Dumbledore, i una gran tristesa li va cobrir la cara—. Queda molt lluny, aquell temps en què podia espantar-te calant foc a un armari i obligar-te a reparar les teves malifetes. Tant de bo encara ho pogués fer, Tod… Tant de bo encara ho pogués fer…

Per un instant, en Harry va estar a punt de llançar un advertiment inútil, perquè li va semblar ben bé que en Voldemort havia acostat la mà a la butxaca on devia tenir la vareta; però aquest instant va passar, i en Voldemort va fer mitja volta, va sortir per la porta i de cop ja no hi va ser.

En Harry va notar-se la mà d’en Dumbledore al braç una vegada més, i tot seguit eren quasi exactament al mateix lloc de feia un moment però sense cap gruix de neu a l’ampit de la finestra, i en Dumbledore tenia la mà socarrimada i marcida una altra vegada.

—Per què ho va fer? —va demanar de seguida en Harry, aixecant els ulls cap a en Dumbledore—. Per què va tornar? Ho ha acabat descobrint?

—He fet les meves suposicions —va dir en Dumbledore—, però res més.

—Quines suposicions, professor?

—Te les diré, Harry, quan hagis obtingut aquell record del professor Llagot —va dir en Dumbledore—. Quan tinguis l’última peça del trencaclosques, compto que tot ens quedarà clar… a tots dos.

En Harry continuava mort de curiositat; i, tot i que en Dumbledore s’havia dirigit cap a la porta i l’hi aguantava oberta, encara no es va moure de lloc.

—Volia la feina de professor de Defensa contra les Forces del Mal una altra vegada, professor? No ho ha dit…

—És evident, que volia la plaça de professor de Defensa contra les Forces del Mal —va dir en Dumbledore—. Les seqüeles d’aquesta cita que vam tenir ho confirmen. Recorda que no hem pogut tenir un professor de Defensa contra les Forces del Mal més d’un any seguit des del dia que vaig negar la plaça a Lord Voldemort.





21. La sala impenetrable


Durant tota la setmana següent en Harry es va estar esprement el cervell per trobar la manera de convèncer el professor Llagot perquè li proporcionés el record autèntic, però no se li va acudir cap idea lluminosa i es va limitar a fer el que feia cada vegada més aquells dies quan es quedava amb el cap en blanc: submergir-se en la lectura del llibre de Pocions, amb l’esperança que el príncep hi hagués gargotejat alguna cosa útil al marge, com tantes vegades li havia passat fins aleshores.

—No hi trobaràs res —va dir l’Hermione amb convicció diumenge al vespre.

—No comencis, Hermione —va dir en Harry—. Si no arriba a ser pel príncep, en Ron ara no seria aquí.

—Hi seria igual si haguessis escoltat l’Snape a primer —va dir l’Hermione amb displicència.

En Harry no li va fer cas. Acabava de trobar un encantament («Sectumsempra!») escrit a mà en un marge a sobre de les intrigants paraules «Per als enemics», i van venir-li moltes ganes de provar-lo, però va pensar que més valia que no ho fes davant de l’Hermione i va doblegar la pàgina per l’angle.

Eren a la vora de la llar de foc de la sala comuna, i els únics alumnes que encara hi havia llevats eren de sisè. Feia una estona hi havia hagut una mica d’enrenou perquè tornant de sopar s’havien trobat un cartell nou al tauler d’avisos que deia les dates dels exàmens d’aparetratge. Els qui complissin disset anys abans de la primera data d’examen, que era el 21 d’abril, o el mateix dia, tenien l’opció d’inscriure’s a una tongada extra de classes pràctiques que tindria lloc (amb fortes mesures de seguretat) a Hogsmeade.

En Ron havia tingut un esglai en llegir l’avís; encara no havia aconseguit aparetre, i tenia por de no estar prou preparat per a l’examen. L’Hermione, que ja havia aparès dues vegades, estava una mica més tranquil·la, mentre que en Harry, com que li faltaven quatre mesos per complir disset anys, no podria fer l’examen tant si hi estava preparat com si no.

—Però ja saps aparetre! —va dir en Ron, nerviós—. Quan arribi el juliol ho faràs amb els ulls tancats!

—Només ho he fet una vegada —va recordar-li en Harry; finalment, a la classe anterior, havia desaparegut i s’havia tornat a materialitzar a l’interior del cèrcol.

Després d’haver perdut molta estona exclamant-se en veu alta de l’aparetratge, en Ron s’havia consagrat a mirar d’acabar un treball per a l’Snape diabòlicament difícil que en Harry i l’Hermione ja tenien enllestit. En Harry donava per descomptat que trauria una nota baixa, perquè havia discordat amb l’Snape sobre la manera d’enfrontar-se als demèntors, però tant se li’n donava: en aquells moments, la cosa més important per ell era el record del professor Llagot.

—T’ho torno a dir: aquest príncep ridícul no et podrà ajudar en això, Harry! —va dir l’Hermione, alçant la veu—. Només hi ha una manera d’obligar algú a fer el que vols, que és el malefici imperatiu, i està prohibit…

—Ja, ja ho sé, gràcies —va dir en Harry, sense aixecar la vista del llibre—. Per això busco una altra solució. En Dumbledore diu que el veritasèrum no funcionaria, però hi ha d’haver alguna altra cosa, alguna poció o algun sortilegi…

—Ho estàs enfocant malament —va dir l’Hermione—. En Dumbledore diu que aquest record només el pots obtenir tu, i això ha de voler dir que tu ets capaç de convèncer el professor Llagot per algun mitjà que els altres no tenim. No es tracta de fer-li prendre cap poció, perquè això ho pot fer qualsevol…

—Com s’escriu «bel·ligerant»? —va dir en Ron, sacsejant fort la ploma, amb els ulls clavats en el pergamí—. No pot ser be, u, ema…

—No, així no —va dir l’Hermione, agafant el treball a en Ron—. I «auguri» no comença amb o, erra i ge. Quina ploma fas servir?

—Una ploma estroncamaleficis d’en Fred i en George… Però l’encantament es deu anar gastant…

—Segur —va dir l’Hermione, assenyalant el títol del treball—, perquè l’Snape ens ha demanat com es planta cara als demèntors, no als «misàntrops», i em sembla que tampoc has passat a dir-te «Roonil Wazlib».

—Per favor! —va exclamar en Ron, mirant el pergamí amb horror—. No em digueu que hauré de tornar a escriure-ho tot de cap a cap!

—Va, ja t’ho arreglo —va dir l’Hermione, acostant-se el treball i traient la vareta.

—Ets un sol, Hermione —va dir en Ron, escarxofant-se a la butaca i fregant-se els ulls de cansament.

L’Hermione es va posar una mica vermella, però es va limitar a dir:

—Que la Lavender no et senti dir-me aquestes coses.

—Ja vigilaré —va dir en Ron, que encara es tapava la cara amb les mans—. O potser no… Potser així em deixarà…

—I per què no la deixes tu a ella, si vols tallar? —li va demanar en Harry.

—Has deixat mai ningú, tu? —va dir en Ron—. La Xo i tu…

—… ho vam deixar córrer de comú acord, és veritat —va dir en Harry.

—Espero que això mateix ens passi a la Lavender i a mi —va dir en Ron amb aire trist, observant com l’Hermione picava en silenci cada una de les paraules mal escrites amb la punta de la vareta perquè es corregissin totes soles—. Però cada vegada que li insinuo de deixar-ho córrer, ella se m’enganxa més. Em sento com si sortís amb el calamar gegant.

—Té —va dir l’Hermione al cap de vint minuts, i va allargar el treball a en Ron.

—Moltíssimes gràcies —va dir en Ron—. Em deixes la ploma per escriure les conclusions?

En Harry, que fins aleshores no havia trobat res que li pogués ser útil a les notes del mig príncep, va donar una mirada al seu voltant. Ara tots tres eren els únics que quedaven a la sala comuna, perquè en Seamus acabava d’anar-se’n a dormir maleint l’Snape i el seu treball. Els únics sorolls que se sentien eren l’espetegar del foc i el fru-fru que feia en Ron escrivint l’últim paràgraf sobre els demèntors amb la ploma de l’Hermione. En el moment que en Harry tancava el llibre del mig príncep amb un badall, però…

Patam!

L’Hermione va deixar anar un xisclet; en Ron va deixar el treball esquitxat de tinta, i en Harry va dir:

—Kreacher!

L’elf domèstic va fer-li una profunda reverència i es va posar a parlar mirant-se els dits nuosos dels peus.

—L’amo va dir que volia estar informat regularment del que feia en Malfoy fill, i en Kreacher ha vingut a informar-lo…

Patam!

En Dobby va aparèixer al costat d’en Kreacher, amb el barretet de gairell.

—En Dobby també ha ajudat, Harry Potter! —va grinyolar, adreçant a en Kreacher una mirada rancuniosa—. I en Kreacher hauria de dir a en Dobby quan ve a veure en Harry Potter perquè així puguin informar-ne tots dos junts!

—Què vol dir això? —va voler saber l’Hermione, encara sobtada per aquelles aparicions inesperades—. Què passa, Harry?

En Harry va vacil·lar un moment abans de respondre, perquè no havia explicat a l’Hermione que havia encarregat a en Kreacher i a en Dobby que seguissin en Malfoy; i era perquè els elfs domèstics sempre eren un tema delicat de tractar amb ella.

—És que… els he demanat que seguissin en Malfoy —va dir.

—Nit i dia —va remugar en Kreacher.

—En Dobby fa una setmana que no dorm, Harry Potter! —va dir en Dobby amb orgull, fent tentines.

L’Hermione es va indignar.

—No dorms des de fa una setmana, Dobby? Harry m’imagino que no li deus haver dit que no…

—És clar que no —va saltar en Harry—. Dobby, pots dormir quan vulguis, sents? Cap de vosaltres dos ha descobert res, per això? —va afanyar-se a demanar-los abans que l’Hermione tingués temps de tornar a ficar-s’hi.

—El senyor Malfoy camina amb una noblesa pròpia de la seva alta sang —va remugar a l’acte en Kreacher—. Les seves faccions recorden la fesomia agraciada de la meva mestressa, i té les maneres de…

—En Draco Malfoy és un noi dolent! —va grinyolar en Dobby enrabiat—. Un noi dolent que… que…

Va recorre’l una esgarrifança des de la borla del barretet fins als dits dels mitjons i tot seguit va córrer cap a la llar de foc, com si tingués intenció de tirar-s’hi; però en Harry, per a qui allò no era del tot inesperat, va atrapar-lo abans que hi arribés i el va agafar fort. En Dobby va forcejar durant un moment, però de seguida va deixar de resistir-se.

—Gràcies, Harry Potter —va dir, sense alè—. A en Dobby continua costant-li molt parlar malament dels seus antics amos…

En Harry el va deixar anar. En Dobby es va posar bé el barretet i va dir a en Kreacher en to desafiant:

—Però que en Kreacher sàpiga que en Draco Malfoy no és un bon amo per a un elf domèstic!

—Té raó; no tenim cap necessitat de saber l’admiració que sents per en Malfoy —va dir en Harry a en Kreacher—. Anem al gra, i digue’m on va.

En Kreacher, amb expressió enfurismada, va fer una altra reverència i va dir:

—El senyor Malfoy fa els àpats al Gran Saló, dorm en un dormitori de les masmorres, assisteix a classe a diferents…

—Digue-m’ho tu, Dobby —va dir en Harry, tallant en Kreacher—. Ha anat a cap lloc on no hauria hagut d’anar?

—Harry Potter —va grinyolar en Dobby, amb els seus ulls grans com pilotes brillant-li amb la resplendor del foc—, en Malfoy fill no infringeix cap norma que en Dobby conegui, però continua fent tots els possibles perquè no es descobreixi on va. Ha anat unes quantes vegades al setè pis amb diferents alumnes, que li fan de sentinelles mentre ell entra…

—… a la Sala de la Necessitat! —va exclamar en Harry, picant-se fort al front amb el llibre de Pocions. L’Hermione i en Ron se’l van quedar mirant—. Aquí és on es fica sempre! Aquí és on es dedica a fer… el que sigui que fa! I segur que és per això que desapareix del mapa; ara que hi penso, al mapa no l’he vist mai, la Sala de la Necessitat!

—Potser l’Enllunat, en Cuapelada, en Lladruc i en Forcat no van arribar a saber que aquesta sala existia —va dir en Ron.

—Més aviat crec que es deu a la mateixa màgia de la sala —va dir l’Hermione—. Ha de ser així, si es vol que sigui inexpugnable.

—Dobby, has aconseguit entrar-hi per donar un cop d’ull al que fa en Malfoy? —va voler saber en Harry, frisós.

—No, Harry Potser, no es pot —va dir en Dobby.

—No és veritat —va saltar en Harry—. L’any passat en Malfoy va entrar al nostre quarter general, de manera que jo també hauria de poder-hi entrar per espiar-lo.

—No crec que puguis, Harry —va dir l’Hermione, arrossegant la veu—. En Malfoy sabia per endavant quin ús donàvem exactament a la sala perquè aquella burra de la Marietta l’hi havia xerrat, te’n recordes? Va necessitar que la sala es convertís en el quarter general de l’ED, i s’hi va convertir. Tu, en canvi, no saps en què es converteix la sala quan en Malfoy hi entra, i per tant no saps en què li has de demanar que es transformi.

—Hi ha d’haver una manera —va dir en Harry amb displicència—. Has fet molt bona feina, Dobby.

—En Kreacher també ha fet una bona feina —va dir l’Hermione amb dolçor; però, en lloc de mostrar-se agraït, en Kreacher va desviar els seus ulls grossos i envermellits i, mirant el sostre, va remugar:

—La sang de fang s’ha adreçat a en Kreacher, però en Kreacher farà veure que no l’ha sentit…

—Vés-te’n —va manar-li en Harry, i en Kreacher va fer-li una última reverència i va desaparetre—. I tu també valdrà més que te’n vagis i facis un bon son, Dobby.

—Gràcies, Harry Potter! —va grinyolar en Dobby tot content, i ell també es va fer fonedís.

—Què us sembla? —va dir en Harry amb entusiasme, tombant-se cap a en Ron i l’Hermione de seguida que la sala va quedar buida d’elfs—. Ja sabem on va en Malfoy! Ja el tenim acorralat!

—Que bé —va dir en Ron, abatut, mentre s’escarrassava a eixugar l’estesa de tinta humida que fins feia poca estona era un treball pràcticament acabat. L’Hermione s’hi va acostar i va començar a aspirar la tinta amb la vareta.

—Però què vol dir això que hi va amb «diferents alumnes»? —va dir l’Hermione—. Quanta gent hi està ficada? Jo no crec que hagi confiat el que fa a gaire gent…

—Sí, és estrany… —va dir en Harry, arrufant el front—. Vaig sentir que deia a en Crabbe que el que feia no era cosa seva… I jo no crec que ho hagi explicat a aquelles… a aquelles… —En Harry va deixar la frase a mitges i es va quedar mirant el foc—. Déu meu, que burro que he sigut! —va dir en veu baixa—. Però si és clar com l’aigua! A les masmorres n’hi havia una marmita plena… Segur que aquell dia a classe en va agafar una mica…

—Una mica de què? —li va demanar en Ron.

—De poció de la mutació. Devia agafar una mica de la poció de la mutació que el professor Llagot ens va ensenyar a la primera classe de Pocions que vam fer… No hi ha diferents alumnes que li facin de sentinella… Són en Crabbe i en Goyle, com sempre… Ara tot lliga! —va dir en Harry, i es va posar dret d’un salt i va començar a passejar amunt i avall davant de la llar de foc—. Són tan burros que fan tot el que se’ls diu, encara que en Malfoy no els expliqui què maquina… I, com que en Malfoy no vol que ningú els vegi voltant per davant de la Sala de la Necessitat, els fa prendre poció de la mutació perquè sembli que són diferents persones… Aquelles dues nenes que vaig veure que anaven amb ell quan va fugir de veure el quidditch… eren en Crabbe i en Goyle!

—Què? —va mussitar l’Hermione—. Així, aquella nena a qui vaig arreglar les balances…

—És clar! —va dir en Harry alçant la veu, mirant-la fixament—. És clar! En aquell moment en Malfoy devia ser a la Sala de la Necessitat, i la nena… vull dir, en Crabbe o en Goyle, va deixar caure les balances perquè en Malfoy sabés que no havia de sortir, perquè hi havia algú a fora! I és la mateixa nena que va deixar caure els ous de gripau! Hem passat pel costat seu una vegada i una altra sense saber-ho!

—Ha convençut en Crabbe i en Goyle perquè es transformin en nenes? —va dir en Ron rient—. Ostres… No m’estranya que no se’ls vegi gaire contents, últimament… És curiós que no l’hagin engegat a fer punyetes…

—Segur que no gosen, si els ha ensenyat la marca de les forces del mal —va dir en Harry.

—Una marca de les forces del mal que no sabem si existeix o no, que consti —va dir l’Hermione amb escepticisme, tot cargolant el treball ja sec d’en Ron abans que li tornés a passar cap més desgràcia i allargant-l’hi.

—Ja ho veurem —va dir en Harry, segur de si mateix.

—Això, ja ho veurem —va dir l’Hermione, mentre s’aixecava i estirava els braços emmandrida—. Abans que et facis masses il·lusions, Harry, pensa que no podràs entrar a la Sala de la Necessitat si abans no saps què hi ha a dintre. I també pensa —va dir, carregant-se la motxilla a l’espatlla i mirant-se’l molt seriosa— que en el que t’has de centrar és a obtenir aquell record del professor Llagot. Bona nit.

En Harry es va quedar mirant com se n’anava, vagament malhumorat, i es va tombar cap a en Ron així que l’Hermione va haver tancat la porta que donava al dormitori de les noies.

—Tu com ho veus?

—Malament —va dir en Ron, amb els ulls clavats a l’indret on en Dobby s’havia esfumat—. Tant de bo fos capaç de desaparetre com un elf domèstic; tindria l’examen d’aparetratge al sac.

Aquella nit en Harry no va dormir bé. Va tenir la sensació de passar moltes hores despert, pensant en quin ús devia donar en Malfoy a la Sala de la Necessitat i en què veuria ell, en Harry quan hi entrés l’endemà; perquè, digués el que digués l’Hermione, en Harry estava convençut que, si en Malfoy havia sigut capaç de veure el quarter general de l’ED, ell seria capaç de veure el d’en Malfoy… Què devia ser? Un punt de trobada? Un amagatall? Un magatzem? Un taller? El cap li treballava febrilment, i els somnis que va tenir, quan finalment es va adormir, van ser fragmentaris, interromputs per aparicions d’en Malfoy, que es transformava en el professor Llagot, que es transformava en l’Snape…

L’endemà al matí, a l’hora d’esmorzar, en Harry estava tot impacient; tenia una estona lliure abans de Defensa contra les Forces del Mal, i estava decidit a dedicar-la a intentar entrar a la Sala de la Necessitat. L’Hermione va manifestar exteriorment molt poc interès pels plans que en Harry tenia per entrar-hi i que els explicava amb un fil de veu, cosa que va irritar en Harry perquè va pensar que l’Hermione l’hauria pogut ajudar molt si hagués volgut.

—Escolta —va dir en veu baixa, inclinant-se endavant i posant la mà sobre el Periòdic Profètic que l’Hermione acabava de deslligar d’un mussol missatger perquè no l’obrís i s’hi amagués al darrere—. Continuo tenint present això del professor Llagot, però no se m’acut cap manera d’arrencar-li aquest record, i, fins que no em vingui la inspiració, quin mal hi ha que miri de descobrir què fa en Malfoy?

—Ja t’ho he dit: al professor Llagot se l’ha de convèncer —va dir l’Hermione—. No es tracta d’enganyar-lo ni d’embruixar-lo, perquè si no en Dumbledore ja ho hauria fet fa temps. En lloc de perdre el temps davant de la Sala de la Necessitat —va dir, traient el Periòdic Profètic de sota la mà d’en Harry amb una estrebada i desplegant-lo per donar un cop d’ull a la portada—, el que hauries de fer és anar a trobar el professor Llagot i dedicar-te a apel·lar als seus bons sentiments.

—Hi surt cap conegut? —va demanar en Ron mentre l’Hermione mirava els titulars.

—Sí! —va dir l’Hermione, fent que tant en Harry com en Ron s’ennueguessin amb l’esmorzar—. Però no li ha passat res, no s’ha mort; han detingut en Mundungus i l’han tancat a Azkaban! Es veu que es va fer passar per un ínfer en un intent de robatori… I un home que es diu Octavi Nyora ha desaparegut… Oh, i això, que terrible, han detingut un nen de nou anys perquè ha intentat matar els seus avis; creuen que estava sota l’influx del malefici imperatiu…

Van acabar d’esmorzar en silenci. L’Hermione va anar-se’n de dret a classe de Textos Rúnics Antics; en Ron cap a la sala comuna, on encara havia de redactar les conclusions del treball sobre demèntors per a l’Snape, i en Harry cap al corredor del setè pis i el pany de paret de davant del tapís on Bernabè el Tastaolletes ensenyava uns trolls a fer ballet.

En Harry es va tirar al damunt la capa que fa invisible així que va trobar un racó sense ningú, però no s’hi hauria hagut de preocupar perquè, quan va arribar a lloc, el corredor era desert. En Harry no sabia segur si tindria més possibilitats d’entrar a la Sala de la Necessitat amb en Malfoy a dintre o a fora, però almenys aquell primer intent no se li complicaria amb la presència d’en Crabbe o en Goyle trasmudats en una nena d’onze anys.

Quan arribava a l’indret on s’amagava la Sala de la Necessitat va tancar els ulls. Sabia molt bé el que havia de fer; l’any passat havia acabat sent-ne un expert. Concentrant-se amb totes les seves forces, va pensar: «Necessito veure què hi fa en Malfoy… Necessito veure què hi fa en Malfoy… Necessito veure què hi fa en Malfoy…».

Va passar tres vegades per davant de la porta, i tot seguit, amb el cor bategant amb força d’emoció, va obrir els ulls i s’hi va encarar… però es va trobar mirant encara un auster pany de paret nua.

Va avançar un pas i va empènyer temptativament, però la pedra era igual de massissa que feia un moment i no es va moure.

—Res —va dir en Harry en veu alta—. Res… No he pensat el que havia de pensar…

Va reflexionar un moment, i tot seguit hi va tornar, amb els ulls tancats i concentrat al màxim.

«Necessito veure el lloc on en Malfoy ve d’amagat… Necessito veure el lloc on en Malfoy ve d’amagat…».

Després de les tres anades i vingudes corresponents, va obrir els ulls expectant.

No hi havia cap porta enlloc.

—No hi ha dret —va dir a la paret amb irritació—; era una instrucció ben clara… Aviam…

Va estar esprement-se el cervell una estona abans de tornar a posar-se a caminar amunt i avall.

«Necessito que et converteixis en el lloc en què et converteixes per a en Draco Malfoy…».

Quan va haver acabat la ronda va trigar una mica a obrir els ulls; escoltava amb atenció, com si hagués de sentir com la porta adquiria entitat. Però no va sentir res, tret de la xerradissa distant dels ocells de fora. Va obrir els ulls.

Continuava sense haver-hi cap porta.

En Harry va renegar. Algú va fer un crit. Es va tombar, i va veure un estol d’alumnes de primer que corrien cantonada enllà, donant tota la sensació que havien topat amb un espectre especialment malparlat.

En Harry va assajar totes les variacions de «Necessito veure què fa en Draco Malfoy al teu interior» que se li van acudir en tota una hora, transcorreguda la qual es va veure obligat a reconèixer que l’Hermione tenia raó en una cosa: que la Sala de la Necessitat no es volia obrir per a ell. Disgustat i desanimat, es va treure la capa que fa invisible i va encaminar-se cap a classe de Defensa contra les Forces del Mal mentre es ficava la capa a la motxilla.

—Torna a arribar tard, Potter —va dir l’Snape amb fredor en el moment que en Harry entrava corrents a l’aula il·luminada amb espelmes—. Deu punts menys per a Gryffindor.

En Harry va mirar amb ràbia l’Snape mentre s’afanyava a asseure’s al costat d’en Ron; la meitat de la classe encara estava dreta, traient llibres i deixant-ho tot a punt, de manera que no podia haver arribat gaire més tard que cap d’ells.

—Abans que comencem, vull els treballs sobre els demèntors —va dir l’Snape, i va agitar la vareta amb aire desmenjat, cosa que va fer que vint-i-cinc rotlles de pergamí solquessin l’aire per anar a formar una pila perfecta damunt la seva taula—. I, pel seu bé, espero que estiguin millor que els bunyols que vaig haver de llegir sobre la resistència al malefici imperatiu. Va, som-hi; si tenen la bondat d’obrir el llibre a la pàgina… Sí, digui, senyor Finnigan.

—Professor —va dir en Seamus—, m’agradaria saber com es distingeix un ínfer d’un fantasma; resulta que al Periòdic Profètic surt una notícia d’un ínfer…

—No era cap ínfer —va dir l’Snape de mala gana.

—Però jo bé he sentit que deien…

—Si s’hagués llegit l’article de què em parla, senyor Finnigan, hauria sabut que aquest pretès ínfer no era més que un trist pispa llardós que es diu Mundungus Fletcher.

—Em pensava que eren al mateix bàndol, l’Snape i en Mundungus —va mussitar en Harry a en Ron i l’Hermione—. Trobo que hauria d’estar disgustat, per la detenció d’en Mundungus…

—Em sembla que el senyor Potter té moltes coses a dir-ne, d’aquest assumpte —va dir l’Snape, assenyalant de cop cap al fons de l’aula, amb els seus ulls negres clavats en en Harry—. Aviam si el senyor Potter ens sap dir com es distingeix un ínfer d’un fantasma.

Tota la classe es va tombar per mirar en Harry, que va fer un esforç desesperat per recordar què n’hi havia dit en Dumbledore aquella nit que havien anat a veure el professor Llagot.

—Doncs… Que els fantasmes són transparents… —va dir.

—Molt bé —va interrompre’l l’Snape, amb un rictus als llavis—. Es nota, que ha fet quasi sis cursos d’educació màgica i que els ha sabut aprofitar, Potter… «Els fantasmes són transparents».

La Pansy Parkinson va deixar anar una rialleta aguda. Uns quants alumnes somreien. En Harry va respirar fondo i va continuar tranquil·lament, tot i estar encès de ràbia per dintre.

—Sí, els fantasmes són transparents, mentre que els ínfers són cadàvers i per tant són corporis…

—Un alumne de cinquè ens hauria pogut dir el mateix —va dir l’Snape en to burleta—. L’ínfer és un cadàver que un bruixot maligne ha reanimat per mitjà de determinats sortilegis. No és viu, sinó que el bruixot l’utilitza com un titella per fer la seva voluntat. Un fantasma, en canvi, com confio que a hores d’ara deuen saber tots, és el rastre que deixa a la Terra una persona que s’ha mort… i per tant, com el senyor Potter ens ha explicat amb tanta ciència, és «transparent».

—Doncs això que ha dit en Harry és molt útil, si els volem distingir! —va dir en Ron—. Si ens trobem cara a cara amb un en un carreró fosc veurem de seguida si és corpori i no li haurem de demanar: «Perdoni, vostè és el rastre que ha deixat a la Terra una persona que s’ha mort?».

Va haver-hi un esclat de rialles, que va quedar sufocat a l’acte per la mirada que l’Snape va adreçar a tota la classe.

—Deu punts menys per a Gryffindor —va dir l’Snage—. No esperava de vostè una resposta més escaient, Ronald Weasley, vostè que és tan corpori que no és capaç d’aparetre ni un dit més enllà d’on és.

—No t’hi fiquis! —va dir l’Hermione amb un xiuxiueig, engrapant en Harry pel braç quan va veure que anava per obrir la boca amb violència—. No servirà de res, i acabaràs castigat una altra vegada!

—I ara, si tenen la bondat d’obrir el llibre per la pàgina dos-cents tretze —va dir l’Snape, amb l’ombra d’un somriure a la boca— i llegir els dos primers paràgrafs sobre el malefici del suplici…

En Ron va estar molt moix tota la classe. Quan va tocar la campana, la Lavender va anar a trobar en Ron i en Harry (l’Hermione s’havia esfumat misteriosament quan se’ls acostava) i va començar a dir fàstics de l’Snape per haver-se burlat dels aparetratges d’en Ron, però va semblar que això encara irritava més en Ron, que se la va treure de sobre entrant al lavabo dels nois amb en Harry.

—L’Snape té raó, per això, eh que sí? —va dir en Ron després d’haver-se estat mirant una estona en un mirall esquerdat—. No crec que ni valgui la pena que em presenti a l’examen. No hi trobo el secret, a això d’aparetre.

—Podries apuntar-te a les classes pràctiques especials que es fan a Hogsmeade per veure si millores —va dir-li en Harry amb lògica—. Segur que seran més interessants que intentar ficar-se en un cèrcol ridícul. I després d’haver-les fet, si encara no hi tens tanta traça com voldries, sempre pots deixar l’examen per a més endavant, i fer-lo amb mi a l’est… Gemma, que aquí és el lavabo de nois!

La nena fantasma havia sortit de la tassa d’un dels wàters que tenien darrere i, suspesa a l’aire, els mirava a través de les seves ulleres rodones i gruixudes.

—Ah —va dir amb veu trista—, sou vosaltres dos…

—Qui esperaves que fos? —va dir en Ron, mirant-la pel mirall.

—Ningú —va dir la Gemma Gemec, gratant-se la barbeta amb aire melancòlic—. Va dir que em vindria a veure… Però també tu m’ho vas dir, que em vindries a veure —va dir, adreçant a en Harry una mirada de retret—, i fa mesos que t’espero. Una cosa he après, i és que no pots esperar res de bo dels nois.

—Em pensava que vivies al lavabo de les noies —va dir en Harry, que feia anys que es guardava de passar-hi.

—I hi visc —va dir ella, arronsant les espatlles amb disgust—; però això no vol dir que no pugui anar a altres bandes. Que no te’n recordes, que un dia et vaig venir a veure al teu quarto de bany?

—I tant, si me’n recordo —va dir en Harry.

—Doncs mira que em pensava que li agradava —va dir en to queixós—. Potser, si us en anéssiu, ell tornaria… Tenim moltes coses en comú… Segur que ell se n’adona…

I va mirar, expectant, cap a la porta.

—Quan dius que teniu moltes coses en comú —va dir en Ron, ara amb veu enriolada— és que també viu en un desaigüe?

—No —va dir la Gemma Gemec en to desafiant, amb una veu forta que va ressonar al vell lavabo de parets de rajola—. Ho dic perquè també és sensible, i la gent també es fica amb ell, i se sent sol i no té ningú amb qui parlar, i no li fa por exterioritzar els seus sentiments i plorar!

—Hi havia un noi plorant, aquí? —va demanar en Harry, encuriosit—. O era un nen?

—No n’has de fer res! —va dir la Gemma Gemec, amb els seus ulls petits i llagrimosos clavats en en Ron, que es notava que reia per sota el nas—. Li he promès que no en diré res a ningú, i que m’emportaré el secret a…

—A la tomba no, m’imagino —va dir en Ron, escapant-se-li el riure—. A les clavegueres, si de cas…

La Gemma Gemec va llançar un udol de ràbia i es va tornar a capbussar al vàter, cosa que va fer que saltés aigua pels costats i esquitxés el terra. El fet d’haver empipat la Gemma Gemec semblava haver revifat en Ron.

—Tens raó —va dir, tornant-se a penjar la motxilla a l’espatlla—; faré les classes pràctiques de Hogsmeade i després decidiré si faig l’examen o no.

I el cap de setmana següent en Ron s’unia a l’Hermione i als altres alumnes de sisè que complien els disset anys dintre del terme que els permetia fer l’examen al cap d’un parell de setmanes. En Harry va sentir una mica d’enveja quan va veure’ls preparar-se per anar cap al poble; trobava a faltar les escapades que cada curs hi feien, i a més a més feia un dia de primavera molt bonic, un dels primers dies de cel blau que tenien des de feia molt. Tot i això, havia decidit dedicar tot aquell temps a tornar a intentar entrar a la Sala de la Necessitat.

—Valdria més —va dir l’Hermione quan en Harry va confiar-los aquell pla a ella i a en Ron al vestíbul— que anessis primer de tot al despatx del professor Llagot per provar d’arrencar-li aquell record.

—Ja ho he provat! —va dir en Harry, enfadat, dient la veritat. Durant aquella setmana s’havia quedat romancejant a l’aula després de cada classe de Pocions amb la intenció d’abordar el professor, però cada vegada el professor Llagot se n’havia anat tan escapat de les masmorres que en Harry no havia pogut enxampar-lo. Dues vegades s’havia arribat fins al seu despatx i havia trucat a la porta, però no havia obtingut resposta, i això que la segona li va fer tot l’efecte que sentia el so d’un vell gramòfon del qual abaixaven el volum de cop.

—No vol parlar amb mi, Hermione! S’ensuma que vull tornar a enxampar-lo sol i no ho vol de cap manera!

—Però igualment ho has de continuar provant!

La curta cua d’alumnes que esperava passar pel costat d’en Filch, ocupat en el seu habitual escorcoll amb el sensor de secrets, va avançar un tros més i en Harry no va respondre per si de cas el zelador el sentia. Va desitjar sort a en Ron i a l’Hermione, i tot seguit va girar cua per tornar a pujar l’escalinata de marbre, decidit, digués el que digués l’Hermione, a dedicar una hora o dues a la Sala de la Necessitat.

Quan ja no el podia veure ningú des del vestíbul, va treure de la motxilla el mapa de magatotis i la capa que fa invisible. Un cop amagat a sota, va picar el mapa amb la vareta, va murmurar «Prometo solemnement que vull fer una malifeta» i el va estudiar de dalt a baix.

Com que era diumenge al matí, quasi tots els alumnes eren a les sales comunes respectives: els de Gryffindor a la seva torre, els de Ravenclaw a la seva, els de Slytherin a les masmorres i els de Hufflepuff prop de la cuina. Aquí i allà una persona sola voltava per la biblioteca o per algun corredor… Hi havia uns quants alumnes pels prats… I, tot sol al corredor del setè pis, hi havia en Goyle. La Sala de la Necessitat no apareixia enlloc, però això a en Harry no el preocupava; si en Goyle feia guàrdia a fora, volia dir que la Sala de la Necessitat era oberta, tant si el mapa ho assenyalava com si no. Va córrer escales amunt, doncs, i no va afluixar fins que no va arribar a l’angle del corredor, on va començar a anar de puntetes, molt a poc a poc, cap a la mateixa nena de les grans balances de llautó a qui l’Hermione tan amablement havia donat un cop de mà un parell de setmanes enrere. Va esperar fins que va ser darrere seu mateix, i aleshores es va ajupir i li va dir a l’orella:

—Hola… Saps que ets molt maca?

En Goyle va fer un xisclet de terror, va tirar les balances enlaire i se’n va anar cames ajudeu-me, i ja s’havia perdut de vista quan l’estrèpit de les balances picant contra terra va deixar de ressonar pel corredor. Rient, en Harry es va tombar i es va quedar contemplant la paret nua, darrere la qual, n’estava convençut, en Draco Malfoy estava paralitzat per la por en aquells moments, sabent que a fora hi havia una visita inoportuna, i no es veia amb cor de sortir. En Harry, envaït per una agradable sensació de poder, va fer un esforç per recordar quines frases no havia provat encara.

Aquest estat d’ànim alegre, però, no li va durar gaire. Al cap de mitja hora, després d’haver assajat moltes altres variacions de la seva petició per veure què maquinava en Malfoy, la paret continuava tan impenetrable com al començament. En Harry se sentia impotent; segur que en Malfoy era a tocar d’ell, i tot i així continuava sense disposar de cap prova del que feia allà dintre. Va acabar perdent la paciència; va córrer contra la paret i hi va clavar un cop de peu.

—Ai!!!

Va pensar que potser s’havia trencat el dit gros. Va agafar-se’l, i, mentre saltava amb un sol peu, la capa que fa invisible li va caure a terra.

—Harry!

Es va tombar, encara anant a peu coix, i va perdre l’equilibri. Estupefacte, va veure que hi havia la Nimfadora, que se li acostava com si passegés tot sovint per aquell corredor.

—Què fas aquí? —li va demanar en Harry mentre es tornava a posar dret; com era que la Nimfadora el trobava sempre estès a terra?

—He vingut a veure en Dumbledore —va dir la Nimfadora.

En Harry va trobar que feia molt mal aspecte; estava més prima que mai, i els cabells, de color d’ala de mosca, els tenia molt llargs i prims.

—No el té pas aquí, el despatx —va dir en Harry—; és a l’altra punta del castell, darrere la gàrgola…

—Ja ho sé —va dir la Nimfadora—. Allà no hi és. Deu haver-se’n tornat a anar.

—Ah, sí? —va dir en Harry, tornant a posar el dit lesionat a terra amb cautela—. Escolta… Tu no deus saber on va, oi?

—No —va dir la Nimfadora.

—Per què el volies veure?

—Per res en concret —va dir la Nimfadora, passant-se la mà, segurament sense adonar-se’n, per la vora de la túnica—. He pensat que potser ell sabria què passa… M’han arribat rumors de gent que ha pres mal…

—Sí, ja ho sé; els diaris en van plens —va dir en Harry—. Aquest nano que ha volgut matar els seus…

—El Periòdic Profètic va sempre endarrerit —va dir la Nimfadora, que no semblava que l’hagués escoltat—. No has rebut cap carta de ningú de l’orde, últimament?

—A mi ja no m’escriu ningú de l’orde —va dir en Harry— des que en Sírius…

En Harry va veure que a la Nimfadora se li omplien els ulls de llàgrimes.

—Perdona —va murmurar, torbat—. Jo també el trobo a faltar…

—Què mana? —va dir la Nimfadora, absent, com si tampoc ara l’hagués sentit—. Doncs res, Harry, ja ens veurem…

I va girar en rodó i es va allunyar corredor enllà, mentre en Harry la seguia amb la mirada. Al cap d’un moment, en Harry va tornar-se a posar la capa que fa invisible per continuar intentant entrar a la Sala de la Necessitat, però ara ja sense fe. Al final, la sensació de buidor que tenia a l’estómac i el fet de saber que en Ron i l’Hermione no trigarien a tornar per dinar el van convèncer a claudicar i a deixar el corredor expedit per a en Malfoy, que, amb una mica de sort, no s’atreviria a sortir fins al cap d’unes quantes hores.

Va trobar en Ron i l’Hermione al Gran Saló, a mig dinar.

—M’ha sortit! Poc o molt, vaja… —va dir en Ron a en Harry, entusiasmat, així que el va veure—. Havia d’aparetre davant del saló de te de la senyora Flamet i m’he passat una mica, perquè he anat a parar a prop del Plomer de l’Escrivent, però almenys m’he mogut de lloc!

—Enhorabona —va dir en Harry—. I tu, Hermione?

—Ui, ella ho ha fet perfecte, evidentment. Deliberació, desesperació i declinació perfectes, o com es diguin… Quan hem acabat hem anat a prendre alguna cosa a Les Tres Escombres, i hauries hagut de sentir com l’Esmuny parlava d’ella… No m’estranyaria gens si d’aquí a no gaire li demana la mà…

—I tu que? —va demanar l’Hermione a en Harry, passant per alt el comentari d’en Ron—. Has pujat a mirar si trobaves la Sala de la Necessitat?

—Sí —va dir en Harry—. I sabeu qui m’he trobat? La Nimfadora!

—La Nimfadora? —van repetir en Ron i l’Hermione fent un bisbe, amb cara de sorpresa.

—Sí; m’ha dit que havia vingut a veure en Dumbledore…

—Trobo —va dir en Ron quan en Harry va haver acabat d’explicar-los la conversa que havia tingut amb la Nimfadora— que està una mica trastornada. El que va passar a la Conselleria l’ha enfonsat.

—És ben estrany —va dir l’Hermione, que curiosament s’hi va mostrar molt interessada—. Representa que hauria de vigilar l’escola, i en lloc d’això abandona el seu lloc per venir a veure en Dumbledore un dia que resulta que no hi és!

—M’ha passat una cosa pel cap —va dir en Harry, indecís. Se li feia estrany dir-ho en veu alta, perquè es tractava d’una conjectura molt més pròpia de l’Hermione que d’ell—. No heu pensat que podria ser que hagués estat… daixò… enamorada d’en Sírius?

L’Hermione se’l va quedar mirant fixament.

—Què t’ho fa pensar?

—No t’ho sé dir —va respondre en Harry, arronsant les espatlles—, però ha estat a punt de posar-se a plorar quan he dit el seu nom… I ara el seu patronus és un animal gros de quatre potes… He pensat que no se li hagués transformat en… en ell.

—Podria ser —va dir l’Hermione, arrossegant la veu—. Tot i així, continuo sense entendre per què s’ha presentat al castell per veure en Dumbledore, si és que és per això que ha vingut…

—Segur que és pel que he dit —va dir en Ron mentre s’omplia la boca de puré de patata—. Està trasbalsada; s’ha ensorrat. Les dones —va dir a en Harry amb aire expert— de seguida es destaroten.

—Però en canvi —va dir l’Hermione, despertant-se del seu somieig— no crec que trobessis cap dona que fes morros durant mitja hora perquè Madam Rosmerta no li reia l’acudit de la bruixa, el guaridor i la Mimbulus mimbletonia.

En Ron va fer mala cara.





22. Després de l’enterrament


Per damunt de les torretes del castell van començar a aparèixer clarianes de cel blau, però aquests indicis de la proximitat de l’estiu no van aixecar la moral d’en Harry. Havia fracassat, tant a l’hora d’intentar descobrir el que feia en Malfoy com d’encetar una conversa amb el professor Llagot que fes possible que el professor li proporcionés aquell record que tenia reprimit i ocult des de feia dècades.

—Sisplau, oblida en Malfoy d’una vegada —va dir l’Hermione a en Harry en to autoritari.

Estaven asseguts amb en Ron en un racó assolellat del pati havent dinat. L’Hermione i en Ron tenien a la mà un opuscle de la Conselleria d’Afers Màgics cadascun, «Errors d’aparetratge habituals i maneres d’evitar-los», perquè tots dos feien l’examen aquella mateixa tarda, però no semblava que l’opuscle hagués servit de gaire per tranquil·litzar-los. De cop va aparèixer una noia per una cantonada, i en Ron va fer un bot i es va voler amagar darrere l’Hermione.

—No és la Lavender —va dir l’Hermione amb veu de fastiguejada.

—Uf… —va dir en Ron, més tranquil.

—Harry Potter —va dir la noia—, m’han dit que et doni això.

—Gràcies…

En Harry va agafar el petit rotlle de pergamí amb el cor oprimit. Quan la noia ja no el podia sentir, va dir:

—En Dumbledore va dir que no faríem més classes fins que tingués el record!

—Potser és que vol saber com et va —va insinuar l’Hermione mentre en Harry descargolava el pergamí; però, en lloc de trobar-hi la lletra allargada, estreta i inclinada d’en Dumbledore, va veure un text gargotejat de qualsevol manera, molt difícil de llegir perquè era ple de grans taques de tinta que s’havia escorregut.

Benvolguts Harry, Ron i Hermione,

L’Aragog es va morir ahir a la nit. Harry, Ron, vosaltres la vau conèixer, i sabeu que no n’hi havia dues com ella. Hermione, estic convençut que l’hauries apreciat. Us estaria molt agraït si féssiu una escapada per assistir a l’enterrament aquest vespre. Tinc intenció de fer-lo al capvespre, perquè era la seva hora del dia preferida. Ara sé que tan tard no teniu permès sortir, però podeu fer servir la capa. No us ho demanaria, però no em veig amb cor d’afrontar-ho sol.

Hagrid



—Mireu —va dir en Harry allargant la nota a l’Hermione.

—Valga’m Déu —va dir l’Hermione, després de donar-hi una ullada ràpida i passant-la a en Ron, que se la va llegir amb una expressió d’incredulitat creixent.

—Està sonat! —va dir, encès—. Aquesta bèstia va dir a les seves congèneres que se’ns mengessin a en Harry i a mi! Els va dir que se servissin! I en Hagrid encara pretén que anem a plorar el seu cadàver pelut i fastigós!

—No ens demana això i prou —va dir l’Hermione—. A sobre ens demana que sortim del castell al vespre, sabent que les mesures de seguretat són ara més estrictes que mai i que ens la carregarem de valent si ens descobreixen.

—Bé hi hem anat altres vegades a veure’l, al vespre —va dir en Harry.

—Sí, però per una cosa així no —va dir l’Hermione—. Alguna vegada ens l’hem jugat per treure en Hagrid d’algun mal pas, però és que l’Aragog és morta. Si es tractés de salvar-li la vida…

—… jo encara estaria menys disposat a anar-hi —va dir en Ron amb rotunditat—. Tu no l’has arribat a conèixer, Hermione. Segur que morta ha guanyat molt.

En Harry va tornar a agafar la nota i es va quedar mirant les taques de tinta que l’omplien. Es veia ben clar que eren les llàgrimes d’un plor desfet, que havien caigut sobre el pergamí…

—Harry, m’imagino que no tens intenció d’anar-hi —va dir l’Hermione—. Són ganes que et castiguin per no res.

En Harry va deixar anar un sospir.

—Sí, ja ho sé —va dir—. Ja veig que en Hagrid haurà d’enterrar l’Aragog sense nosaltres.

—És clar que sí —va dir l’Hermione, amb cara de treure’s un pes de sobre—. Escolta una cosa: aquesta tarda sereu molt pocs, a classe de Pocions, perquè molts anem a fer l’examen… Per què no aprofites per mirar d’entendrir una mica el professor Llagot?

—I tu creus que aquesta vegada hi haurà sort? —va dir en Harry amb amargura.

—Ja està! —va dir en Ron de cop i volta—. Si vols en pots tenir, de sort, Harry!

—Com vols dir?

—Fent servir la poció que tens de la sort!

—Tens raó, Ron! —va dir l’Hermione, amb veu de sorpresa—. És veritat! Com és que no se m’ha acudit?

En Harry se’ls va quedar mirant a tots dos.

—El Felix Felicis? —va dir—. És que… me’l guardava…

—Per a què te’l guardaves? —va voler saber en Ron, amb curiositat.

—Ens vols dir què és més important que aquest record, Harry? —va demanar-li l’Hermione.

En Harry no els va respondre. La imatge d’aquella ampolleta daurada no se li havia esvaït del tot del pensament en tot aquell temps, durant el qual el seu cervell havia anat covant plans imprecisos i inconscients, que només li afloraven en somnis o a les estones entre son i vigília, en què la Ginny tallava amb en Dean, i en Ron s’alegrava de veure-la sortint amb un altre…

—Harry! Ets al món o què? —va demanar-li l’Hermione.

—Què? Sí, sí —va dir, tornant a la realitat—. Molt bé; d’acord. Si no aconsegueixo que el professor Llagot parli aquesta tarda, prendré una mica de Felix Felicis i ho tornaré a provar al vespre.

—Entesos —va dir l’Hermione amb determinació, aixecant-se i fent una àgil pirueta—. Destinació, determinació, deliberació… —va murmurar.

—Va, prou, sisplau —li va pregar en Ron—. Ja n’estic fart… De pressa, amagueu-me!

—Que no és la Lavender! —va dir l’Hermione, perdent la paciència, quan va veure que en Ron se li posava al darrere perquè havien aparegut dues noies més al pati.

—Uf —va dir en Ron, traient el cap per sobre de l’espatlla de l’Hermione per comprovar-ho—. Ui, no fan cara d’estar gaire contentes!

—Són les germanes Montgomery, i tenen motius per no estar-ho. Que no has sentit què li ha passat al seu germà petit?

—Començo a no saber què passa a la parentela de ningú, si vols que et sigui sincer —va dir en Ron.

—Doncs que el va atacar un home llop. Corre el rumor que la mare es va negar a ajudar els cavallers de la mort. El cas és que el nano només tenia cinc anys, i s’ha mort a Sant Mungo. No l’han pogut salvar.

—S’ha mort? —va repetir en Harry, afectat—. Jo tenia entès que els homes llop no et maten, sinó que et transformen en un d’ells…

—Hi ha vegades que maten —va dir en Ron, amb una expressió seriosa poc habitual en ell—. He sentit dir que passa quan l’home llop s’hi acarnissa.

—Com es deia l’home llop? —va afanyar-se a demanar en Harry.

—Diuen que va ser aquell tal Fenrir Esquenagrisa —va dir l’Hermione.

—Ja m’ho pensava… Aquell boig que li agrada atacar nens, aquell que va parlar-me’n en Llopin! —va dir en Harry amb ràbia.

L’Hermione se’l va mirar amb ulls tristos.

—Harry, has d’obtenir aquell record —va dir—. Del que es tracta és de parar els peus a en Voldemort, no? I totes aquestes desgràcies que passen les causa ell…

Va dringar la campana a la part alta del castell, i tant l’Hermione com en Ron es van posar drets d’un salt, amb cara de neguit.

—Segur que us va bé —els va dir en Harry mentre s’encaminaven cap al vestíbul per anar-se a trobar amb tots els altres alumnes que també feien l’examen d’aparetratge—. Que tingueu sort.

—Igualment! —li va dir l’Hermione, amb una mirada d’intel·ligència, quan en Harry ja s’allunyava cap a les masmorres. Aquella tarda només eren tres a classe de Pocions: en Harry, l’Ernie i en Draco Malfoy.

—Encara no sou prou grans per fer l’examen d’aparetratge? —va dir el professor Llagot en to cordial—. Encara no heu complert els disset?

Tots tres van fer que no amb el cap.

—Molt bé —va dir el professor Llagot amb veu alegre—. Com que avui sou tan pocs, farem una cosa entretinguda. Vull que cada un em prepari una poció divertida!

—Que bé —va dir l’Ernie, adulador, fregant-se les mans. A en Malfoy, en canvi, no li va aflorar ni l’ombra d’un somriure.

—Què vol dir una poció «divertida»? —va dir amb irritació.

—Ah, sorpreneu-me… —va dir el professor Llagot amb displicència.

En Malfoy va obrir el seu llibre d’Elaboració de pocions amb cara emmurriada. Es veia d’una hora lluny que considerava aquella classe una pèrdua de temps. En Harry, mentre l’observava per sobre del seu llibre, va pensar que segur que a en Malfoy li recava desaprofitar aquella estona en lloc de passar-la a la Sala de la Necessitat.

Eren imaginacions seves, o en Malfoy, com la Nimfadora, estava més prim? Que estava més pàl·lid, això era segur; la pell li havia agafat un to esblanqueït, segurament perquè amb prou feines veia la llum del dia últimament. D’altra banda, havia deixat de tenir aquell seu posat de suficiència, de domini, de superioritat; havia perdut aquella fatxenderia que tenia al Hogwarts Express, que l’havia fet ufanar-se obertament de la missió que en Voldemort li havia encomanat… A parer d’en Harry, allò només podia voler dir una cosa: que la missió, fos la que fos, no rutllava.

Animat per aquest pensament, en Harry va anar passant pàgines del seu llibre d’Elaboració de pocions, fins que hi va trobar una versió molt corregida pel mig príncep d’un elixir inductor d’eufòria, que no només tenia tot l’aire de complir els requisits exigits pel professor Llagot sinó que a més a més (a en Harry li va fer un salt el cor quan se li va acudir això) podia fer posar el professor Llagot de prou bon humor perquè s’avingués a revelar a en Harry aquell record si en Harry el convencia perquè en tastés una mica…

—Noi, això fa molt bona cara —va dir el professor Llagot picant de mans al cap d’una hora i mitja, mirant el contingut d’un groc viu de dintre la marmita d’en Harry—. És la poció de l’eufòria, oi? I aquesta olor? Aviam… Hi has afegit un pessic de menta, oi? No és gaire convencional, Harry, però és molt bona idea; així contrarestes els possibles efectes secundaris de cantar massa i de pessigolleig al nas… No sé pas d’on et vénen, aquests rampells d’inspiració, noi; si no és que…

En Harry va empènyer el llibre del mig príncep una mica més cap al fons de la motxilla amb el peu.

—… si no és que et ve de la teva mare!

—Deu ser això… —va dir en Harry, descansat.

L’Ernie feia molta cara de disgust; decidit a eclipsar en Harry ni que fos una vegada, havia tingut la temeritat d’inventar-se una poció, que li havia quallat i havia format una massa informe al fons de la marmita. En Malfoy ja recollia el material, amb cara de pomes agres, perquè el professor Llagot s’havia limitat a qualificar la seva poció d’«acceptable».

Va sonar la campana, i l’Ernie i en Malfoy van afanyar-se a sortir.

—Professor —va començar en Harry; però el professor Llagot, quan es va entregirar i va veure que a l’aula només hi quedaven en Harry i ell, va guillar.

—Professor… Professor, no vol provar la meva po…? —va cridar en Harry a la desesperada.

Però el professor Llagot ja no hi era. Contrariat, en Harry va buidar la marmita, va recollir totes les seves coses, va sortir de la masmorra i va tornar amb desgana escales amunt cap a la sala comuna.

En Ron i l’Hermione van tornar cap al tard.

—Harry! —va exclamar l’Hermione mentre franquejava el forat del quadre—. Harry, he aprovat!

—Enhorabona! —va dir en Harry—. I en Ron?

—No ha aprovat d’un pèl —va dir en veu baixa l’Hermione en el moment que en Ron entrava capbaix a la sala amb aire taciturn—. Ha tingut molt mala sort; ha suspès per una petitesa; l’examinador s’ha adonat que s’havia deixat mitja cella al punt de partida… Com t’ha anat amb el professor Llagot?

—Malament —va dir en Harry. I a en Ron, que se’ls havia afegit—: Has tingut mala sort, home, però segur que l’altre l’aproves… Així aprovarem junts.

—Això espero —va dir en Ron de mal humor—. Però… per mitja cella! És injust!

—Tens raó —va dir l’Hermione en to conciliador—. Ha sigut molt rigorós…

Van passar-se quasi tota l’hora del sopar dient fàstics de l’examinador d’aparetratge, fins al punt que en Ron estava mig content i tot quan van tornar-se’n a la sala comuna, ara parlant del problema crònic del professor Llagot i el seu record.

—Així què, Harry? Faràs servir Felix Felicis o no? —va voler saber en Ron.

—Sí, veig que ho hauré de fer així —va dir en Harry—. No crec que l’hagi de gastar tot, perquè l’efecte dura dotze hores, i no crec que m’hi passi tota la nit… En faré un glop i prou; segur que no hi estaré més d’un parell o tres d’hores.

—Et sents molt bé, quan te’n prens —va dir en Ron amb expressió somiosa—. Tens la sensació que no et pot sortir res malament.

—Però què dius? —va exclamar l’Hermione, rient—. Si no n’has pres mai!

—Ja ho sé, però m’ho vaig pensar, no? —va dir en Ron, com si expliqués una evidència—. És el mateix…

Com que havien vist entrar el professor Llagot al Gran Saló feia un moment, i sabien que li agradava fer els àpats llargs, van fer una estona el ronsa a la sala comuna, perquè el pla era que en Harry anés al despatx del professor Llagot quan el professor ja hi hagués tornat segur. Quan el sol es començava a colgar darrere les capçades dels arbres del Bosc Prohibit, van decidir que havia arribat el moment, i, després de comprovar amb cautela que en Neville, en Dean i en Seamus eren tots tres a la sala comuna, van entrar furtivament al dormitori dels nois.

En Harry va agafar el parell de mitjons cargolats del fons del bagul i en va treure l’ampolleta de reflexos tornassolats.

—Vinga, va —va dir en Harry, i va aixecar l’ampolleta i en va fer un glop curt.

—Què se sent? —va demanar-li l’Hermione amb un fil de veu.

En Harry no li va respondre de seguida. De cop, de mica en mica, va envair-lo una eufòrica sensació de posseir el do de l’oportunitat; se sentia capaç de fer qualsevol cosa, qualsevol cosa que es proposés… I obtenir el record del professor Llagot no tan sols li va semblar possible, sinó facilíssim…

Va aixecar-se amb un somriure a la boca, desbordant de confiança.

—Un estat de benestar —va dir—; de gran benestar. Bé, me’n vaig a veure en Hagrid.

—Què? —van dir en Ron i l’Hermione alhora, esverats.

—No, home, no, Harry; que no te’n recordes, que has d’anar a veure el professor Llagot? —va dir l’Hermione.

—Tu deixa’m fer —va dir en Harry, ple de confiança—. Ara vaig a veure en Hagrid. Tinc el pressentiment que anar a veure en Hagrid em farà tenir sort.

—Tens el pressentiment que et farà tenir sort anar a enterrar una aranya gegant? —li va demanar en Ron, fent uns ulls com unes taronges.

—Sí —va dir en Harry mentre treia de la motxilla la capa que fa invisible—. Tinc el pressentiment que és on haig d’anar, m’explico?

—No —van dir en Ron i l’Hermione alhora, tots dos ja visiblement espantats.

—Deu ser Felix Felicis, això, no? —va dir l’Hermione, neguitosa, aixecant l’ampolla a contrallum—. No tens cap altra ampolla amb alguna altra cosa?

—Amb essència de follia, per exemple? —va insinuar en Ron mentre en Harry es tirava la capa sobre les espatlles.

En Harry va riure, i en Ron i l’Hermione van fer encara més cara d’espant.

—No patiu —va dir—. Sé molt bé què faig… O almenys… —va afegir, dirigint-se amb pas segur cap a la porta— el Felix Felicis ho sap.

Va cobrir-se el cap amb la capa que fa invisible i va tirar escales avall, amb en Ron i l’Hermione afanyant-se darrere seu. Al peu de l’escala en Harry es va esquitllar per la porta entreoberta.

—Es pot saber què feies aquí amb ella? —va dir cridant la Lavender, mirant a través d’en Harry com en Ron i l’Hermione sortien junts del dormitori dels nois. En Harry va deixar en Ron balbucejant darrere seu i va afanyar-se a travessar la sala.

Sortir pel forat del quadre va ser fàcil, perquè, quan hi arribava, van passar-hi la Ginny i en Dean i ell s’hi va poder esmunyir. En el moment de passar entre tots dos va fregar la Ginny sense voler.

—No m’empenyis, Dean, sisplau —va dir la Ginny, amb veu disgustada—. Sempre m’ho fas; sé passar molt bé tota sola…

El retrat es va tancar de cop darrere en Harry, però va tenir temps de sentir que en Dean contestava malament a la Ginny; i, amb un sentiment d’exultació encara més gran, va travessar el castell a grans gambades. No va haver d’anar amagant-se, perquè no va trobar ningú pel camí, però això no li va venir gens de nou: aquell vespre era la persona més afortunada de tot Hogwarts.

No hauria sabut dir per què estava convençut que anar a veure en Hagrid era el que tocava fer. Era com si la poció li il·luminés un tros de camí a cada estona que passava; desconeixia la destinació última, i no acabava de veure quan entraria en escena el professor Llagot, però tot i així sabia que estava fent el que havia de fer per obtenir el record. Quan va arribar al vestíbul va veure que en Filch s’havia descuidat de tancar amb pany i clau la porta de l’entrada. Amb un somriure radiant, en Harry la va obrir d’una revolada i va respirar l’aire pur i la flaire de l’herba un moment abans de baixar l’escala i perdre’s en la foscor.

Quan va arribar a l’últim esglaó li va passar pel cap que podia ser molt agradable anar cap a la cabanya d’en Hagrid travessant l’hort. Això volia dir fer una mica de volta, però en Harry va pressentir que era un capritx que havia d’obeir, o sigui que va encaminar els seus passos cap a l’hort, i allà va tenir la satisfacció, però de cap manera la sorpresa, de trobar el professor Llagot fent petar la xerrada amb la professora Coliflor. En Harry es va apostar darrere una paret baixa de pedra, sentint-se en harmonia amb el món i escoltant la conversa.

—T’agraeixo molt que m’hagis deixat robar-te una mica del teu temps, Pomona —deia el professor Llagot amb urbanitat—. La majoria d’entesos opinen que tenen la màxima eficàcia quan es cullen al capvespre.

—Hi estic del tot d’acord —va dir la professora Coliflor amb entusiasme—. En tens prou?

—De sobres —va dir el professor Llagot, que, pel que en Harry va veure, portava un braçat de plantes carregades de fulla—. Amb això en tindré per repartir un grapat de fulles a cada alumne de tercer, i unes quantes de reserva per si algun les fa bullir massa estona… Doncs res, bona nit, i moltes gràcies una altra vegada!

La professora Coliflor es va perdre en la foscor, cap a la banda dels hivernacles, i el professor Llagot es va encaminar cap on hi havia en Harry, invisible.

Dominat de cop per un desig irresistible de mostrar-se, en Harry es va treure la capa d’una revolada.

—Bona nit, professor.

—Per les barbes de Merlí, Harry, m’has clavat un bon espant! —va dir el professor Llagot, parant-se en sec amb cara recelosa—. Com t’ho has fet per sortir del castell?

—Em sembla que en Filch s’ha descuidat de tancar la porta amb clau —va dir en Harry amb veu alegre, encantat de veure que el professor Llagot feia mala cara.

—El penso denunciar, aquest home; es preocupa més per petiteses que no per la seguretat… Què hi fas aquí, per això, Harry, si es pot saber?

—Veurà, professor, és que pateixo per en Hagrid —va dir en Harry, que va intuir que el comportament més adequat en aquell moment era dir la veritat—. Està molt afectat… No ho explicarà a ningú, oi que no, professor? No voldria ficar en Hagrid en cap embolic…

Allò va picar la curiositat del professor Llagot.

—No t’ho puc prometre —va dir, tot seriós—; però, com que sé que en Dumbledore confia cegament en en Hagrid, no crec que n’hagi pogut fer cap de gaire grossa…

—Doncs es tracta de la seva aranya gegant, que feia anys que la tenia… Vivia al bosc… Era capaç de parlar i tot…

—Havia sentit a dir que al bosc hi havia acromàntules —va dir el professor Llagot amb veu plàcida, estenent la vista cap a la massa fosca d’arbres—. És veritat, doncs?

—Sí —va dir en Harry—. Però aquesta, l’Aragog, la primera que en Hagrid va tenir, s’ha mort aquesta nit passada. I en Hagrid està desfet. Vol tenir companyia mentre l’enterra, i jo li he dit que hi aniria.

—Molt commovedor —va dir el professor Llagot, distret, amb els seus grans ulls mig aclucats fixats en els llums distants de la cabanya d’en Hagrid—. Ara bé, el verí d’acromàntula és molt valuós… Si l’animal s’acaba de morir, potser encara no l’ha perdut… Naturalment, no voldria cometre cap indelicadesa, i menys si en Hagrid està tan afectat; però si hi hagués cap manera d’obtenir-ne una mica… És que és quasi impossible obtenir verí d’una acromàntula mentre és viva…

Semblava que el professor Llagot parlés més aviat amb si mateix que no pas amb en Harry.

—Seria una llàstima, no aprofitar aquest verí… Te’n poden arribar a donar dos-cents galions, per un litre… I, sincerament, el sou que tinc no és precisament esplèndid…

I de cop en Harry va veure clarament què calia fer.

—Doncs —va dir, en un to indecís molt convincent—, si volgués venir, professor, jo crec que en Hagrid ho agrairia molt… Seria donar un comiat més digne a l’Aragog…

—Amb molt de gust —va dir el professor Llagot, amb els ulls brillants d’entusiasme—. Farem una cosa, Harry. Vindré d’aquí a una mica, amb un parell d’ampolles, i així podrem beure a la… bé, a la salut de la pobra bèstia no, però l’acomiadarem amb tots els honors un cop enterrada. I em canviaré la corbata, que aquesta és una mica massa extremada per a l’ocasió…

I es va afanyar cap al castell, mentre en Harry corria cap a la cabanya d’en Hagrid tot satisfet de si mateix.

—Ah, has decidit vindre… —va remugar en Hagrid quan va obrir la porta i va veure que en Harry sorgia de sota la capa que fa invisible.

—Sí… En Ron i l’Hermione no han pogut —va dir en Harry—, però els sap molt greu.

—No hi fa res… A l’Aragog li hauria agradat molt saber que has vingut, Harry…

En Hagrid va esclatar en sanglots. S’havia fet un braçal negre amb un parrac que semblava impregnat de betum, tenia els ulls vermells i inflats i feia ulleres. En Harry, per consolar-lo, el va picar al colze, que era el lloc més alt del cos d’en Hagrid on arribava bé.

—On l’enterrarem? —li va demanar—. Al bosc?

—No, on vas a parar —va dir en Hagrid, eixugant-se els ulls plens de llàgrimes amb el faldó de la camisa—. Les altres aranyes no em deixaran acostar gens a les seves teranyines, ara que l’Aragog falta. Resulta que si no se m’han menjat fins ara és perquè l’Aragog els hi tenia prohibit! No me’n sé avenir, Harry!

En Harry va estar a punt de dir «Jo sí», perquè a l’acte va recordar amb vividesa i esglai aquella situació en què en Ron i ell es van trobar cara a cara amb l’acromàntula i van veure ben clar que l’Aragog era l’única cosa que els retenia de cruspir-se en Hagrid.

—Fins ara sempre havia pogut anar a tot arreu del bosc! —va dir en Hagrid, remenant el cap—. M’ha costat Déu i ajuda treure el cadàver de l’Aragog d’allà, ja t’ho juro… Resulta que acostumen a menjar-se els congèneres morts, sats? Però li he volgut fer un bon enterro, un últim adéu que fos digne…

Va tornar a esclatar en sanglots, i en Harry va continuar picant-lo al colze, tot dient-li (perquè li va semblar que la poció li indicava que era el que convenia fer en aquell moment):

—Venint cap aquí m’he trobat amb el professor Llagot, Hagrid.

—I no t’ha castigat? —va dir en Hagrid aixecant el cap, esverat—. En tinc la culpa jo; al vespre teniu prohibit sortir del castell…

—No, no pateixis; quan ha sabut què venia a fer ha dit que també li agradaria venir a presentar els seus respectes a l’Aragog —va dir en Harry—. Ara ha anat a mudar-se, em sembla… I ha dit que portaria unes quantes ampolles per beure en record de l’Aragog…

—De debò? —va dir en Hagrid, commogut i sorprès alhora—. És tot un detall de part seva; i no castigar-te, també. No hi he tingut mai gaire tracte, amb l’Horaci Llagot… I tot i així vindrà a acomiadar-la! Ui, a l’Aragog li hauria agradat molt, molt…

En Harry va pensar dintre seu que el que a l’Aragog li hauria agradat més del professor Llagot hauria sigut la provisió abundant de carn que li hauria proporcionat, però es va limitar a anar fins a la finestra de darrere de la cabanya d’en Hagrid per donar un cop d’ull a l’esgarrifosa visió de la gegantina aranya morta estirada a fora de panxa enlaire, amb les potes plegades i entortolligades.

—L’enterrarem aquí mateix, Hagrid, al teu hort?

—Darrere mateix del carbasserar, havia pensat —va dir en Hagrid amb la veu escanyada—. Ja he cavat… daixò… el forat. Havia pensat que podríem dir algunes coses d’ella… recordar els bons moments…

La veu li va tremolar i se li va trencar. De cop van trucar a la porta, i en Hagrid es va tombar per obrir, tot mocant-se amb el seu gran mocador estampat. El professor Llagot va afanyar-se a entrar, amb unes quantes ampolles sota les aixelles i amb una lúgubre corbata negra.

—Hagrid —va dir, amb veu greu i solemne—, t’acompanyo en el sentiment per aquesta pèrdua tan sensible.

—Gràcies —va dir en Hagrid—. Moltes gràcies. I gràcies també per no haver castigat en Harry…

—No se m’hauria acudit mai —va dir el professor Llagot—. És una nit molt trista, avui… On és la pobra bestiola?

—Aquí fora —va dir en Harry amb veu tremolosa—. Què, som-hi?

Tots tres van sortir a l’hort de darrere. La lluna brillava esmorteïda entre els arbres, i els seus rajos, confosos amb la claror que sortia de la finestra de la cabanya, il·luminaven el cos de l’Aragog estès a la vora d’un gran clot, al costat d’una muntanya de terra acabada de cavar de tres metres d’alt.

—Admirable —va dir el professor Llagot acostant-se al cap de l’aranya, on vuit ulls blanquinosos miraven inexpressius cap al cel i dues grans pinces corbades lluïen, immòbils, a la claror de la lluna. A en Harry li va semblar sentir una dringadissa d’ampolles quan el professor Llagot es va inclinar cap a les pinces, fent veure que examinava el seu enorme cap pelut.

—No tothom aprecia la seva bellesa —va dir en Hagrid al professor Llagot, que li donava l’esquena, amb les llàgrimes brollant-li de les comissures clivellades dels ulls—. No sabia que estiguessis tan interessat per éssers com l’Aragog, Horace.

—Interessat? Els tinc veneració, benvolgut Hagrid —va dir el professor Llagot, apartant-se del cadàver. En Harry va veure un reflex d’ampolla que desapareixia sota la capa del professor, però en Hagrid, que es tornava a eixugar els ulls, no es va adonar de res—. Quan et sembli la podem enterrar…

En Hagrid va assentir amb el cap i s’hi va acostar. Es va carregar l’aranya gegantina als braços i, amb un fort esbufec, va fer-la caure en la foscor del forat. Va picar contra el fons amb el cop sord d’una cosa que s’esclafa, i en Hagrid es va posar a plorar novament.

—És clar, per tu deu haver sigut un cop molt fort, perquè la coneixies molt —va dir el professor Llagot, que, igual que en Harry, només arribava fins al colze d’en Hagrid, però que tot i així li donava copets de consol—. Vols que digui quatre paraules?

En Harry va suposar que el professor Llagot devia haver extret de l’Aragog una bona quantitat de verí de qualitat, perquè es va acostar a la vora del clot amb una rialleta de satisfacció per dir, amb una veu sonora i pausada:

—Adéu, Aragog, reina de les aranyes, que perdures en el record dels qui et van servar una amistat llarga i fidel! Encara que el teu cos desapareixerà, el teu esperit romandrà en els plàcids racons enteranyinats del bosc que ha sigut la teva llar. Que els teus descendents d’ulls múltiples es multipliquin i els teus amics humans trobin consol per la pèrdua que acaben de sofrir.

—Ha sigut molt bonic… molt bonic! —va bramar en Hagrid, que es va deixar caure sobre el monticle de terra plorant més fort encara que abans.

—Vinga, vinga —va dir el professor Llagot, i amb un cop de vareta va fer que la muntanya de terra s’enlairés i caigués de cop, amb una fressa sorda, sobre l’aranya morta, formant una ondulació suau—. Entrem a prendre alguna cosa. Posa-te-li a l’altre costat, Harry… Això mateix… Vinga, Hagrid, aixeca’t… Així…

Van portar en Hagrid fins a la taula i el van fer seure en una cadira. L’Ullal, que s’havia quedat arraulit al seu jaç durant l’enterrament, ara se’ls va acostar silenciosament i va reposar el seu gran cap sobre la falda d’en Hagrid com de costum. El professor Llagot va destapar una de les ampolles de vi que havia portat.

—He comprovat que totes són netes de metzines —va assegurar a en Harry mentre abocava quasi tota la primera ampolla en una de les gerres grosses com galledes que en Hagrid tenia i l’allargava a en Hagrid—. Després del que va passar al teu pobre amic Humbert, he fet que un elf domèstic tastés totes les ampolles.

En Harry es va imaginar la cara que faria l’Hermione si mai s’assabentava d’aquest abús comès sobre els elfs domèstics, i va decidir que no l’hi comentaria mai.

—Una altra per a en Harry… —va dir el professor Llagot, repartint una altra ampolla en dues gerres— i una altra per a mi. Bé —va dir, aixecant la gerra ben enlaire—, per l’Aragog.

—Per l’Aragog —van dir en Harry i en Hagrid alhora.

Tant el professor Llagot com en Hagrid van beure abundantment. En Harry, en canvi, a qui el Fèlix Felicis il·luminava el camí a seguir, va saber que no havia de beure, i es va limitar a fer veure que en prenia un glop i va deixar la gerra sobre la taula una altra vegada.

—La vaig veure sortir de l’ou —va dir en Hagrid, ensopit—. Era una cosa ben menuda; devia tenir la mida d’un pequinès.

—Quina monada —va dir el professor Llagot.

—La vaig tenir en un armari de l’escola fins que…

A en Hagrid se li va enterbolir la mirada i en Harry va saber per què: en Tod Rodlel s’ho havia manegat perquè expulsessin en Hagrid de l’escola, acusat d’haver obert la cambra secreta. El professor Llagot, de totes maneres, no semblava que escoltés; mirava el sostre, d’on penjaven tot d’olles de llautó, i també una troca sedosa de pèl blanc i llustrós.

—No deu pas ser pèl d’unicorn, això, Hagrid?

—Sí, sí que ho és —va dir en Hagrid amb indiferència—. Els hi cau de la cua; se’ls hi enreda a les branques i a les bardisses…

—Però tu saps quant pot arribar a valdre, això?

—Ho faig servir com a benes si algun animal es fa mal —va dir en Hagrid, arronsant les espatlles—. Va molt bé… És molt fort…

El professor Llagot va fer un altre glop llarg de vi, passejant la mirada amb atenció per la cabanya. En Harry es va imaginar que hi buscava més tresors que pogués convertir en una provisió abundant d’aiguamel madurat en roure, pinya caramel·litzada i armilles de vellut. Va omplir la gerra d’en Hagrid i la seva una vegada més, i va demanar a en Hagrid pels animals que vivien ara al bosc i per com era que en Hagrid podia tenir-ne cura. En Hagrid, que estava cada vegada més extrovertit a causa de la beguda i de l’interès afalagador del professor Llagot, va parar d’eixugar-se els ulls i va començar a estendre’s animadament sobre la cria dels ballestrincs.

El Felix Felicis va donar de cop un toc d’atenció a en Harry, que es va fixar que la provisió de beguda que el professor Llagot havia portat s’estava acabant a marxes forçades. En Harry encara no havia aconseguit fer l’encantament de reompliment sense dir la fórmula màgica en veu alta, però va descartar per absurda la possibilitat que aquell vespre no li sortís; i, amb una mitja rialla a la boca, sense que ni en Hagrid ni el professor Llagot se n’adonessin (distrets com estaven explicant-se casos de tràfic il·legal d’ous de drac), en Harry va apuntar a les ampolles quasi buides amb la vareta per sota la taula i tot seguit van tornar a quedar plenes.

Al cap de cosa d’una hora, en Hagrid i el professor Llagot van començar a fer brindis extravagants: per Hogwarts, per en Dumbledore, pel vi èlfic i per…

—Per en Harry Potter! —va exclamar en Hagrid amb veu estentòria, i es va fer baixar coll avall la seva catorzena gerra de vi deixant-se’n uns quants regalims a la barba.

—Això —va dir alt el professor Llagot amb veu una mica pastosa—. Per en Cap-i-pota, el «supervivent escollit…» o com sigui que es digui —va murmurar, i també va buidar la gerra.

Poca estona més tard, a en Hagrid li va tornar a venir la plorera i va obligar el professor Llagot a quedar-se tota la cua d’unicorn, que el professor es va afanyar a ficar-se a la butxaca amb crits de «Visca l’amistat!», «Visca la generositat!», «Visca el pèl d’unicorn a deu galions la unitat!».

I, durant una estona, en Hagrid i el professor Llagot van quedar-se abraçats l’un a l’altre, asseguts de costat, cantant una cançó lenta i trista que parlava d’un bruixot agonitzant que es deia Odo.

—Ai… Els bons es moren joves… —va murmurar en Hagrid, plegant-se de braços sobre la taula, mirant una mica guenyo, mentre el professor Llagot continuava cantussejant la tornada.

»Mon pare es va morir abans d’hora… Igual que ton pare i ta mare, Harry…

De les comissures clivellades dels ulls van tornar-li a brollar grans llàgrimes. Va engrapar en Harry pel braç i el va sacsejar.

—Eren la bruixa i el bruixot més bons que he conegut… Que terrible… Que terrible…

El professor Llagot va cantar en to planyívol:


I van transportar Odo l’heroi cap a casa,

cap al país que coneixia de petit,

i el van enterrar amb la caputxa girada

i la vareta partida sobre el pit.



—… terrible —va remugar en Hagrid, i el cap pelut li va caure de costat sobre un braç i es va quedar adormit, roncant fort.

—Perdoneu —va dir el professor Llagot, que tenia singlot—. Sóc un negat, per cantar.

—En Hagrid no es referia a com canta —va dir en Harry amb veu serena—. Es referia a la mort del meu pare i la meva mare.

—Ah —va dir el professor Llagot, reprimint un gran rot—. Sí, noi; va ser realment terrible. Una cosa terrible, terrible…

Semblava que no sabés què més dir, i va acabar omplint una altra vegada les gerres.

—Tu no te’n deus recordar, oi, Harry? —li va demanar, incòmode.

—No; tenia tot just un any, quan es van morir —va dir en Harry, amb els ulls clavats en la flama de l’espelma, que titil·lava a causa dels grans roncs que feia en Hagrid—. Però he acabat sabent força bé què va passar. El meu pare es va morir primer. Ho sabia, això?

—Doncs… no —va dir el professor Llagot amb veu apagada.

—Doncs sí; en Voldemort el va matar i va passar per sobre del seu cadàver per anar a atacar la meva mare —va dir en Harry.

El professor Llagot va tenir una esgarrifança, però va semblar que no pogués desviar la seva mirada d’esglai dels ulls d’en Harry.

—Li va dir que s’apartés —va dir en Harry, implacable—. I a mi m’ha dit que no hauria calgut que ella es morís. Em buscava a mi i prou. Ella s’hauria pogut salvar.

—Renoi —va dir el professor Llagot amb un fil de veu—. Així, s’hauria pogut… No hauria calgut… És esgarrifós…

—Eh que sí? —va dir en Harry, amb un xiuxiueig quasi inaudible—. Però no es va enretirar. El meu pare ja era mort, però ella no va voler perdre’m també a mi. Va suplicar a en Voldemort, però ell se’n va riure…

—Prou! —va exclamar de cop el professor Llagot, aixecant una mà tremolosa—. Prou, nano, t’ho prego… Ja sóc gran… No ho vull sentir, tot això, no ho vull sentir…

—No hi pensava —va dir en Harry, mentint, impulsat pel Felix Felicis—. Vostè l’apreciava molt, la meva mare, oi?

—Que si l’apreciava? —va dir el professor Llagot, amb els ulls negats de llàgrimes una altra vegada—. No crec que ningú que l’hagi conegut no l’apreciés… Era tan atrevida i tan divertida… Va ser horrorós…

—Però en canvi no vol ajudar el seu fill —va dir en Harry—. Ella em va donar la vida, i vostè no em vol donar un record.

Els roncs sonors d’en Hagrid van omplir la cabanya. En Harry va clavar els ulls en els ulls negats de llàgrimes del professor Llagot. El professor de Pocions semblava incapaç de desviar la mirada.

—No diguis això —va dir amb un fil de veu—. No és que no vulgui… Si t’hagués de servir d’alguna cosa, creu que… Però no té cap utilitat…

—Sí que en té —va dir en Harry amb veu clara—. A en Dumbledore li fa falta aquesta informació, i a mi també em fa falta.

Sabia que no havia de patir: el Felix Felicis li deia que l’endemà el professor Llagot no recordaria res de tot allò. Mirant el professor Llagot fixament, en Harry es va inclinar endavant una mica.

—Jo sóc «l’Elegit». L’haig de matar. Em fa falta aquest record.

El professor Llagot va tornar-se més pàl·lid que mai; el front lluent li brillava de suor.

—Tu ets «l’Elegit»?

—Ni més ni menys —va dir en Harry amb veu calmada.

—En aquest cas… en aquest cas, noi, em demanes molt… em demanes, ben mirat, que t’ajudi a intentar aniquilar…

—No té ganes de desfer-se del bruixot que va matar la Lily Evans?

—És clar que sí, Harry, és clar que sí; però…

—Li fa por que descobreixi que m’ha ajudat?

El professor Llagot no va dir res; feia cara de pànic.

—Sigui valent com la meva mare ho era, professor…

El professor Llagot va aixecar una mà molsuda i es va tapar la boca amb els dits tremolosos; durant un instant va semblar un nadó de dimensions gegantines.

—Me n’avergonyeixo… —va mussitar per entre els dits—. Em dono vergonya del que… del que es veu en aquest record… Crec que aquell dia vaig causar un gran mal…

—Donant-me aquest record compensarà tot el mal que hagués pogut causar —va dir en Harry—. Seria un gest molt valent i molt noble de part seva.

En Hagrid, adormit, va tenir un estremiment i va continuar roncant. El professor Llagot i en Harry van quedar mirant-se a la claror de l’espelma mig consumida. Hi va haver un silenci molt llarg, però el Felix Felicis va aconsellar a en Harry que no el trenqués, que esperés.

Al final, molt a poc a poc, el professor Llagot va ficar-se la mà a la butxaca i va treure la vareta. Va ficar l’altra mà sota la capa i en va treure una ampolleta buida. Amb els ulls clavats encara en els d’en Harry el professor Llagot va posar-se la punta de la vareta al pols i la va enretirar tot seguit, arrossegant un allargat fil platejat de record. El record es va anar allargant més i més fins que es va trencar i va quedar penjant, com un fil lluent de plata, de la punta de la vareta. El professor Llagot el va abaixar fins a l’ampolleta, on es va recargolar i tot seguit es va escampar, fent remolins com un vapor. Va tapar l’ampolleta amb mans tremoloses i va allargar-lo a en Harry per sobre de la taula.

—Moltes gràcies, professor.

—Ets un bon nano —va dir el professor Llagot, amb les llàgrimes baixant-li avall per les galtes molsudes i perdent-se en els seus bigotis de morsa—. I tens els ulls de la teva mare… No pensis massa mal de mi quan l’hagis vist…

I, com en Hagrid, va reposar el cap entre els braços, va deixar anar un sospir profund i va caure adormit.





23. Horricreus


En Harry va notar que els efectes del Felix Felicis s’esvaïen en el moment que tornava a entrar furtivament al castell. Encara havia trobat la porta d’entrada oberta, però al tercer pis va veure en Peeves i va evitar d’un pèl que el descobrís trencant de cop per una de les dreceres que coneixia. Quan es va plantar davant del retrat de la Senyora Grassa i es va treure la capa que fa invisible, no li va venir gens de nou trobar-la d’un humor de mil dimonis.

—A quina hora et penses que vius?

—Perdó; he hagut de sortir per un assumpte important…

—Doncs resulta que la contrasenya ha canviat a mitjanit, de manera que t’hauràs de quedar a dormir al corredor. Què et sembla?

—Sí, home! —va dir en Harry—. I per què ha hagut de canviar a mitjanit?

—Perquè s’ha decidit així —va dir la Senyora Grassa—. Si no ho trobes bé, vés-te’n a queixar al director, que és qui ha ordenat extremar les mesures de seguretat.

—Vaja —va dir en Harry, contrariat, mirant al seu voltant amb el cap baix—, aquesta sí que és bona. Me n’aniria a queixar-me al director si fos a l’escola, perquè precisament és ell qui m’ha demanat…

—Sí que hi és —va dir una veu darrere en Harry—. El professor Dumbledore ha arribat a l’escola fa una hora.

En Nick-de-poc-sense-cap s’acostava planant cap a en Harry, amb el cap ballant-li com sempre sobre la gorgera.

—M’ho ha dit el Baró Sagnant, que l’ha vist arribar —va dir en Nick—. Segons el Baró, sembla que està animat, encara que una mica cansat, és clar.

—On és? —va dir en Harry, fent-li un salt el cor.

—Doncs mira, remugant i fent escàndol a la torre d’Astronomia, com sempre li agrada fer…

—El Baró Sagnant, no; en Dumbledore!

—Ah… Al seu despatx —va dir en Nick—. Em sembla, pel que ha dit el Baró, que tenia assumptes pendents abans d’anar-se’n a dormir…

—Efectivament —va dir en Harry, amb l’emoció inflant-li el pit d’haver d’explicar a en Dumbledore que havia obtingut el record. Va girar en rodó i se’n va tornar a anar corrents, sense fer cas dels crits de la senyora Grassa:

—Torna! Escolta, que t’he enganyat! M’he enfadat perquè m’has despertat! La contrasenya continua sent «Tènia solitària»!

Però en Harry ja s’afanyava a desfer camí corredor enllà, i, al cap de no res, deia «pastís de toffee» a la gàrgola d’en Dumbledore, que es va apartar d’un salt i va permetre l’accés d’en Harry a l’escala de cargol.

—Endavant —va dir en Dumbledore amb veu cansada quan en Harry va trucar a la porta.

En Harry va empènyer i va entrar. El despatx d’en Dumbledore tenia l’aspecte de sempre, però per les finestres es veia un cel de nit entatxonat d’estrelles.

—I doncs, Harry? —va dir en Dumbledore en to sorprès—. A què dec el plaer d’aquesta visita tan tardana?

—Ja el tinc, professor. Tinc el record del professor Llagot.

En Harry va treure l’ampolleta de vidre i la va ensenyar a en Dumbledore. Per un moment, el director va fer cara de no saber-se’n avenir, però de cop tota la cara se li va il·luminar amb un gran somriure:

—Harry això és una notícia sensacional! Et felicito! Estava convençut que te’n sortiries!

Deixant de banda el fet que fos tan tard, en Dumbledore va fer la volta a la taula, va agafar l’ampolla que contenia el record del professor Llagot i es va acostar a la vitrina on tenia el pensiu.

—Bé —va dir, mentre deixava el recipient de pedra sobre la taula i hi abocava el contingut de l’ampolla—, ara per fi veurem què és. Va, Harry, afanya’t…

En Harry es va inclinar sobre el pensiu, obedient, i va notar que els peus perdien el contacte amb el terra del despatx… Va tornar a caure en la foscor, i va tornar a anar a parar al despatx del professor Llagot de molts anys enrere.

Hi havia un Horaci Llagot molt més jove, amb la seva mata de cabells atapeïts i llustrosos de color de palla i el seu bigoti ros fosc, assegut còmodament a la butaca del seu despatx, descansant els peus sobre un puf de vellut, amb una copa de vi en una mà i amb l’altra remenant dintre una caixa de pinya caramel·litzada. I hi havia una colla de nois asseguts al voltant del professor Llagot amb en Tod Rodlel al mig, amb l’anell daurat i negre centellejant-li al dit.

En Dumbledore va aparèixer al costat d’en Harry en el moment que en Tod Rodlel demanava:

—Professor, és veritat que la professora Xiroia plega?

—Tod, no t’ho diria ni que ho sabés —va dir el professor Llagot, apuntant reprovadorament en Tod Rodlel amb un dit, però picant-li l’ullet alhora—. Més aviat m’agradaria saber a mi d’on treus aquestes informacions, nano, perquè estàs més al corrent de tot que bona part del professorat.

En Tod Rodlel va somriure, mentre els altres nois esclafien una rialla i li dirigien mirades d’admiració.

—Entre la misteriosa traça que tens per saber coses que no hauries de saber, i la manera com saps adular la gent (per cert, gràcies per la pinya, perquè realment és una de les coses de menjar que m’agraden més)…

Uns quants nois van celebrar el comentari amb una rialleta.

—… compto fer-te arribar a conseller d’Afers Màgics d’aquí a vint anys. O quinze, si continues enviant-me pinya caramel·litzada. Tinc molt bons contactes, a la Conselleria.

En Tod Rodlel es va limitar a somriure, mentre que els altres van tornar a esclafir una rialleta. En Harry es va adonar que no era el més gran de la colla, però que tot i així tots semblaven tenir-lo com a líder.

—No sé si la política fa gaire, per a mi, professor —va dir quan les rialletes es van haver apagat—. D’entrada, és una cosa que no em ve de família.

Un parell de nois que tenia al costat van intercanviar un somriure, que a en Harry li va semblar de complicitat, segurament pel que sabien, o sospitaven, del cèlebre avantpassat del seu cap de colla.

—Bestieses —va dir el professor Llagot amb determinació—; és evident, per les teves aptituds, que descendeixes d’una noble nissaga de bruixots. Tu arribaràs lluny, Tod; i pensa que encara no m’he equivocat mai amb cap alumne que he tingut.

El petit rellotge daurat de sobre la taula del professor Llagot va tocar les onze i li va fer girar el cap.

—Valga’m Déu! Ja és aquesta hora? Us en haureu d’anar, nois, perquè si no encara us la carregareu. Lestrange, vull el treball demà, o l’hauré de castigar. I vostè igual, Avery.

Els alumnes van anar sortint del despatx un per un. El professor Llagot es va aixecar de la butaca i va anar a deixar la copa buida sobre la taula. Un moviment darrere seu el va fer tombar-se; era en Tod Rodlel, que encara hi era.

—Va, Tod, afanya’t. No voldria que t’enxampessin fora del llit a aquestes hores, i més sent delegat…

—Professor, li volia demanar una cosa.

—Doncs demana, nano, demana…

—M’agradaria que em digués què sap sobre… horricreus.

El professor Llagot se’l va quedar mirant, acariciant maquinalment la vora de la copa amb els seus dits molsuts.

—Que és un treball per a Defensa contra les Forces del Mal?

En Harry, però, va veure que el professor Llagot sabia perfectament que no es tractava de cap treball de l’escola.

—No, professor, no ben bé —va dir en Tod Rodlel—. M’he trobat aquesta paraula per casualitat en un llibre que llegia i no he acabat d’entendre què volia dir.

—Sí, és clar… I ho tindràs difícil per trobar cap llibre a Hogwarts que et doni detalls sobre els horricreus, Tod. És màgia negra, això; molt negra —va dir el professor Llagot.

—Però vostè sap perfectament què són, oi? Perquè m’imagino que un bruixot com vostè… És clar que, si considera que no me’n pot dir res… Però he pensat que, si algú me’n podia dir alguna cosa, era vostè, i per això he pensat que l’hi demanaria…

Ho va dir molt ben dit, va pensar en Harry: el to vacil·lant, la manera de dir-ho com aquell qui res, l’adulació mesurada, tot amb molta naturalitat. Ell, en Harry, tenia prou experiència a intentar arrencar informació de gent que es resistia a donar-l’hi per reconèixer que en Tod Rodlel era un mestre en aquell art. Va veure que en Tod Rodlel desitjava molt vivament aquella informació, i que potser feia setmanes que es preparava per a aquell moment.

—Aviam —va dir el professor Llagot sense mirar en Tod Rodlel, jugant amb la cinta que hi havia al capdamunt de la caixa de pinya caramel·litzada—; em sembla que no faig cap cosa mal feta si t’ho explico per sobre, ni que sigui perquè entenguis el significat del terme. Horricreu és el nom que es dóna a qualsevol objecte on algú ha amagat una part del seu esperit.

—Continuo sense entendre com pot passar una cosa així, professor —va dir en Tod Rodlel.

Ho va dir amb veu mesurada, però en Harry va notar que estava exaltat.

—Primer cal fragmentar l’esperit —va dir el professor Llagot—, i després amagar-ne una part en algun objecte exterior al cos. Així, si el cos rep una agressió o desapareix, la persona no es mor, perquè li queda una part de l’esperit al món, intacta. L’existència sota aquesta forma, però, evidentment…

El professor Llagot va fer una ganyota, i en Harry va recordar de cop aquelles paraules que havia sentit feia quasi dos anys: «El cos em va ser arrabassat, i vaig quedar reduït a una cosa que no arribava ni a esperit ni a fantasma… Però, tot i així, continuava viu».

—… pocs la voldrien, Tod, ben pocs. Quasi tothom s’estimaria més la mort.

L’ànsia d’en Tod Rodlel s’havia acabat fent aparent; tenia una expressió de cobejança a la cara que delatava el desfici que sentia.

—I com es fa per fragmentar l’esperit?

—Aviam —va dir el professor Llagot, incòmode—; s’ha de partir de la base que l’esperit s’ha de mantenir intacte i sencer. Fragmentar-lo és una contravenció, és contra natura.

—Però com es fa?

—Per mitjà d’una mala acció… la pitjor acció de totes: cometent un assassinat. Matar esquinça l’esperit. El bruixot que té intenció de tenir un horricreu se serveix de la maldat comesa per introduir la part esquinçada…

—La introdueix? Com?

—Per mitjà d’un sortilegi, però no em demanis quin, perquè no el sé! —va dir el professor Llagot, sacsejant el cap com un elefant atabalat pels mosquits—. Faig cara d’haver-ho provat? Faig cara d’assassí?

—No, i ara, professor, de cap manera —es va afanyar a dir en Tod Rodlel—. Perdoni; no el volia ofendre…

—No m’has ofès, home, no m’has ofès —va dir el professor Llagot amb mala cara—. És natural sentir curiositat per aquestes coses… Molts bruixots notables s’han sentit atrets per aquest vessant de la bruixeria…

—Ah, bé —va dir en Tod Rodlel—. Una cosa que m’agradaria saber, de totes maneres, per pura curiositat, és si un horricreu sol serveix de gaire… Només pots fragmentar-te l’esperit una vegada? No seria millor, per ser més fort, tenir l’esperit fragmentat en més trossos? Per exemple, ja que el set és el nombre màgic per excel·lència, set no seria…?

—Per les barbes de Merlí, Tod! —va exclamar el professor Llagot—. Set! Com si no fos prou greu matar una persona sola! A més a més, si ja és mala cosa en si mateixa fragmentar l’esperit, imagina’t esquinçar-ne set trossos…

El professor Llagot feia de cop molta cara de capficat; observava en Tod Rodlel com si no s’hagués fixat del tot en ell fins aleshores, i a en Harry li va fer tot l’efecte que li sabia greu haver-se embrancat en aquella conversa.

—Naturalment —va murmurar—, tot això de què parlem són hipòtesis, és teoria…

—Sí, és clar —va afanyar-se a dir en Tod Rodlel.

—Tot i així, Tod, no parlis amb ningú d’això que t’he explicat… bé, d’això que hem comentat. No convé que ningú sàpiga que hem estat parlant sobre horricreus, perquè has de saber que a Hogwarts és un tema prohibit; en Dumbledore és especialment estricte, en això.

—No diré res —va dir en Tod Rodlel, i se’n va anar, però no sense que en Harry tingués una visió fugaç de la cara que feia, il·luminada per la mateixa exultació que se li havia dibuixat quan havia sabut que era bruixot, aquella mena d’exultació que no li realçava la bellesa de les faccions sinó que les hi tornava, segons com, menys humanes…

—Gràcies, Harry —va dir en Dumbledore amb un fil de veu—. Ja podem tornar…

Quan en Harry va arribar novament al despatx, en Dumbledore ja estava assegut darrere la taula. En Harry també s’hi va asseure, i va esperar que en Dumbledore parlés.

—Feia molt temps que esperava aquesta prova —va acabar dient en Dumbledore—. Confirma la teoria que tenia, em diu que vaig ben encaminat i també em diu quant ens falta encara…

En Harry es va adonar de cop que tots els directors i totes les directores dels retrats de les parets estaven desperts, seguint la conversa. Un bruixot corpulent de nas vermell, fins i tot, havia arribat fins a l’extrem d’agafar una trompeteta auditiva.

—Bé, Harry —va dir en Dumbledore—, m’imagino que et fas càrrec de la importància del que acabem de sentir. A la mateixa edat que ara tu tens, més o menys, en Tod Rodlel ja feia els impossibles per descobrir com podia esdevenir immortal.

—I, creu que ho va aconseguir, professor? —va demanar en Harry—. Creu que va fer un horricreu, i que per això no es va morir quan em va agredir, i que en té algun d’amagat en alguna banda? Pot ser que tingui algun fragment d’esperit protegit així?

—Algun… o uns quants —va dir en Dumbledore—. Ja acabes de sentir-lo, en Voldemort: el que volia obtenir de l’Horaci era una opinió sobre què li podia passar a un bruixot que creés més d’un horricreu, és a dir, què podia passar a un bruixot tan decidit a eludir la mort que estigués disposat a cometre molts assassinats i a esquinçar-se l’esperit repetides vegades per poder-ne guardar trossos en molts horricreus amagats separadament. Cap llibre li hauria proporcionat aquesta informació. Que jo sàpiga (i que en Voldemort sabés, n’estic convençut), no hi ha cap bruixot que s’hagi esquinçat l’esperit més d’una vegada.

En Dumbledore va quedar un moment callat, posant ordre als seus pensaments, i tot seguit va dir:

—Fa quatre anys vaig tenir la prova, jo diria que concloent, que en Voldemort té fragmentat l’esperit.

—On? —li va demanar en Harry—. Com?

Tu me la vas proporcionar, Harry —va dir en Dumbledore—. El diari, el diari d’en Tod Rodlel, el que donava les instruccions per tornar a obrir la cambra secreta.

—No l’entenc, professor.

—Doncs que, encara que no vaig veure el Tod Rodlel que va sorgir del diari, el que em vas descriure és un fenomen que no he presenciat mai. Pot ser que un simple record comenci a actuar i a pensar pel seu compte de cop? Que un simple record xucli la vida de la nena que ha trobat casualment el llibre? No; en un llibre així s’hi havia allotjat una cosa molt més sinistra: un fragment d’esperit. N’estic convençut. El diari havia sigut un horricreu. Però això em va desvetllar tantes preguntes com respostes m’havia donat. El que més em va intrigar i em va espantar va ser que aquest diari servís no només com a protecció, sinó també com a arma.

—Continuo sense entendre’l —va dir en Harry.

—El que vull dir és que va fer el seu servei com a horricreu, és a dir, que el fragment d’esperit que s’hi ocultava a dintre estava ben protegit i va ajudar a evitar la mort del seu propietari; però també penso que en Tod Rodlel volia que algú acabés llegint el diari, que aquell seu tros d’esperit s’instal·lés en algú altre i el posseís per tal que el monstre de Slytherin tornés a quedar en llibertat.

—No devia voler que tot el seu esforç passés desapercebut —va dir en Harry—. Devia voler que tothom sabés que era l’hereu de Slytherin, perquè en el seu moment no l’havien reconegut com a tal.

—Ni més ni menys —va dir en Dumbledore, assentint amb al cap—. Però adona’t, Harry que, si volia fer arribar el seu diari a les mans d’algun futur alumne de Hogwarts, devia ser perquè el preciós fragment d’esperit que hi havia amagat li havia acabat resultant indiferent. La utilitat que té un horricreu és, com el professor Llagot ha explicat, mantenir part de la pròpia persona oculta i protegida, no pas posar-lo a la vista d’algú, perquè si no es corre el risc que el destrueixin. I és el que en aquest cas va passar: per obra teva, aquell fragment d’esperit ja no existeix.

»Aquesta desídia amb què en Voldemort va tractar aquest horricreu em va semblar molt mal senyal. Feia pensar que potser tenia (o planejava tenir) més horricreus, de tal manera que perdre el primer no li resultés una pèrdua gaire important. D’entrada em vaig resistir a creure-m’ho, però era l’única explicació que semblava haver-hi.

»I dos anys més tard em vas dir que, la nit que en Voldemort va tornar al seu cos, va fer una declaració als cavallers de la mort d’allò més il·luminadora i esfereïdora: «Jo, que he anat més lluny que ningú en el camí cap a la immortalitat». Això és el que em vas dir que havia dit. «Més lluny que ningú». Vaig pensar que sabia a què es referia, mentre que els cavallers de la mort no: es referia als seus horricreus, horricreus en plural, Harry, com em fa l’efecte que cap altre bruixot ha tingut mai. I la cosa encaixava, perquè Lord Voldemort s’havia anat tornant menys humà amb el pas dels anys, i aquest canvi que havia sofert em semblava explicable només si tenia l’esperit mutilat més enllà dels dominis del que en podríem dir la maldat corrent…

—Així doncs, si és impossible matar-lo, és perquè ha matat altres persones? —va dir en Harry—. Per què no es fabricava una pedra filosofal, o en robava una, si tan interessat estava en la immortalitat?

—Bé és això el que va intentar fa cinc anys —va dir en Dumbledore—. Però hi ha unes quantes raons que em sembla que expliquen per què la pedra filosofal no va atraure tant Lord Voldemort com els horricreus.

»Encara que l’elixir de llarga vida prolonga realment la vida, s’ha de prendre amb regularitat, per sempre més, si qui el beu vol conservar la immortalitat. D’aquesta manera, en Voldemort hauria depès del tot de l’elixir i, si se li acabava, o perdia les propietats, o li prenien la pedra, s’hauria mort com qualsevol altre mortal. I recorda que a en Voldemort no li agrada dependre de res ni de ningú. M’imagino que la mera idea de sentir-se subordinat a alguna cosa, ni que fos l’elixir, li devia resultar intolerable. Segurament hauria estat disposat a prendre’n si això l’hagués alliberat de la semivida a què estava condemnat després d’haver-te atacat, però només per tornar a tenir un cos. Però estic convençut que després hauria continuat amb la confiança posada en els seus horricreus; un cop recuperada la forma humana, no necessitava res més. Perquè ja hauria sigut immortal, o tan immortal com pot arribar a ser un ésser humà.

»Però ara, Harry, proveïts com estem d’aquesta informació, d’aquest record crucial que has aconseguit, som més a prop del secret de com suprimir Lord Voldemort del que hi hagi pogut ser mai ningú fins ara. Ja has sentit què ha dit, Harry: «No seria millor, per ser més fort, tenir l’esperit fragmentat en més trossos?». I, sobretot: «El set és el nombre màgic per excel·lència». Això em fa pensar que Lord Voldemort s’ha sentit atret des de sempre per la idea de tenir l’esperit fragmentat en set trossos.

—Va fer-se set horricreus? —va dir en Harry, esgarrifat, mentre uns quants dels retrats de les parets proferien exclamacions semblants d’esbalaïment i indignació—. Però… poden ser a qualsevol lloc, amagats, enterrats o invisibles…

—M’alegra veure que t’adones de la magnitud del problema —va dir en Dumbledore amb veu serena—: Però no són set horricreus, no, Harry, sinó sis. La setena part del seu esperit, tot i mutilat, habita a l’interior del seu cos reconstituït. Es tracta de la part de la seva persona que va viure una existència espectral durant tots els anys que ha durat el seu exili; sense ella no hauria pogut tenir cap mena d’entitat. Aquesta setena part del seu esperit és l’última que ha d’atacar qualsevol que vulgui matar Lord Voldemort: la que viu dintre el seu cos.

—I aquests sis horricreus —va dir en Harry, amb veu de neguit— com els podrem trobar?

—Oblides que tu ja en vas destruir un. I jo n’he destruït un altre…

—Un altre? —va exclamar en Harry encuriosit.

—Sí —va dir en Dumbledore, i va aixecar la mà ennegrida i recremada—. L’anell, Harry. L’anell d’en Morvosc. Estava embruixat amb un terrible malefici, i, si no arriba a ser (perdona la meva falta de modèstia) per la meva gran perícia, i per l’oportuna intervenció del professor Snape quan vaig tornar a Hogwarts greument ferit, no hauria viscut per explicar-ho. Una mà esguerrada, però, no és un preu gaire car a pagar per una setena part de l’esperit d’en Voldemort. L’anell ha deixat de ser un horricreu.

—I com el va trobar?

—Com saps molt bé, durant molts anys he dedicat bona part del meu temps a descobrir tantes coses com he pogut del passat d’en Voldemort. He corregut amunt i avall visitant els llocs on ell havia viscut. Vaig trobar casualment l’anell amagat entre les ruïnes de la casa dels Gaunt. Pel que sembla, un cop va haver aconseguit introduir-hi una part del seu esperit, en Voldemort no va voler continuar portant-lo. El va amagar, protegit per molts sortilegis poderosos, a la cabanya on els seus avantpassats havien viscut (quan ja havien enviat en Morfí a Azkaban, és clar), sense imaginar-se que algun dia jo m’interessaria per visitar-ne les ruïnes ni que hi aniria a buscar algun rastre d’ocultació màgica.

»Però no podem llançar les campanes al vol. Tu vas destruir el diari i jo he destruït l’anell; però, si la nostra teoria de l’esperit fragmentat en set parts és correcta, encara queden quatre horricreus.

—I podrien ser qualsevol cosa? —va dir en Harry—. Podrien ser llaunes velles, o, què sé jo, flascons de pocions buits?

—Estàs pensant en portarreus, Harry, que han de ser objectes normals i corrents per tal que passin desapercebuts. Però Lord Voldemort no faria servir mai llaunes velles ni flascons de pocions vells per guardar-hi el seu esperit preciós… Pensa en tot el que t’he ensenyat; a Lord Voldemort li agradava col·leccionar trofeus, i sentia inclinació pels objectes que tinguessin una història màgica rica al darrere. Tant el seu orgull, com el convenciment que té de ser superior a tothom, com la seva determinació a ocupar un lloc destacat en la història de la màgia, em fan pensar que en Voldemort devia triar els seus horricreus amb molta cura, i que devia donar preferència als objectes que va considerar que eren dignes de la seva persona.

—El diari no era res de l’altre món.

—El diari, com tu mateix has dit alguna vegada, constituïa la prova que era l’hereu de Slytherin, i estic convençut que en Voldemort el considerava extremament important.

—I els altres horricreus, professor —va dir en Harry—, creu que sap quins són?

—Puc conjecturar-ho i prou —va dir en Dumbledore—. Per les raons que t’acabo de donar, crec que Lord Voldemort devia inclinar-se per objectes que, en si mateixos, tinguessin gran valor. Per això he resseguit el passat d’en Voldemort: per veure si podia trobar-hi cap prova que demostrés que alguna mena d’objecte així havia desaparegut quan ell hi rondava a prop.

—El medalló! —va exclamar en Harry—. La copa de Hufflepuff!

—Exacte —va dir en Dumbledore, amb un somriure—; m’hi jugaria… potser no l’altra mà, però un parell de dits sí, que van convertir-se en el tercer i el quart horricreu. Els altres dos, si continuem suposant que en va fer sis en total, fan de més mal dir, però quasi juraria que, havent-se apoderat d’un objecte de Hufflepuff i d’un de Slytherin, després devia anar al darrere d’algun objecte de Gryffindor i d’algun de Ravenclaw. Estic convençut que la idea de posseir quatre objectes de tots quatre fundadors devia seduir en Voldemort poderosament. No puc dir amb certesa si mai ha aconseguit apoderar-se de cap objecte de Ravenclaw, però sí que puc afirmar que l’única relíquia coneguda de Gryffindor està segura.

En Dumbledore va apuntar amb els seus dits ennegrits cap a la paret de darrere seu, on una espasa amb robins encastats reposava en una urna de vidre.

—Creu que és per això que volia tornar a Hogwarts, professor, per trobar-hi alguna cosa de cada un dels altres fundadors? —va dir en Harry.

—Sí, és el que crec —va dir en Dumbledore—. Per desgràcia, però, per aquest camí no avancem gaire, perquè se’n va haver d’anar, o almenys ho juraria, sense haver tingut l’oportunitat d’escorcollar l’escola. La conclusió a què això em fa arribar és que no va aconseguir satisfer la seva ambició d’arreplegar un objecte de cada un dels quatre fundadors. Que en va aconseguir dos és segur, i podria ser que tres; però no podem anar més enllà.

—Fins i tot en el cas que hagués aconseguit algun objecte de Ravenclaw o de Gryffindor, encara queda el sisè horricreu —va dir en Harry, comptant amb els dits—. Això si no és que els va obtenir tots dos…

—No ho crec —va dir en Dumbledore—. Em sembla que sé quin és el sisè horricreu. I si et dic que durant molt temps m’ha tingut intrigat el comportament de la Nagini?

—La serp? —va dir en Harry, sobtat—. Els animals es poden fer servir com a horricreus?

—No és una cosa aconsellable —va dir en Dumbledore— perquè, evidentment, confiar una part del teu esperit a un ésser que pensa i actua pel seu compte és molt perillós. Si les meves suposicions són correctes, però, a en Voldemort encara li faltava un horricreu per arribar a sis quan va entrar a casa dels teus pares amb la intenció de matar-te.

»Pel que sembla, sempre ha reservat la creació d’horricreus per a morts especialment importants. I la teva, sens dubte, n’hauria sigut una. En Voldemort creia que matant-te eliminava el perill que la profecia havia pronosticat. Creia que allò el faria invencible. Estic convençut que tenia la intenció de fer el seu últim horricreu amb la teva mort.

»Com tu i jo sabem, va fracassar. Passats uns quants anys, però, va servir-se de la Nagini per matar un muggle vell, i pot ser que en aquell moment li passés pel cap convertir-la en el seu últim horricreu. La Nagini posa en relleu el seu parentiu amb Slytherin, cosa que reforça el misteri que envolta Lord Voldemort. Crec que hi té una debilitat més gran que per cap altra cosa; en tot cas, li agrada molt tenir-la sempre al costat, i sembla que té una capacitat excepcional per dominar-la, fins i tot per a un reptilingüe.

—Així doncs —va dir en Harry—, ni el diari ni l’anell ja no hi són. Queden la copa, el medalló i la serp, i vostè creu que hi ha d’haver un horricreu que havia sigut de Ravenclaw o de Gryffindor…

—N’has fet un resum molt sintètic i molt precís, Harry —va dir en Dumbledore, assentint amb el cap.

—I… continua buscant-los, oi, professor? Això és el que fa cada vegada que se’n va de l’escola, oi?

—Exacte —va dir en Dumbledore—. M’he passat molt temps buscant. I em fa l’efecte… que em falta poc per descobrir-ne un altre. Els presagis són bons.

—Si el troba —va saltar en Harry— el podré acompanyar per ajudar-lo a destruir-lo?

En Dumbledore va quedar-se mirant un moment en Harry de fit a fit i va dir:

—Sí, crec que sí que podràs.

—De debò? —va dir en Harry, absolutament sobtat.

—Sí —va dir en Dumbledore, amb l’ombra d’un somriure a la boca—. Trobo que t’ho has ben guanyat.

En Harry va tenir una alegria. Era d’agrair, ni que fos una vegada, no sentir paraules d’advertiment que convidaven a la prudència. Els directors i les directores de les parets, però, no van semblar quedar tan impressionats com ell per la decisió d’en Dumbledore, perquè en Harry va veure’n uns quants sacsejant el cap, i en Phineas Nigellus va arribar a l’extrem de riure per sota el nas.

—Quan perd un horricreu, professor, en Voldemort se n’adona? Ho nota? —va voler saber en Harry, fent cas omís dels retrats.

—M’acabes de fer una pregunta molt interessant, Harry. Crec que no. Crec que, com que en Voldemort està tan consagrat a fer el mal en aquests moments, i com que es va desprendre fa tant temps d’aquestes parts vitals de si mateix, no experimenta les mateixes sensacions que nosaltres. Potser, quan li arribi l’hora de la mort, s’adonarà del que li falta… Però no va saber que el diari havia deixat d’existir, per exemple, fins que va arrencar-li la veritat a en Lucius Malfoy. Quan en Voldemort va descobrir que el diari havia sigut mutilat i desposseït de tots els seus poders, tinc entès que la seva ira feia por de veure.

—Però jo em pensava que volia que en Lucius Malfoy l’introduís d’amagat a Hogwarts…

—Sí que ho volia, fa anys, quan estava convençut que podria fer més horricreus, però figura que en Lucius havia d’esperar el vistiplau d’en Voldemort, però en Voldemort no l’hi va arribar a donar, perquè va desaparèixer poc temps després d’haver-li lliurat el diari. Segur que es pensava que en Lucius no gosaria fer res amb l’horricreu a part de guardar-lo amb molta cura, però comptava massa amb la por que en Lucius tenia d’un amo que havia desaparegut feia anys i que en Lucius donava per mort. Naturalment, en Lucius desconeixia què era de veritat el diari. M’imagino que en Voldemort li devia dir que el diari podia fer que la cambra secreta es tornés a obrir, perquè contenia un poderós sortilegi. Si en Lucius hagués sabut que tenia a les seves mans una part de l’esperit del seu senyor, segur que l’hauria tractat amb més respecte; però va tirar pel dret i va realitzar aquell vell projecte per treure’n profit ell: endossant el diari a la filla de l’Arthur Weasley, comptava desacreditar l’Arthur, fer que se m’expulsés de Hogwarts i desempallegar-se d’una prova acusatòria greu, tot alhora. Ai, pobre Lucius… Entre la ràbia que li té en Voldemort per haver-se desprès interessadament de l’horricreu i la patacada que va rebre l’any passat a la Conselleria, no m’estranyaria que íntimament s’alegri de passar una temporada aïllat a Azkaban.

En Harry es va quedar un moment cavil·lant, i va demanar:

—Així, si tots els horricreus d’en Voldemort acabessin destruïts, seria possible matar-lo?

—Sí, jo crec que sí —va dir en Dumbledore—. Sense els horricreus, en Voldemort esdevindria un home mortal amb un esperit incomplet i minvat. No oblidis, però, que, encara que pugui tenir l’esperit molt menyscabat, conserva intactes tant el cervell com els poders màgics. Cal tenir un art i un poder extraordinaris per matar un bruixot com en Voldemort, encara que li faltin els horricreus.

—Però jo no tinc un art i un poder extraordinaris —va dir en Harry, sense poder refrenar-se.

—Sí que els tens —va dir en Dumbledore amb convicció—. Tens un poder que en Voldemort no ha tingut mai. Tu saps…

—Ja ho sé! —va saltar en Harry—. Sé estimar! —I, no sense esforç, es va reprimir d’afegir: «Com si servís per a gaire!».

—Efectivament, Harry: saps estimar —va dir en Dumbledore, amb cara de saber perfectament el que en Harry s’havia contingut de dir—. I això, tenint en compte tot el que t’ha passat, és moltíssim. Encara ets massa jove perquè t’adonis de com ets d’extraordinari, Harry.

—Així, quan la profecia diu que tindré «un poder que el Senyor de les Forces del Mal no coneix», es refereix senzillament… a l’amor? —va demanar en Harry, amb un vague sentiment de decepció.

—Sí; a l’amor, senzillament —va dir en Dumbledore—. Però no oblidis en cap moment, Harry, que el que la profecia diu només té importància perquè en Voldemort n’hi va donar. Això ja t’ho vaig dir al final del curs passat. En Voldemort et va triar com la persona que li resultarà més perillosa; i, triant-te, et va convertir en la persona que més perillosa ha acabat resultant-li!

—Ve a ser el mateix…

—No, no ho és! —va dir en Dumbledore, en el to del qui comença a perdre la paciència. Assenyalant en Harry amb la seva mà negra i resseca, va dir—: Hi dónes massa valor, a la profecia!

—Però si vostè mateix —va balbucejar en Harry— va dir que la profecia significa…

—Si en Voldemort no hagués sabut mai res d’aquesta profecia, creus que s’hauria complert? Creus que hauria significat res? Naturalment que no! Que potser et penses que totes les profecies que hi ha a la Sala de les Profecies s’han complert?

—Però l’any passat vostè bé va dir —va dir en Harry, desconcertat— que un dels dos hauria de matar l’altre…

—Però només perquè en Voldemort va cometre un greu error, Harry, i va obrar guiat per les paraules de la professora Trelawney! Si en Voldemort no hagués arribat a matar el teu pare, creus que t’hauria inoculat cap desig violent de venjança? Naturalment que no! Si no hagués obligat la teva mare a morir per tu, creus que t’hauria infós de la protecció màgica que ara no és capaç de traspassar? Naturalment que no, Harry! Ho veus o no? En Voldemort mateix ha creat el seu pitjor enemic, tal com fan tots els tirans arreu del món! Tu saps quanta por tenen, els tirans, de la gent que oprimeixen? Cada un d’ells sap que algun dia, d’entre les seves víctimes, hi haurà algú que s’alçarà contra ell i es resquitarà de tot el que els ha fet! Doncs en Voldemort no és pas diferent! Sempre ha estat esperant que aparegués algú que el desafiés. Va assabentar-se de la profecia i va obrar en conseqüència, amb el resultat que no només va triar la persona que tenia més possibilitats d’eliminar-lo sinó que li va subministrar una arma letal única!

—Però…

—És vital que ho entenguis, això! —va dir en Dumbledore, aixecant-se i començant a caminar amunt i avall del despatx, seguit pel vol ondulant i tornassolat de la túnica; en Harry no l’havia vist mai tan alterat—. Pel fet d’haver-te intentat matar, en Voldemort va triar ell mateix la persona singular que tinc ara aquí al meu davant, i li va proporcionar les eines per portar a terme la seva obra! En Voldemort mateix té la culpa que li puguis conèixer els pensaments, les ambicions, i també que entenguis el llenguatge de les serps per mitjà del qual dóna les seves ordres; i tot i així, Harry, tot i la privilegiada capacitat que tens de penetrar en el món d’en Voldemort (que, per cert, és un do que qualsevol cavaller de la mort frisaria per tenir), no t’has sentit temptat mai per les forces del mal, i mai, ni per un moment, no has sentit el més petit desig de convertir-te en un dels seguidors d’en Voldemort!

—És clar que no! —va dir en Harry en to indignat—. Va matar els meus pares!

—En definitiva, que la teva capacitat d’estimar et protegeix! —va dir en Dumbledore amb vehemència—. Perquè aquesta és l’única protecció que serveix contra una ànsia de poder com la d’en Voldemort! A desgrat de totes les temptacions i tot el sofriment que has passat no has deixat de tenir el cor net, tan net com quan tenies onze anys, quan et vas mirar en un mirall que reflectia el desig del teu cor i que et va ensenyar només la manera de derrotar Lord Voldemort, no pas immortalitat ni riqueses. Harry, ja t’adones que ben pocs bruixots haurien pogut veure el que vas veure tu al mirall? En aquell moment a en Voldemort li hauria anat molt bé saber amb qui se les havia, però encara no ho sabia.

»Ara, però, ja ho sap. Vas transitar pel pensament de Lord Voldemort sense sortir-ne malparat; i, com va descobrir a la Conselleria, no pot posseir-te sense haver de suportar un sofriment atroç. No crec que en Voldemort sigui capaç de comprendre per què és així, Harry, però el fet és que la pressa que tenia per mutilar-se l’esperit li va impedir comprendre que quan l’esperit té més poder és quan és pur i tot d’una peça.

—Però, professor —va dir en Harry, fent un esforç per argumentar amb racionalitat—, en el fons anem a parar al mateix, no? Haig de fer tot el que estigui a les meves mans per matar-lo, perquè si no…

—És clar que ho has de fer! —va dir en Dumbledore—. Però no pas a causa de la profecia, sinó perquè no descansaràs fins que no ho hagis fet! Ho sabem tan bé tu com jo, això! Imagina’t, ni que sigui per un moment, que no has sentit a parlar d’aquesta profecia! Què sentiries respecte a en Voldemort? Pensa!

En Harry va quedar-se mirant com en Voldemort es passejava amunt i avall davant seu, i va pensar. Va pensar en la seva mare, en el seu pare i en en Sírius. Va pensar en en Cedric Diggory. Va pensar en totes les accions esgarrifoses que en Voldemort havia comès. Va notar que se li encenia una flamarada al pit, que li cremava la gola.

—Voldria que deixés d’existir —va dir en Harry amb un fil de veu—. I voldria encarregar-me’n jo.

—Naturalment! —va exclamar en Dumbledore—. És cert que la profecia no diu que tu ho hagis de fer tot; però la profecia ha fet que Lord Voldemort t’assenyalés «com a igual seu…». Vaja, que ets lliure de fer el que vulguis, lliure de no fer cas de la profecia! En Voldemort, però, continua donant-hi valor, i continuarà empaitant-te; i, per tant, és quasi segur que…

—… que un dels dos acabarà matant l’altre —va dir en Harry—. Ja…

Finalment havia entès el que en Dumbledore havia mirat d’explicar-li. Era la mateixa diferència, va pensar, que hi havia entre que t’arrosseguin a l’arena perquè hi facis un combat a mort o que tu hi baixis sol amb el cap alt. Sempre hi hauria gent que diria que poc hi havia a triar entre totes dues alternatives, però en Dumbledore sabia —«i jo també, i també els meus pares», va pensar en Harry, envaït per una onada d’orgull— que entre l’una i l’altra hi havia un món.





24. Sectumsempra


Rebentat, però satisfet d’aquella nit tan productiva, a la classe d’Encanteris de l’endemà al matí en Harry va explicar a en Ron i l’Hermione (després d’haver fet el sortilegi de l’exsurdo als companys de més a prop) tot el que havia passat. Tots dos van quedar agradablement impressionats per la manera com havia persuadit el professor Llagot per proporcionar-li el record, i absolutament fascinats quan els va parlar dels horricreus d’en Voldemort i de la promesa que en Dumbledore li havia fet de permetre que l’acompanyés si en localitzava un altre.

—Ostres —va dir en Ron, quan en Harry va haver acabat d’explicar-los-ho tot; en Ron agitava la vareta distretament en direcció al sostre, sense adonar-se gens del que feia—. Ostres; acompanyaràs en Dumbledore… i mirareu de destruir… Ostres.

—Ron, estàs fent nevar —va dir l’Hermione en to pacient, agafant-li el puny perquè deixés d’apuntar amb la vareta al sostre, d’on, efectivament, començaven a caure grans volves blanques. En Harry va veure que la Lavender Brown mirava fixament l’Hermione des d’una taula veïna amb els ulls molt vermells, cosa que va fer que l’Hermione deixés anar el braç d’en Ron a l’acte.

—Tens raó —va dir en Ron, mirant-se les espatlles amb aire atordit—. Perdoneu… Sembla que tinguem tots caspa gegant…

I va espolsar part de la neu de mentida que l’Hermione tenia en una espatlla. La Lavender va esclatar en plors. En Ron va fer cara de culpable i s’hi va girar d’esquena.

—Hem tallat —va explicar a en Harry a sotaveu—. Vam tallar ahir a la nit, quan va veure que sortia del dormitori amb l’Hermione. A tu no et va veure, és clar, i per això es va pensar que hi havíem anat ella i jo i prou.

—Vaja —va dir en Harry—. Però ara no et deu saber greu haver-ho deixat córrer, suposo…

—No —va reconèixer en Ron—. Va ser un rotllo l’estona que es va passar cridant, però almenys així no he hagut de tallar jo.

—Covard —va dir l’Hermione, tot i semblar contenta—. Doncs deu haver sigut una mala nit per a les parelles, Harry, perquè la Ginny i en Dean també han tallat.

A en Harry li va semblar que l’Hermione li adreçava una mirada còmplice en el moment de dir això, però segur que l’Hermione no es va adonar que el cor se li posava a ballar la tonga de cop; adoptant una expressió tan inexpressiva i una veu tan indiferent com va poder, va demanar:

—Com ha anat?

—Res, ha sigut per una bestiesa… Ella li ha retret que sempre la volgués ajudar a l’hora de passar pel forat del quadre, com si no pogués franquejar-lo tota sola… Però feia temps que estaven força desavinguts, de totes maneres…

En Harry va llançar una mirada a en Dean, que era a l’altra punta de l’aula, i va comprovar que se’l veia molt trist.

—És clar que ara això et posa en un dilema, no? —va dir l’Hermione.

—Què vols dir? —va saltar en Harry.

—Pensant en l’equip de quidditch —va dir l’Hermione—. Si la Ginny i en Dean no es parlen…

—Ah… Sí, és clar… —va dir en Harry.

—En Flitwick —va avisar-los en veu baixa en Ron. El diminut professor d’Encanteris se’ls acostava ranquejant, i l’Hermione era l’única de tots tres que havia aconseguit convertir el vinagre en vi; tenia el matràs de vidre ple d’un líquid de color carmesí pujat, mentre que el contingut dels matrassos d’en Harry i d’en Ron continuava sent de color de gos com fuig.

—Vinga, nois —va dir amb la seva veu estrident el professor Flitwick, renyant-los—. No tant xerrar i més treballar… Aviam com us surt…

Van aixecar tots tres la vareta alhora i, concentrant-se amb totes les seves forces, van apuntar cada un al seu matràs. El vinagre d’en Harry es va glaçar, i el matràs d’en Ron va esclatar.

—Aviam… Per deures… —va dir el professor Flitwick, sortint de sota la taula i traient-se estelles de vidre del barret— practicareu.

Després d’Encanteris tenien una de les escasses hores lliures en què tots tres coincidien, i se’n van tornar junts a la sala comuna. En Ron se’l notava molt alegre per la ruptura amb la Lavender, i l’Hermione també semblava contenta, encara que quan li van demanar per què reia es va limitar a dir: «Perquè fa un dia molt maco». Ni en Ron ni l’Hermione, en canvi, no van percebre la lluita interior en què en Harry es debatia:


És la germana d’en Ron.

Però ha deixat plantat en Dean!

No deixa de ser la germana d’en Ron.

Sóc el seu millor amic!

Això encara ho complica més.

Potser si abans n’hi parlés…

Et clavarà un cop de puny.

I si tiro pel dret?

És el teu millor amic!



En Harry amb prou feines es va adonar que travessaven el forat del quadre i entraven a la sala comuna, ara banyada de sol, i es va limitar a donar un cop d’ull distret al grup reduït d’alumnes de setè que hi havia, almenys fins que l’Hermione va exclamar:

—Katie! Ja ets aquí! Com te trobes?

En Harry va mirar: era la Katie Bell, efectivament, amb cara de salut, que estava envoltada de companyes que ho celebraven.

—Molt bé —va dir, contenta—. Em van donar l’alta de Sant Mungo dilluns, m’he passat un parell de dies a casa amb els meus pares i he arribat ara al matí. Ara la Leanne em parlava d’en McLaggen i de l’últim partit, Harry…

—Sí, noia —va dir en Harry—; però, ara que ja has tornat i que en Ron torna a estar en forma, encara pot ser que clavem una pallissa a Ravenclaw i continuem aspirant a la copa. Escolta, Katie…

No va poder estar-se de fer-li la pregunta; la curiositat li va arribar a esborrar la Ginny del cap per un instant. Mentre les amigues de la Katie, que devien fer tard a Transfiguració, preparaven les seves coses, en Harry va abaixar la veu i li va demanar:

—Aquell collaret… te’n recordes, ara, de qui te’l va donar?

—No —va dir la Katie, remenant el cap amb aire compungit—. Tothom m’ho demana, però no en tinc ni idea. L’última cosa que recordo és que anava cap al lavabo de senyores de Les Tres Escombres.

—Així, sí que hi vas acabar anant, al lavabo? —va dir l’Hermione.

—L’únic que sé és que vaig obrir la porta —va dir la Katie—, o sigui que m’imagino que qui em va subjugar hi estava amagat darrere. Després d’això, tinc una llacuna fins al cap d’un parell de setmanes, quan ja era a Sant Mungo. Nois, me’n vaig, perquè m’agradaria que la professora McGonagall em posés una mica al dia encara que hagi acabat de tornar avui…

I va agafar la motxilla i els llibres i va córrer darrere les seves amigues. En Harry, en Ron i l’Hermione es van instal·lar en una taula de vora la finestra i van començar a donar voltes al que la Katie els havia explicat.

—Ha de ser una noia o una dona, doncs, qui va donar el collaret a la Katie —va dir l’Hermione—, si era al lavabo de senyores.

—O algú que semblava una noia o una dona —va dir en Harry—. Pensa que a Hogwarts hi havia una marmita plena de poció de la mutació; i ens consta que algú en va agafar…

Mentalment es va imaginar una escena amb en Crabbe i en Goyle desfilant en una passarel·la, tots dos transformats en noies.

—Em sembla que faré un altre glopet de Felix —va dir en Harry— i tornaré a intentar entrar a la Sala de la Necessitat.

—Serà malgastar la poció —va dir l’Hermione en to categòric, tornant a guardar a la motxilla el seu exemplar de Les beceroles del bon encantador—. Amb la sort no n’hi ha prou, Harry. El cas del professor Llagot va ser diferent; la capacitat per persuadir-lo ja la tenies, i l’únic que vas haver de fer va ser forçar una mica la situació. En canvi, amb la sort no en tindràs prou per superar un sortilegi poderós. No malgastis el que et queda de poció! Necessitaràs tota la sort del món, si en Dumbledore et diu que l’acompanyis… —I va abaixar la veu fins a convertir-la en un xiuxiueig.

—No en podríem fer més? —va demanar en Ron a en Harry, sense fer cas de l’Hermione—. Estaria bé tenir-ne una bona provisió… Dóna un cop d’ull al llibre…

En Harry va treure de la motxilla el seu llibre d’Elaboració de pocions i va buscar-hi Felix Felicis.

—Ui, és molt complicat —va dir, passant la vista per la llista d’ingredients—. I trigues sis mesos a fer-la… L’has de deixar reposar…

—Com totes —va dir en Ron.

Quan estava a punt de tornar a endreçar el llibre, en Harry va veure que l’angle de la pàgina estava doblegat. La va passar, i hi va trobar el sortilegi de Sectumsempra, amb la frase «Per als enemics» escrita a sota, que havia marcat unes quantes setmanes enrere. Encara no havia descobert què feia, sobretot perquè no volia fer-ne la prova davant de l’Hermione, però va pensar que podia provar-lo amb en McLaggen la següent vegada que se li acostés per darrere sense que se n’adonés.

L’única persona que no es va alegrar gaire de veure la Katie Bell a l’escola una altra vegada va ser en Dean Thomas, perquè allò volia dir que no el necessitarien per cobrir la posició d’encistellador. Quan en Harry l’hi va explicar va entomar el cop resignadament, i es va limitar a murmurar i a arronsar-se d’espatlles, però en Harry va tenir la inequívoca sensació, mentre se n’anava, que en Dean i en Seamus remugaven en to rancuniós d’amagat d’ell.

Les dues setmanes següents van ser escenari dels millors entrenaments de quidditch que en Harry havia viscut com a capità. L’equip estava tan satisfet que en McLaggen no hi fos, i tan content que la Katie hagués tornat per fi, que tots van volar més bé que mai.

La Ginny no semblava gens afectada per la ruptura amb en Dean; al contrari, es va erigir en l’ànima de l’equip. Les seves imitacions d’en Ron atrafegant-se amunt i avall davant dels cèrcols mentre la bomba es dirigia cap a ell, o d’en Harry bramant ordres a en McLaggen abans de rebre la patacada, els van tenir ben entretinguts a tots. En Harry, rient com tothom, estava encantat de tenir una excusa per mirar la Ginny, i durant els entrenaments va rebre uns quants cops més de bala del compte perquè no estava prou pendent de la papallona daurada.

Continuava debatent-se en la mateixa lluita interior: la Ginny o en Ron? A vegades pensava que el Ron de després de la Lavender no es molestaria gaire si demanava a la Ginny per sortir, però de cop recordava la cara que havia fet en Ron quan l’havia vist petonejant-se amb en Dean, i arribava a la conclusió que en Ron consideraria una baixesa que en Harry li agafés ni que fos la mà…

Però en Harry no podia evitar parlar amb la Ginny, i riure amb ella, i tornar caminant amb ella després de l’entrenament. I, per molt que la consciència l’hi retragués, no parava de pensar maneres de poder estar amb ella a soles; hauria sigut ideal que el professor Llagot hagués organitzat alguna altra de les seves festetes, perquè en Ron no hi hauria estat present; però, per desgràcia, semblava que el professor Llagot se n’havia cansat. Un parell de vegades en Harry es va plantejar de demanar ajuda a l’Hermione, però va pensar que no tenia ganes de veure com se li dibuixava a la cara aquella expressió de suficiència que ja semblava haver-li descobert alguna vegada quan l’Hermione l’enxampava mirant la Ginny o rient-li alguna broma. I, per acabar-ho d’adobar, el rosegava la por que, si no li demanava ell per sortir, no trigaria gaire a fer-ho algun altre noi, perquè, com en Ron i ell coincidien a opinar sobre aquell punt, la Ginny tenia massa èxit entre els nois per anar bé.

Entre una cosa i l’altra, la temptació de prendre un altre glop de Felix Felicis se li feia més gran cada dia que passava; perquè aquell era un cas ideal per «forçar la situació», com l’Hermione en deia. El maig transcorria plàcidament amb el seu temps suau, i en Harry tenia en Ron al costat cada vegada que coincidia amb la Ginny. En Harry va acabar desitjant que un cop de sort fes veure a en Ron que la cosa que més feliç el podia fer en aquest món era que la seva germana i el seu millor amic s’enamoressin i els deixés sols una mica més d’estona que fins aleshores. Però no semblava que hagués de passar ni una cosa ni l’altra, ara que s’acostava l’últim partit de quidditch de la temporada, perquè en Ron volia parlar tot el dia de tàctiques amb en Harry i no pensava pràcticament en res més.

En Ron no era l’únic a qui passava això; l’interès pel partit entre Gryffindor i Ravenclaw era molt alt a tota l’escola, perquè el partit decidia el campionat, que encara era molt obert. Si Gryffindor guanyava Ravenclaw per una diferència de tres-cents punts (un objectiu molt difícil, i això que en Harry no havia vist volar mai tan bé l’equip), guanyarien el campionat. Si guanyaven per menys de tres-cents punts, quedarien segons, darrere de Ravenclaw; si perdien per cent punts, quedarien tercers, darrere de Hufflepuff, i, si perdien per més de cent, quedarien quarts, i ningú, va pensar en Harry, li perdonaria mai de la vida haver sigut el primer capità de Gryffindor que després de dos segles feia quedar l’equip l’últim de la classificació.

Els preliminars d’aquest partit crucial no van estar mancats dels ingredients habituals: membres de la residència rival que intentaven intimidar l’equip contrari pels corredors, himnes de mal gust sobre jugadors concrets corejats en veu alta quan el jugador en qüestió passava a prop, i fins i tot jugadors que feien el fatxenda per atraure l’atenció o que irrompien als lavabos entre classe i classe per vomitar. En Harry, no sabia ben bé per què, condicionava inconscientment l’èxit o el fracàs de la seva futura relació amb la Ginny al resultat d’aquell partit. Pressentia que, si guanyaven per més de tres-cents punts de diferència, les escenes d’eufòria i la gran festa que se celebraria serien tan eficaces com un bon glop de Felix Felicis.

Tot i aquest cúmul de preocupacions, en Harry no havia oblidat l’altra ambició que tenia, que era descobrir què maquinava en Malfoy a la Sala de la Necessitat. Continuava examinant el mapa de magatotis, i, encara que sovint no hi aconseguia localitzar en Malfoy, s’afigurava que devia continuar passant moltes estones a la Sala. Tot i que començava a perdre les esperances d’arribar a entrar-hi, ho intentava cada vegada que hi passava a prop; però, formulés com formulés la petició, a la paret massissa no s’hi obria cap porta.

Uns quants dies abans del partit contra Ravenclaw, en Harry va sortir tot sol de la sala comuna per anar a sopar, perquè en Ron havia hagut de córrer cap al lavabo de més a prop per vomitar una vegada més i l’Hermione havia anat d’un salt a veure la professora Vector per comentar-li un error que li semblava que havia comès al seu últim treball de Magimàtica. Més per costum que per cap altra cosa, en Harry va anar a voltar pel corredor del setè pis tot consultant el mapa de magatotis. D’entrada no va saber veure en Malfoy enlloc, i es va imaginar que devia tornar a ser a dintre de la Sala de la Necessitat, però de cop va distingir el puntet corresponent a en Malfoy en un lavabo de nois del pis de sota, però no pas acompanyat per en Crabbe o en Goyle, sinó per la Gemma Gemec.

En Harry va continuar amb la vista clavada en aquella parella inversemblant fins que va topar contra una armadura. L’estrèpit el va fer tornar a la realitat; allunyant-se a corre-cuita abans que en Filch fes acte de presència, va córrer escalinata de marbre avall i va enfilar el corredor del pis de sota. Va arribar davant de la porta del lavabo i hi va posar l’orella. Com que no sentia res, va obrir la porta sense fer soroll.

En Draco Malfoy estava d’esquena a la porta i tenia les mans agafades a banda i banda de la pica, amb el cap abaixat i la cabellera rossa caiguda endavant.

—Vinga… —va dir amb una cantarella la veu de la Gemma Gemec des de dintre d’un dels compartiments dels wàters—. Vinga… Va, explica’m què et passa i t’ajudaré…

—No em pot ajudar ningú —va dir en Malfoy, tremolant convulsivament tot ell—. No ho puc fer… No puc… No sortirà bé… I, si no ho faig aviat, diu que em matarà…

I en Harry es va adonar, amb un astorament tan gran que el va deixar petrificat allà on era, que en Malfoy plorava, plorava llàgrimes de veritat que li regalimaven cara avall per les galtes sense color i queien a la pica bruta. En Malfoy va respirar fondo i es va empassar saliva, i de cop va aixecar els ulls, va clavar-los amb una esgarrifança al mirall trencat i va veure que en Harry l’observava per sobre l’espatlla.

En Malfoy es va girar en rodó i va treure la vareta. Instintivament, en Harry va treure també la seva. El sortilegi d’en Malfoy no va encertar en Harry de molt poc, i va fer miques el llum de paret que tenia al costat; en Harry es va apartar d’un salt, va pensar «Levicorpus!» i va fer un cop de vareta, però en Malfoy va neutralitzar el sortilegi i va aixecar la vareta per fer-ne un altre…

—Prou! Prou! Pareu! —va xisclar la Gemma Gemec, i el seu crit va ressonar a tot el lavabo enrajolat—. Pareu! Pareu!!!

Es va sentir un espetec, i la paperera de darrere en Harry va esclatar; en Harry va intentar fer un sortilegi enganxacames que va rebotar a la paret a tocar de l’orella d’en Malfoy i va destrossar el dipòsit de sota la Gemma Gemec, que va deixar anar un xiscle; hi havia un mullader d’aigua, i en Harry va relliscar en el moment que en Malfoy, amb la cara crispada, exclamava «Cruci…».

—Sectumsempra!!! —va bramar en Harry des de terra, brandant la vareta amb violència.

De la cara i del pit d’en Malfoy va brollar un doll de sang com si l’haguessin traspassat amb una espasa invisible. En Malfoy va recular fent tentines, i es va desplomar al terra inundat fent un gran patatxap mentre de la mà dreta, inerta, li queia la vareta.

—Déu meu… —va exclamar en Harry.

Relliscant i tentinejant, en Harry es va posar dret i va córrer cap a en Malfoy, que tenia tota la cara d’un vermell lluent i es palpava el pit xop de sang amb les mans blanques.

—Déu meu… No ho volia fer…

En Harry no sabia què deia; va caure de genolls al costat d’en Malfoy, que tremolava incontrolablement enmig d’un bassal de sang. La Gemma Gemec va proferir un crit eixordador.

—Un assassinat!!! Un assassinat!!! Hi ha hagut un assassinat al lavabo!!!

La porta es va obrir d’una revolada darrere en Harry que va aixecar el cap esfereït: l’Snape acabava d’irrompre al lavabo amb la cara lívida. Va apartar en Harry amb una empenta, es va agenollar al costat d’en Malfoy, va treure la vareta i la va passar per sobre de les profundes ferides que el malefici d’en Harry havia causat a en Malfoy, tot murmurant una fórmula màgica que pràcticament semblava una cançó. Va semblar que el doll de sang minvava; l’Snape va eixugar la sangada que en Malfoy tenia a la cara i va tornar a fer el sortilegi. Ara va semblar que les ferides cicatritzaven.

En Harry no havia deixat de mirar-s’ho en tota l’estona, horroritzat pel que havia fet, adonant-se amb prou feines que ell també anava xop de sang i d’aigua. La Gemma Gemec continuava sanglotant i gemegant suspesa a l’aire. L’Snape va dir el contramalefici per tercera vegada, i tot seguit va fer incorporar en Malfoy fins a deixar-lo assegut a terra.

—Hauràs d’anar a la infermeria. Pot ser que et quedin unes quantes cicatrius, però si prens dictam de seguida podríem evitar fins i tot això… Vine…

Va ajudar en Malfoy a sortir del lavabo, i a la porta es va tombar per dir, en un to de ràbia continguda:

—I vostè, Potter… esperi’m aquí.

A en Harry no li va passar pel cap ni per un moment de desobeir-lo. Va aixecar-se a poc a poc, tremolant, i va mirar el terra moll. Hi havia tot de taques de sang que hi suraven com flors vermelles. No es va veure amb cor ni tan sols de dir a la Gemma Gemec que callés, perquè continuava gemegant i sanglotant, cada vegada amb més entusiasme.

L’Snape va tornar al cap de deu minuts. Va entrar al lavabo i, un cop a dintre, va tancar la porta.

—Vés-te’n —va dir a la Gemma Gemec, i ella es va tornar a capbussar al seu wàter de cop deixant un rastre vibrant de silenci.

—No ho he fet expressament —va dir en Harry, amb una veu que va ressonar a l’habitació humida i freda—. No sabia què feia, aquest sortilegi.

Però l’Snape va fer com si no ho hagués sentit.

—Veig que l’he subestimat, Potter —va dir amb un fil de veu—. Qui ho havia de dir, que coneixia aquesta mena de maleficis? Qui li ha ensenyat aquest sortilegi?

—L’he… l’he llegit en un lloc.

—On?

—En un… en un llibre de la biblioteca —va empescar-se en Harry sobre la marxa—. Però ara no me’n recordo de quin títol…

—Mentida —va dir l’Snape. A en Harry se li va assecar la gola; veia a venir el que volia fer-li l’Snape, i ell no havia sigut mai capaç d’impedir-l’hi…

El lavabo li va començar a fer pampallugues. Va escarrassar-se per velar tots els seus pensaments; però, tot i l’esforç, l’exemplar d’Elaboració de pocions del mig príncep va aflorar-li lentament a la consciència…

I de cop tornava a tenir l’Snape al davant, al mig del sòrdid lavabo inundat. Va fixar la mirada en els ulls negres de l’Snape, esperant contra tota esperança que no hagués vist el que li volia ocultar, però…

—Vull que em porti la motxilla —va dir l’Snape amb veu melosa— i tots els seus llibres de text. Tots. Porti-me’ls aquí ara mateix!

No valia la pena discutir. En Harry va girar en rodó i va sortir xipollejant del lavabo. Quan va ser al corredor, va arrencar a córrer cap a la torre de Gryffindor. La majoria d’alumnes anava en sentit contrari, i quedaven tots bocabadats de veure’l xop d’aigua i de sang, però no es va aturar a respondre cap de les preguntes que li feien.

No se’n sabia avenir; era com si una mascota manyaga se li hagués tornat rabiosa de cop i volta. Com se li havia acudit, al príncep, d’escriure aquell sortilegi al llibre? I què passaria quan l’Snape el descobrís? Explicaria al professor Llagot (a en Harry se li va regirar l’estómac de pensar-hi) la causa per la qual en Harry havia obtingut tan bons resultats a classe de Pocions al llarg de tot el curs? Li prendria o li destruiria aquell llibre que li havia ensenyat tantes coses, aquell llibre que s’havia convertit per a en Harry en una mena de guia i d’amic? No ho podia consentir… No ho podia permetre…

—D’on surts? On vas tan moll? Que és sang?

En Ron estava palplantat al capdamunt de l’escala, contemplant atordit la pinta que feia en Harry.

—Necessito el teu llibre —li va dir en Harry, esbufegant—; el teu llibre de Pocions. Corre, dóna-me’l…

—I el del mig príncep?

—Ja t’ho explicaré!

En Ron va treure’s de la motxilla el seu llibre d’Elaboració de pocions l’hi va donar, i en Harry li va passar pel costat corrents en direcció a la sala comuna. Allà va agafar la motxilla, sense preocupar-se per les mirades de sorpresa d’uns quants alumnes que ja havien acabat de sopar, va tornar a sortir pel forat del quadre d’una revolada i va enfilar el corredor del setè pis.

Va frenar de cop davant del tapís dels trolls ballarins, va tancar els ulls i es va posar a caminar.

«Necessito un lloc on amagar el llibre…». «Necessito un lloc on amagar el llibre…». «Necessito un lloc on amagar el llibre…».

Tres vegades va passar i repassar per davant del pany de paret nua. Quan va obrir els ulls, va trobar-se-la per fi al davant: la porta de la Sala de la Necessitat. En Harry la va obrir d’una revolada, s’hi va esmunyir i la va tancar de cop.

Va haver de reprimir una exclamació. Tot i les presses, tot i els temors, tot i la por del que l’esperava al lavabo, no va poder evitar quedar meravellat del que tenia al davant. Era en una sala de les dimensions d’una gran catedral, amb uns finestrals que projectaven feixos de llum sobre el que semblava una ciutat de parets altíssimes, formades pel que en Harry va suposar que eren objectes amagats per generacions de residents de Hogwarts. Tot eren passadissos i passatges flanquejats per piles inestables de mobles atrotinats o malmesos, entaforats allà potser per ocultar proves d’algun sortilegi mal fet, o bé amagats per elfs domèstics gelosos del seu castell. Hi havia milers i milers de llibres, probablement prohibits o guixats o robats; hi havia catapultes alades i discos voladors mossegaires, alguns amb prou vida encara per planar esmaperduts per sobre de muntanyes d’altres articles prohibits; hi havia ampolles esquerdades amb pocions agrumollades, barrets, joies, capes; hi havia el que semblaven closques buides d’ou de drac, ampolles tapades el contingut de les quals encara centellejava amenaçadorament, unes quantes espases rovellades i una gran destral tacada de sang.

En Harry es va endinsar en un dels molts passadissos formats per tots aquells tresors amagats. Va trencar a la dreta a l’altura d’un troll dissecat, va córrer recte un tros enllà, va tombar a la dreta passant pel costat de l’armari volatilitzador on en Montague havia desaparegut el curs anterior i al foral es va parar davant d’un gran armari que semblava, per com estava de bufat per fora, que hi haguessin tirat àcid per sobre. Va estirar una fulla de la porta, que es va obrir amb un grinyol, i va veure que ja l’havien fet servir com a amagatall per a un ésser tancat en una gàbia que ja devia fer temps que era mort, l’esquelet del qual tenia cinc potes. Va entaforar el llibre del mig príncep darrere la gàbia i va tancar la porta de cop. Va quedar-se immòbil un moment, amb el cor bategant-li tan fort que li feia mal el pit, contemplant tot aquell caos… Seria capaç de tornar a localitzar mai aquell lloc, enmig de tants trastos? Va agafar el bust d’un bruixot vell i lleig que hi havia a sobre d’una caixa, va col·locar-lo al capdamunt de l’armari on havia amagat el llibre, va posar-li una perruca vella i empolainada i una diadema atrotinada al cap perquè fos més visible, i va desfer camí per aquells passadissos farcits d’andròmines ocultes, tan de pressa com va poder, cap a la porta, fins a sortir al corredor, on la porta, un cop tancada, va tornar a convertir-se en pedra a l’instant.

En Harry va córrer com un esperitat cap al lavabo del pis de sota mentre es ficava el llibre d’Elaboració de pocions d’en Ron a la motxilla. Al cap d’un moment tornava a ser davant de l’Snape, que va allargar la mà sense obrir la boca perquè en Harry li lliurés la motxilla. En Harry l’hi va donar, esbufegant, amb un dolor lancinant al pit, i va esperar.

L’Snape va anar traient i examinant un per un els llibres d’en Harry. L’últim va ser el de Pocions, que va mirar i remirar abans de dir res.

—Aquest és el seu llibre d’Elaboració de pocions, Potter?

—Sí —va dir en Harry, encara respirant amb dificultat.

—N’està segur, Potter, que ho és?

—Sí —va dir en Harry, en un to més desafiant.

—Aquest és el llibre d’Elaboració de pocions que va comprar a Gargots i Nibres?

—Sí —va dir en Harry amb decisió.

—Aleshores —va demanar-li l’Snape—, com és que hi ha el nom de «Roonil Wazlib» escrit a la part interior de la coberta?

A en Harry li va fer un salt el cor.

—És el meu sobrenom —va dir:

—El seu sobrenom? —va repetir l’Snape.

—Sí… És com em diuen els amics —va dir en Harry.

—Sé què és un sobrenom, gràcies —va dir l’Snape. Els seus ulls negres i freds van tornar a penetrar els d’en Harry, que va procurar no mirar-los. «Clou la ment…». «Clou la ment…». Però no n’havia acabat d’aprendre mai…

—Sap què penso, Potter? —va dir l’Snape, en veu molt baixa—. Penso que és un mentider i un trampós, i que mereix que el castigui a venir al meu despatx cada dissabte fins a final de curs. Què li sembla, Potter?

—Doncs… que no hi estic d’acord —va dir, resistint-se encara a mirar l’Snape als ulls.

—Ja veurem què en pensa després dels càstigs —va dir l’Snape—. L’espero dissabte a les deu del matí al meu despatx.

—Però, professor… —va dir en Harry, aixecant la vista amb expressió desesperada—. Tenim l’últim partit de quidditch…

—A les deu en punt —va dir l’Snape sense alçar la veu, amb un somriure que va deixar a la vista la seva dentadura esgrogueïda—. Pobre Gryffindor… Aquest any acabarà quart, em fa l’efecte…

I va sortir del lavabo sense dir res més, deixant en Harry amb els ulls clavats en el mirall trencat, envaït per una aflicció més gran, n’estava convençut, que la que en Ron hagués pogut sentir mai.

—No em diràs que no t’ho havia dit… —va dir l’Hermione al cap d’una hora a la sala comuna.

—Deixa-ho estar, Hermione —va dir en Ron amb disgust.

En Harry ni tan sols havia baixat a sopar, perquè li havia passat del tot la gana. Acabava d’explicar a en Ron, l’Hermione i la Ginny el que havia passat, però no hauria calgut, perquè la notícia s’havia escampat molt de pressa: la Gemma Gemec s’havia cuidat d’anar per tot el castell de lavabo en lavabo explicant el cas; en Malfoy ja havia rebut la visita a la infermeria de la Pansy Parkinson, que s’havia afanyat a malparlar d’en Harry davant de tothom, i l’Snape havia explicat els fets en detall a la resta de professorat, amb el resultat que en Harry ja havia hagut de sortir de la sala comuna per aguantar un quart d’hora extremament desagradable davant de la professora McGonagall, que li havia dit que tenia sort que no l’expulsessin i que donava el seu vistiplau al correctiu que l’Snape li havia imposat de presentar-se cada dissabte al seu despatx fins a final de curs.

—Ja t’ho deia, que aquest príncep era un mala peça —va dir l’Hermione, incapaç de contenir-se—. Tenia raó o no?

—No, no en tenies —va dir en Harry entossudit.

Ja s’ho estava passant prou malament sense els sermons de l’Hermione: la cara que havien fet els membres de l’equip de Gryffindor quan els havia dit que no podria jugar dissabte havien sigut el pitjor càstig de tots. Va notar que la Ginny li tenia posats els ulls a sobre, però no la va voler mirar: no volia veure-li la decepció o la ràbia pintades a la cara. Acabava de dir-li que dissabte jugaria de caçadora, i que en Dean ocuparia la seva posició com a encistellador. Potser, si guanyaven, l’eufòria de després del partit faria que la Ginny i en Dean es reconciliessin… Aquest pensament va traspassar el cor d’en Harry com un punyal glaçat…

—Harry —va dir l’Hermione—, com és que continues defensant aquest llibre, quan aquest sortilegi…?

—Vols parar de clavar-me la pallissa amb això del llibre? —li va contestar en Harry—. El príncep no va fer més que apuntar-lo! No aconsellava a ningú que el fes servir! Més aviat devia prendre nota d’un sortilegi que havien utilitzat contra ell!

—No ho crec —va dir l’Hermione—. El que vols és justificar…

—No ho justifico, això que he fet! —va saltar en Harry—. Tant de bo no hagués passat; i no ho dic només perquè m’hagin castigat dotze dissabtes… Saps molt bé que jo no l’hauria fet servir mai, un sortilegi així, ni tan sols contra en Malfoy… Però tampoc pots donar-ne la culpa al príncep, perquè no va pas escriure «Prova’l, que és molt bo»; ell es limitava a apuntar-se coses per a ell, per a ningú més…

—Així doncs —va dir l’Hermione—, tens intenció d’anar a…?

—A buscar el llibre? Doncs sí —va dir en Harry amb energia—. Pensa que sense el príncep no hauria guanyat el Felix Felicis, no hauria sabut salvar en Ron de morir emmetzinat i no hauria…

—… no hauries guanyat una fama immerescuda com a expert en Pocions —va dir l’Hermione amb rudesa.

—Para d’una vegada, Hermione! —va dir la Ginny, i en Harry es va sentir tan sorprès, i tan agraït, que va aixecar el cap—. Pel que sembla, en Malfoy volia utilitzar el malefici imperdonable, o sigui que t’hauries d’alegrar que en Harry tingués una bona carta amagada!

—Dona, és clar que m’alegro que en Harry no hagi rebut cap malefici! —va dir l’Hermione, visiblement dolguda—. Però no diguis que aquest sortilegi del Sectumsempra és una bona carta, perquè mira com li ha complicat la vida! I em pensava que, veient com això us ha fet disminuir les possibilitats de guanyar el partit…

—Va, ara no parlis com si fossis una entesa en quidditch —li va replicar la Ginny—, que encara et posaràs en evidència!

En Harry i en Ron se les miraven: l’Hermione i la Ginny, que sempre s’havien avingut tant, estaven totes dues assegudes amb els braços plegats, mirant cada una cap a una banda amb els ulls encesos. En Ron va mirar inquiet en Harry, i tot seguit va agafar un llibre a l’atzar i s’hi va amagar al darrere. En Harry, en canvi, tot i saber que no s’ho mereixia, va sentir una gran felicitat de cop i volta, encara que cap dels quatre va tornar a obrir la boca en tot el vespre.

L’alegria, però, no li va durar gaire. L’endemà va haver d’aguantar les burles dels alumnes de Slytherin, però sobretot les ires dels seus companys de Gryffindor, que estaven molt disgustats pel fet que el seu capità s’hagués exclòs de l’últim partit de la temporada per culpa del seu mal cap. Dissabte al matí, a desgrat del que hagués pogut dir a l’Hermione, en Harry hauria donat ben de gust tot el Felix Felicis del món a canvi de poder anar cap al camp de quidditch amb en Ron, la Ginny i els altres companys. Va resultar-li molt dolorós separar-se de la riuada d’alumnes que sortia a trobar el sol de fora, tots portant florons i barrets i agitant banderes i bufandes, i enfilar l’escala de pedra que baixava a les masmorres fins que el xivarri de la gent es va haver apagat, sabent que no podria sentir ni el comentarista, ni una sola ovació ni una sola xiulada.

—Bon dia, Potter —va dir l’Snape quan, després d’haver picat a la porta, en Harry va entrar en aquell despatx que li resultava tan desagradablement familiar, que l’Snape, tot i fer classes uns quants pisos més amunt, no havia volgut abandonar. Estava tan pobrament il·luminat com sempre, i a les parets hi havia els mateixos éssers morts i llefiscosos surant dintre de líquids de colors. A la taula davant de la qual figurava que en Harry s’havia d’asseure s’apilaven, sinistres, tot de fitxers plens de teranyines, que prometien llargues hores de feina carregosa i inútil.

—Feia temps que el senyor Filch buscava algú que li passés a net tots aquests fitxers vells —va dir l’Snape amb veu melosa—. Són expedients d’altres alumnes de Hogwarts que van cometre alguna infracció, amb els càstigs que van rebre. Allà on la tinta s’hagi esborrat, o la fitxa estigui rosegada pels ratolins, voldríem que restituís el text alterat, tant pel que fa a les infraccions com als càstigs, i, després de comprovar que estan per ordre alfabètic, les tornés als fitxers. No podrà fer màgia.

—Entesos, professor —va dir en Harry, pronunciant les tres últimes síl·labes amb tant menyspreu com va poder.

—He pensat que podria començar —va dir l’Snape, amb un somriure maliciós als llavis— amb els fitxers que estan numerats del mil dotze al mil cinquanta-sis. Hi trobarà uns quants noms coneguts, que segur que afegiran interès a la feina. Ja ho veurà… —Va agafar d’una revolada una fitxa d’un dels fitxers del capdamunt de la pila i va llegir—: «James Potter i Sírius Black. Atrapats utilitzant un sortilegi prohibit contra Bertram Aubrey, que li duplica la mida normal del cap. Dos dies de càstig». —L’Snape va fer una mitja rialla—. Deu ser un consol per a vostè pensar que, encara que ja no hi són, les seves proeses han quedat consignades en algun lloc…

En Harry va notar que li començava a bullir la sang a les venes, però va mossegar-se la llengua perquè no se li escapés cap moc, es va asseure davant dels fitxers i va acostar-se’n un.

Tal com en Harry s’esperava, era una feina absurda i avorrida, torbada només (com l’Snape havia planejat amb tota premeditació) pel salt que el cor li feia cada vegada que llegia el nom del seu pare o el d’en Sírius, normalment l’un al costat de l’altre a causa d’alguna malifeta, i acompanyats de tant en tant pels d’en Remus Llopin i en Ben Babbaw. I, mentre reescrivia tota la varietat de faltes que havien comès i de càstigs que els havien imposat, pensava què devia passar a fora, on el partit acabava de començar… La Ginny jugant de caçadora, enfrontant-se a la Xo…

En Harry no parava de donar llambregades al gran rellotge que marcava el pas del temps a la paret. Semblava que avancés a la meitat de la velocitat d’un rellotge normal; potser l’Snape l’havia embruixat perquè anés molt més a poc a poc! No podia ser que només fes mitja hora que era allà… una hora… una hora i mitja…

A en Harry li va començar a rondinar la panxa quan el rellotge marcava dos quarts d’una. L’Snape, que no havia obert la boca per res des del moment que havia assignat la feina a en Harry, va acabar aixecant els ulls a la una i deu.

—Per avui ja n’hi haurà prou —va dir amb fredor—. Assenyali fins on ha arribat. Reprendrà la feina dissabte que ve a les deu.

—Com vostè digui, professor.

En Harry va ficar una fitxa doblegada al fitxer de qualsevol manera i va sortir corrents per la porta abans que l’Snape canviés d’opinió. Va pujar l’escala de pedra amb quatre salts, parant l’orella per mirar si sentia cap remor procedent del camp, però tot era silenci… Això volia dir que s’havia acabat…

Va vacil·lar un moment a l’entrada del Gran Saló, que era ple a vessar, i tot seguit va enfilar escalinata de marbre amunt; tant si Gryffindor guanyava com si perdia, l’equip acostumava a celebrar-ho o a lamentar-se’n a la sala comuna.

—Quid agis? —va demanar en to indecís a la Senyora Grassa, encuriosit per saber amb què es trobaria a dintre.

Ella li va respondre, amb expressió inescrutable:

—Ja ho veuràs.

Del forat de darrere seu van prorrompre en una ovació. Tot de companys van començar a proferir exclamacions en veure’l, i tot de mans el van estirar cap a dintre la sala mentre ell s’ho mirava bocabadat.

—Hem guanyat! —va dir-li en Ron cridant, presentant-se-li de cop al davant amb la copa entre les mans—. Hem guanyat! Quatre-cents cinquanta a cent quaranta! Hem guanyat!

En Harry va donar una mirada al seu voltant; la Ginny corria cap a ell, i se li va tirar als braços amb els ulls lluents clavats en els seus. I sense pensar, sense buscar-ho, sense preocupar-se pel fet que cinquanta persones els observessin, en Harry li va fer un petó.

Després d’un moment força llarg —o potser va ser mitja hora, o potser uns quants dies seguits de sol radiant— es van separar. La sala havia quedat tota en silenci. Al cap d’un moment, però, uns quants alumnes van emetre algun xiulet d’admiració, i hi va haver un tímid esclat de rialles. En Harry va mirar per sobre del cap de la Ginny, i va veure en Dean Thomas amb un got fet miques a la mà i la Rosana Vana amb aspecte d’estar a punt de vomitar. A l’Hermione li reia la cara, però en Harry va buscar en Ron amb la mirada. Al final el va descobrir, encara amb la copa a les mans i amb l’expressió d’algú a qui acaben de clavar un cop de garrot al cap. Van quedar-se mirant una dècima de segon, i de cop en Ron va arronsar les espatlles d’una manera que en Harry va veure que volia dir: «Si el cor t’ho demana, endavant».

Amb el monstre que tenia al cor rugint triomfalment, en Harry va somriure a la Ginny i la va convidar amb el gest a sortir pel forat del quadre. L’ocasió aconsellava una passejada pels prats, durant la qual —si tenien temps— parlarien del partit.





25. A l’ombra de la profecia


El fet que en Harry sortís amb la Ginny Weasley va semblar interessar a bona part de l’alumnat, la majoria noies; però en Harry, a diferència de tantes vegades, es va mostrar serenament indiferent a les xafarderies al llarg de les setmanes següents. Al capdavall, era agradable que per variar parlessin d’ell a causa d’una situació que l’omplia d’un sentiment de felicitat que no recordava haver tingut des de feia molt temps i no perquè hagués viscut casos horripilants de màgia negra.

—Com si no hi hagués altres coses sobre què xafardejar! —va dir la Ginny mentre llegia el Periòdic Profètic al terra de la sala comuna, arrepenjada a les cames d’en Harry—. Hi ha hagut tres atacs de demèntors en una setmana, i tot el que a la Romilda Vana se li acut és demanar-me si és veritat que tens un hipogrif tatuat al pit.

En Ron i l’Hermione van esclatar a riure, però en Harry no els va fer cas.

—I tu què li has dit?

—Que hi tens un cuadeserra cubà —va dir la Ginny, passant una pàgina del diari amb aire desmenjat—. Fa molt més home.

—Gràcies —va dir en Harry, amb un somriure—. I quin tatuatge li has dit que tenia en Ron?

—Un puf pigmeu, però no li he dit on.

En Ron va fer mala cara, però l’Hermione es va partir de riure.

—Vigileu —va dir, apuntant en Harry i la Ginny amb el dit amenaçadorament—. Que us hagi donat el meu permís no vol dir que no us el pugui retirar…

—«El teu permís»… —va escarnir-lo la Ginny—. Des de quan em dónes tu permís per fer res? A més a més, un dia vas dir que t’estimaves més que sortís amb en Harry que no amb en Michael o amb en Dean.

—Sí, i és veritat —va dir en Ron a contracor—. Mentre no comenceu a petonejar-vos en públic…

—Ets un hipòcrita fastigós! I tu i la Lavender, que us enroscàveu com anguiles per tot arreu? —li va replicar la Ginny.

Quan es va començar a acostar el mes de juny, però, en Harry i la Ginny no van poder posar a prova gaire més la tolerància d’en Ron, perquè cada vegada podien passar menys estones junts. Els GNOM de la Ginny eren a tocar, cosa que l’obligava a estudiar fins ben entrada la nit. Una d’aquestes nits, en què la Ginny s’havia tancat a la biblioteca i en Harry seia vora la finestra de la sala comuna, acabant en teoria uns deures de Botànica que tenia però revivint a la pràctica una estona especialment feliç que havia passat amb la Ginny vora l’estany a l’hora de dinar, l’Hermione es va acomodar a la butaca que hi havia entre en Harry i en Ron amb cara de portar-ne alguna de cap.

—Vull parlar amb tu, Harry.

—De què? —va voler saber en Harry, recelós. El dia abans mateix, l’Hermione l’havia renyat perquè distreia la Ginny i li impedia preparar-se bé per als exàmens.

—D’aquest que es feia dir mig príncep.

—Una altra vegada no, sisplau —va remugar—. Per què no calles?

No havia gosat tornar a la Sala de la Necessitat per recuperar el llibre, i els resultats que obtenia a classe de Pocions se’n ressentien (tot i que el professor Llagot, que tenia debilitat per la Ginny, havia atribuït rient aquest fenomen al fet que en Harry estigués enamorat). Però en Harry estava convençut que l’Snape no havia perdut l’esperança de posar les mans al llibre del príncep, i havia decidit deixar-lo allà on era mentre l’Snape continués alerta.

—No penso callar —va dir l’Hermione amb decisió— fins que m’hagis escoltat. Resulta que he estat investigant una mica sobre qui es pot haver entretingut a inventar-se sortilegis de màgia negra…

—Ell no s’hi entretenia…

—Per què dius «ell»?

—Ja ho hem discutit, això —va dir en Harry, fastiguejat—. Firma «príncep», Hermione, «príncep»!

—Espera, espera —va dir l’Hermione, i, amb les galtes vermelles, va treure’s de la butxaca un retall vell de diari que va plantar amb un cop damunt la taula, davant d’en Harry—. Mira això! Mira aquesta fotografia!

En Harry va agafar el full rebregat i va mirar la fotografia mòbil que hi havia, esgrogueïda pels anys. En Ron també es va inclinar per donar-hi un cop d’ull. A la fotografia apareixia una noia prima de cap a quinze anys. No era gaire agraciada; amb les celles gruixudes i la cara allargada i pàl·lida que tenia, semblava disgustada i trista alhora. Al peu de fotografia hi deia: «Eileen Príncep, capitana de l’equip de balabavés de Hogwarts».

—I què? —va dir en Harry llegint per sobre la nota breu a què corresponia la fotografia; era una notícia força avorrida sobre competicions interescolars.

—Doncs que es deia Eileen Príncep; Príncep, Harry.

Van quedar-se mirant. En Harry va veure on volia anar a parar l’Hermione, i es va posar a riure.

—No pot ser.

—El què?

—Creus que ella era el mig príncep? Apa…

—Per què no ho hauria pogut ser? Harry, en el món dels bruixots no hi ha prínceps de veritat! O és un sobrenom, un títol inventat que algú s’ha concedit a si mateix, o és un cognom de persona! Escolta’m un moment! Posem que el seu pare fos bruixot i es digués Príncep de cognom, i que la mare fos muggle; això l’hauria convertit en una Príncep de sang impura, i li hauria pogut fer adoptar el sobrenom de «mig príncep»!

—Molt enginyós, Hermione…

—Però podria ser, no? Potser n’estava orgullosa, de ser un «mig príncep»!

—Mira, Hermione, estic convençut que no era cap noia. Hi pujaria de peus.

—És clar; perquè no creus que una noia pugui ser tan llesta —va dir l’Hermione amb ràbia.

—Tu creus que, després de cinc anys de tractar-te, puc pensar que les noies no podeu ser llestes? —va dir en Harry, picat—. És per la lletra que té; segur que el príncep era un noi; seguríssim. Aquesta noia no hi té res a veure. D’on ho has tret, això, per cert?

—De la biblioteca —va dir l’Hermione, com era previsible—. Hi ha una pila de Periòdics Profètics. Et deixo; vaig a mirar si descobreixo més coses de l’Eileen Príncep.

—Que et diverteixis —va dir en Harry, irritat.

—Gràcies —va dir l’Hermione—. I la primera cosa que miraré —va dir-li amb segones mentre s’encaminava cap al forat del quadre— seran les llistes d’antigues distincions concedides a classe de Pocions!

En Harry va quedar-se-la mirant amb cara llarga mentre s’allunyava, i tot seguit va tornar a submergir-se en la contemplació del cel de capvespre.

—Encara no ha paït que aquest any li hagis passat la mà per la cara a Pocions —va dir en Ron mentre es tornava a concentrar en el seu exemplar d’Un miler de plantes i bolets màgics.

—Tu no trobes que sigui cap bestiesa que vulgui recuperar aquest llibre, oi?

—És clar que no —va dir en Ron amb convicció—. Era un geni, aquest príncep. Ves; sense aquella nota sobre el betzoar… —va passar-se el dit pel coll amb un gest molt expressiu— ara jo no seria aquí parlant-ne. Aviam; no trobo que el sortilegi que vas llançar a en Malfoy estigués gens bé…

—Ni jo —va saltar en Harry.

—… però bé s’ha curat, no? S’ha refet en molt poc temps.

—Sí —va dir en Harry. Era absolutament veritat; però, tot i així, la consciència no deixava de fer-li una mica de rau-rau—. Gràcies a l’Snape…

—Aquest dissabte encara estàs castigat amb l’Snape? —va continuar en Ron.

—Sí, i l’altre dissabte també, i l’altre —va dir en Harry amb un sospir—. I ara comença a insinuar que, si no tinc fets tots els fitxers a final de curs, continuarem el curs que ve.

Aquell correctiu se li feia especialment feixuc perquè li escurçava encara més el temps escàs que podia passar amb la Ginny. Últimament pensava sovint que potser l’Snape n’estava al corrent, i que per això el feia quedar cada dia fins més tard, perquè de tant en tant li comentava amb malícia que era una pena que es perdés aquell temps tan bo que feia i les oportunitats de lleure que oferia.

L’aparició d’en Jimmy Peakes amb un rotlle de pergamí a la mà va arrencar en Harry d’aquestes amargues reflexions.

—Gràcies, Jimmy… Tu, és d’en Dumbledore! —va dir en Harry a en Ron, emocionat, mentre descargolava el pergamí i se’l llegia per sobre—. Vol que vagi al seu despatx tan aviat com pugui!

Van quedar mirant-se.

—Ostres —va dir en Ron amb un fil de veu—. Tu creus que pot ser que hagi trobat…?

—Potser que ho vagi a veure, no? —va dir en Harry, posant-se dret d’un salt.

Va sortir corrents de la sala comuna i, tan de pressa com va poder, va travessar el setè pis, on només va trobar en Peeves, que va passar-li per sobre en sentit contrari tirant-li trossos de guix amb aire distret i va esclatar a riure després d’haver esquivat un sortilegi defensiu d’en Harry. Quan en Peeves es va haver esfumat, el corredor va quedar en silenci, perquè només faltava un quart per a l’hora de retreta i quasi tothom s’havia retirat a la seva sala comuna.

De cop i volta, en Harry va sentir un crit i soroll de trencadissa. Va aturar-se en sec, parant l’orella.

—Com t’a-tre-vei-xes…? Aiiii…!

El soroll venia d’un corredor de la vora. En Harry s’hi va afanyar, amb la vareta a punt, va tombar una cantonada i va veure la professora Trelawney escarxofada a terra, amb el cap cobert per un dels seus xals i unes quantes ampolles de vi de cuina tombades al seu voltant, una de les quals s’havia trencat.

—Professora…

En Harry s’hi va acostar per ajudar-la a aixecar-se. Uns quants dels collarets rutilants que sempre portava se li havien entortolligat a les ulleres. Dominada per un atac de singlot, va arreglar-se els cabells i va posar-se dreta arrepenjant-se en el braç que en Harry li oferia.

—Què li ha passat, professora Trelawney?

—Com vols que ho sàpiga? —va dir amb veu estrident—. Anava passejant, meditant sobre uns mals auguris que he entrevist casualment…

Però en Harry no l’escoltava. S’acabava d’adonar d’on eren: a mà dreta tenien el tapís dels trolls ballarins i, a mà esquerra, aquell llis i impenetrable pany de paret de pedra que ocultava…

—Professora, que intentava entrar a la Sala de la Necessitat?

—… presagis que m’ha estat permès… Què?

Va semblar que la professora Trelawney es posava en guàrdia de cop.

—A la Sala de la Necessitat —va repetir en Harry—. Que hi volia entrar?

—Doncs… Daixò… No sabia que els alumnes estiguessin al corrent…

—No tots hi estan —va dir en Harry—. Però què li ha passat? Li he sentit fer un crit; m’ha semblat com si s’hagués fet mal…

—Doncs… Daixò… —va dir la professora Trelawney, embolicant-se amb els xals en un gest defensiu i observant en Harry amb aquells seus ulls engrandits pels vidres de les ulleres—. Volia… daixò… guardar-hi… daixò… coses meves… —I va murmurar alguna cosa sobre unes «acusacions insidioses».

—Ah —va dir en Harry, mirant de reüll les ampolles de vi de cuina—. Però no hi ha pogut entrar, a amagar-les?

Ho trobava molt estrany; a ell bé se li havia obert, la Sala, quan havia volgut amagar-hi el llibre del mig príncep…

—No, sí que hi he entrat —va dir la professora Trelawney, amb els ulls clavats a la paret—. Però ja hi havia algú altre.

—Hi havia algú?… Qui? —va demanar-li en Harry—. Qui hi havia?

—No ho sé —va dir la professora Trelawney, una mica sobtada pel to d’insistència d’en Harry—. He entrat a la Sala i he sentit una veu, cosa que no m’havia passat mai en tots els anys que fa que hi amago… que faig servir la Sala, vull dir.

—Una veu? I què deia?

—A mi no m’ha semblat que digués res —va dir la professora Trelawney—. Més aviat… cridava.

—Cridava?

—D’alegria —va dir, fent que sí amb el cap.

En Harry se la va quedar mirant.

—Era una veu d’home o una veu de dona?

—Jo diria que era d’home —va dir la professora Trelawney.

—I se’l notava content?

—Molt —va dir la professora Trelawney amb recança.

—Com si celebrés alguna cosa?

—Sens dubte.

—I què ha passat?

—Doncs que he dit alt: «Qui hi ha?».

—I no hauria pogut saber qui era sense demanar-ho? —va demanar-li en Harry, començant a posar-se nerviós.

—Tenia ocupat l’ull interior —va dir la professora Trelawney amb dignitat, posant-se bé els xals i unes quantes voltes dels seus collarets rutilants— en assumptes que van molt més enllà de l’àmbit mundà de les veus que criden.

—Ah —va afanyar-se a dir en Harry, que ja havia sentit parlar prou sovint de l’ull interior de la professora Trelawney—. I la veu no ha dit qui era?

—No, no ho ha dit —va dir la professora Trelawney—. Tot s’ha tornat negre de cop, i m’he trobat que em tiraven de cap fora de la Sala!

—I no ho ha vist a venir? —va dir en Harry, sense poder reprimir-se.

—No, no ho he vist a venir, perquè s’ha tornat tot negre… —Però va callar de cop i va quedar-se mirant en Harry amb suspicàcia.

—Crec que ho hauria d’explicar al professor Dumbledore —va dir en Harry—. Li hauria de fer saber que en Malfoy celebra… vull dir, que algú l’ha fet fora de la Sala.

En Harry va quedar sorprès de veure que la professora Trelawney quedava tota tibada de sentir això.

—El director m’ha donat a entendre que s’estimaria més rebre la meva visita menys sovint —va dir amb fredor—. I jo no sóc de les persones que imposen la seva companyia a aquells qui no la valoren. Si en Dumbledore ha decidit fer cas omís dels avisos que donen les cartes…

La seva mà ossuda va estrènyer de cop el puny d’en Harry.

—Les tiri com les tiri, no para de sortir-me…

I de sota els xals va treure una carta amb gest teatral.

—… la torre colpida pel llamp —va dir amb un xiuxiueig—. Calamitat. Desastre. Cada vegada més a prop…

—Ah —va tornar a dir en Harry—. De totes maneres, continuo pensant que hauria d’explicar a en Dumbledore això d’aquesta veu i de fer-se tot fosc de cop i que l’han fet fora de la Sala.

—Vols dir? —Va semblar que la professora Trelawney considerés aquesta possibilitat un moment, però a en Harry li va fer tot l’efecte que l’atreia la idea de poder tornar a explicar la petita aventura que li havia passat.

—Jo l’anava a veure ara —va dir en Harry—. He quedat amb ell. Podem anar-hi junts, si vol.

—Home, en aquest cas… —va dir la professora Trelawney amb un somriure. Es va ajupir, va arreplegar les ampolles de vi de cuina i va tirar-les sense cerimònies a dintre d’un gran gerro blau i blanc que hi havia en un nínxol de la vora—. Et trobo a faltar a les classes, Harry —va dir, entendrida, en el moment d’enfilar el corredor junts—. No eres gaire bon vident… però eres un objecte d’estudi ideal…

En Harry no va respondre; no havia suportat mai ser l’objecte de les contínues prediccions de dissort de la professora Trelawney.

—Em fa l’efecte —va continuar la professora de Futurologia— que aquell rossí (vull dir, aquell centaure) no entén gens de cartomància. Li he demanat (de vident a vident) si ell no havia percebut com jo les vibracions llunyanes de la catàstrofe que s’acosta, però l’he fet riure. Tal com ho sents: l’he fet riure!

Va alçar la veu en un to una mica histèric, i, encara que havien deixat les ampolles enrere, a en Harry li va arribar una forta alenada de vi de cuina.

—Potser aquell cavall ha sentit dir a la gent que no he heretat el do de la meva rebesàvia. Són rumors que els envejosos es dediquen a escampar des de fa anys. Saps què els dic, Harry, a aquesta gent? Doncs que, m’hauria permès en Dumbledore fer classes en aquesta gran escola, posant en mi la seva confiança durant tots aquests anys, si no li hagués demostrat la meva vàlua?

En Harry va murmurar alguna cosa inintel·ligible.

—Recordo molt bé la primera conversa que vaig tenir amb en Dumbledore —va continuar la professora Trelawney, amb veu pastosa—. Va quedar molt impressionat, evidentment, profundament impressionat… Jo parava al Cap de Senglar, un hostal, per cert, que no recomano gens (hi ha xinxes, fillet), però en aquella època anava molt curta de diners. En Dumbledore va tenir la gentilesa de venir-me a veure a l’habitació on m’estava. Va començar a fer-me preguntes… Haig de reconèixer que, d’entrada, em va semblar que sentia poca inclinació per la Futurologia… i recordo que em vaig començar a trobar una mica marejada, perquè aquell dia no havia menjat gaire… Però de cop…

Ara en Harry sí que l’escoltava amb atenció, perquè sabia el que havia passat aleshores: la professora Trelawney havia fet la profecia que havia alterat el curs de la seva vida, la profecia sobre en Voldemort i ell.

—… de cop ens va interrompre bruscament en Severus Snape!

—Què?

—Tal com ho sents; a l’altra banda de la porta es va sentir un aldarull, la porta es va obrir d’una revolada i vam veure un cambrer tot estrafolari amb l’Snape, que li assegurava que havia enfilat l’escala pensant-se que pujava cap a un altre lloc, però jo em vaig ensumar que l’acabaven d’enxampar escoltant la meva conversa amb en Dumbledore (pensa que ell també buscava feina, en aquella època; segur que mirava d’obtenir informació!). Sigui com sigui, després d’allò en Dumbledore es va mostrar molt més predisposat a donar-me la plaça; i estic convençuda, Harry, que va ser perquè va apreciar el gran contrast que hi havia entre el meu tarannà modest i el meu talent discret i aquell jove ambiciós i arribista que estava disposat fins i tot a escoltar pel forat del pany… Harry!

Va mirar enrere, perquè s’acabava d’adonar que en Harry no caminava al seu costat. En Harry s’havia parat de cop, i el tenia a un parell o tres de metres.

—Harry… —va repetir, amb veu indecisa.

La professora Trelawney feia cara d’espantada i preocupada, potser perquè en Harry havia empal·lidit de cop. Estava allà plantat, immòbil, però per dintre l’ofegava la sorpresa, que li impedia pensar en res més que aquella novetat que li havia estat oculta durant tant temps…

Havia sigut l’Snape qui havia sentit la profecia. Havia sigut l’Snape qui havia assabentat de la profecia en Voldemort. L’Snape i en Ben Babbaw eren els qui havien fet córrer en Voldemort a assassinar la Lily i en James i el seu fill…

Allò era l’única cosa que tenia importància per a en Harry en aquells moments.

—Harry! —va repetir la professora Trelawney—. Que no havíem d’anar a veure el director junts?

—Vostè quedi’s aquí —va balbucejar en Harry.

—Però, rei, si li havia d’explicar l’atac que he rebut a la Sala de la…

—Li dic que es quedi aquí! —va repetir-li en Harry amb irritació.

Ella va fer cara d’esglai, i en Harry va passar-li pel costat i va tombar pel corredor que portava al despatx d’en Dumbledore, on la gàrgola solitària feia guàrdia. En Harry va dir la contrasenya a la gàrgola i va pujar l’escala de cargol saltant els esglaons de tres en tres. No va trucar a la porta, sinó que la va fer retrunyir; i en Dumbledore va dir «Endavant» amb la seva veu plàcida quan en Harry ja havia entrat al despatx com una exhalació.

En Fawkes, el fènix, va girar el cap, amb els seus ulls negres i lluents reflectint els tons daurats de la posta que es veia per la finestra. En Dumbledore era al peu de la finestra contemplant el paisatge, amb una llarga capa negra al braç.

—Et vaig prometre que em podries acompanyar, Harry…

D’entrada, en Harry no va saber de què li parlava; la conversa amb la professora Trelawney li havia fet fugir totes les altres coses del pensament, i es notava el cap embotit.

—Que puc acompanyar-lo, diu?

—Això si en tens ganes, és clar.

—Si en tinc…

I de cop en Harry va recordar per què havia corregut tant per presentar-se al despatx d’en Dumbledore.

—N’ha localitzat un? Ha localitzat un horricreu?

—Em sembla que sí.

La ràbia i el ressentiment van pugnar per un instant amb la sorpresa i l’emoció, i en Harry no va poder obrir la boca.

—Si et fa por ho entendré —va dir en Dumbledore.

—No me’n fa gens! —va saltar en Harry, i era del tot veritat: l’emoció que sentia no era por—. Quin horricreu és? On és?

—No ho sé segur, què és (encara que em sembla que podem descartar la serp); però crec que està amagat en una cova de la costa que queda molt lluny d’aquí, en una cova que feia molt temps que intentava localitzar: la cova on en Tod Rodlel va turmentar dos companys seus d’orfenat durant la sortida anual que feien. Te’n recordes?

—Sí —va dir en Harry—. Com està protegida?

—No ho sé; he fet les meves conjectures, però podria estar del tot equivocat. —En Dumbledore va vacil·lar un moment, i tot seguit va dir—: Harry, et vaig prometre que em podries acompanyar, i penso complir la promesa, però faria mal fet no advertint-te que pot ser extremament perillós.

—Vull venir —va dir en Harry, quasi abans i tot que en Dumbledore hagués acabat de parlar. Enfurismat com estava amb l’Snape, el seu desig de fer alguna cosa heroica i arriscada s’havia redoblat. Devia notar-se-li a la cara, perquè en Dumbledore es va enretirar de la finestra i va observar en Harry més detingudament, arrufant les celles blanques.

—Que t’ha passat res?

—No —va afanyar-se a mentir en Harry.

—Estàs trasbalsat per alguna cosa.

—No, no estic trasbalsat per res.

—Harry saps que no has despuntat mai en oclumència…

Aquella paraula, com una espurna, va encendre la sang d’en Harry.

—L’Snape! —va dir, alçant molt la veu, cosa que va fer que darrere seu en Fawkes deixés anar un xisclet—. L’Snape, és el que m’ha passat! Va assabentar en Voldemort de la profecia! Va ser ell; va ser ell qui escoltava a l’altra banda de la porta! La professora Trelawney m’ho ha dit!

L’expressió d’en Dumbledore no es va alterar; però a en Harry li va semblar, sota la claror rogenca del sol ponent, que la cara li empal·lidia. En Dumbledore va passar una bona estona sense dir res.

—Des de quan ho saps, això? —va acabar demanant.

—Des de fa un moment! —va dir en Harry, que feia un gran esforç per retenir-se de parlar a crits. De cop, però, no va poder aguantar més—: Va dir a en Voldemort que anés a matar el meu pare i la meva mare, i vostè el deixa estar aquí ensenyant!!!

Esbufegant com si s’acabessin d’esbatussar, en Harry va donar l’esquena a en Dumbledore, que continuava sense moure ni un múscul, i va començar a passejar amunt i avall del despatx, refregant-se les articulacions de les mans per desfogar-se i no començar a tombar i tirar coses. Tenia ganes d’abalançar-se contra en Dumbledore, però també tenia ganes d’anar amb ell a mirar de destruir l’horricreu; tenia ganes de dir-li que havia sigut ximple d’haver posat la seva confiança en l’Snape, però tenia por que en Dumbledore no volgués emportar-se’l si no dominava aquella ràbia…

—Harry —va dir en Dumbledore amb veu dolça—, t’agrairia que m’escoltessis.

A en Harry li va costar tant parar de caminar amunt i avall com li havia costat reprimir-se de cridar. Al final es va deturar, mossegant-se els llavis, i va quedar-se mirant la cara clivellada d’en Dumbledore.

—El professor Snape va cometre un…

—No em digui que va cometre un error, professor, perquè tenia l’orella posada a la porta!

—Deixa’m acabar, sisplau. —En Dumbledore va esperar fins que en Harry va fer un gest imperceptible d’assentiment, i va continuar—. El professor Snape va cometre un error molt greu. Encara estava al servei d’en Voldemort la nit que va sentir la primera meitat de la profecia de la professora Trelawney. Lògicament, va córrer a explicar al seu amo el que havia sentit, perquè incumbia el seu amo molt directament. Però no sabia (no podia saber-ho de cap de les maneres) quin nen perseguiria en Voldemort a partir d’aquell moment, ni tampoc que els pares que mataria en aquesta persecució criminal eren persones que el professor Snape coneixia, és a dir, que eren el teu pare i la teva mare…

En Harry va deixar anar una riallada lúgubre.

—Tenia tanta tírria al meu pare com a en Sírius! No se n’ha adonat, professor, que quasi tothom a qui l’Snape té tírria acaba morint-se?

—No et pots imaginar la recança que va sentir el professor Snape quan va saber la manera com Lord Voldemort havia interpretat la profecia, Harry. Crec que la consciència no l’ha rosegat mai tant, i que va ser per això que va tornar…

—Però ell sí que en sap, d’oclumència… —va dir en Harry, amb la veu tremolosa de l’esforç que feia perquè no se li trenqués—. Que no n’està convençut encara ara, en Voldemort, de la fidelitat de l’Snape? Professor, com pot estar segur que tenim l’Snape a favor?

En Dumbledore va estar un moment sense dir res; semblava que estigués donant voltes a alguna cosa. Al final va dir:

—N’estic segur. Confio en l’Snape plenament.

En Harry va respirar fondo unes quantes vegades per calmar-se, però no li va servir de res.

—Doncs jo no! —va dir, alçant la veu com abans—. N’està tramant alguna amb en Draco Malfoy davant dels seus nassos, i vostè continua…

—Ja n’hem parlat, d’això, Harry —va dir en Dumbledore, novament en to sever—, i t’he deixat ben clar el que en penso.

—No sé què m’hi jugo que vostè sortirà de l’escola aquest vespre sense haver-se plantejat ni tan sols que l’Snape i en Malfoy puguin…

—Puguin què? —va demanar en Dumbledore, aixecant les celles—. Què sospites que tenen intenció de fer exactament?

—Doncs… això que maquinen! —va dir en Harry, i va estrènyer els punys—. La professora Trelawney era fa un moment a la Sala de la Necessitat, amb la intenció d’amagar-hi les seves ampolles de vi de cuina, i ha sentit en Malfoy cridant d’alegria! Hi prepara alguna cosa perillosa, allà dintre, que segurament ja deu tenir a punt, i vostè té intenció de sortir de l’escola sense…

—Ja n’hi ha prou —va dir en Dumbledore. Va dir-ho sense alterar-se, però en Harry va callar a l’acte, perquè es va adonar que havia ultrapassat una mena de límit invisible—. Tu creus que cap de les vegades que me n’he anat durant aquest curs he deixat l’escola desprotegida? De cap manera. Aquest vespre, quan me’n vagi, s’activaran com sempre mesures de seguretat extraordinàries. Et prego que no tornis a insinuar mai més que no vetllo prou pels meus alumnes, Harry.

—No era la meva intenció… —va murmurar en Harry, una mica avergonyit, però en Dumbledore el va interrompre.

—No vull que en tornem a parlar, d’aquest assumpte.

En Harry es va reprimir de replicar, amb por d’haver anat massa enllà i d’haver esguerrat l’oportunitat d’acompanyar en Dumbledore, però en Dumbledore va dir:

—Tens ganes de venir amb mi, aquest vespre?

—Sí —va dir en Harry a l’instant.

—Molt bé, doncs; escolta’m.

En Dumbledore es va redreçar i es va mostrar tan alt com era.

—Et deixaré venir amb una condició: que obeeixis a l’acte totes les ordres que et doni, i sense preguntar.

—D’acord.

—Vull que et quedi ben clar, Harry. El que vull dir és que hauràs d’obeir ordres com ara «Corre», «Amaga’t» o «Torna». Em dónes la teva paraula?

—Doncs… sí, és clar.

—Si et dic que t’amaguis, ho faràs?

—Sí.

—Si et dic que fugis, m’obeiràs?

—Sí.

—Si et dic que em deixis, i t’escapis, faràs el que et dic?

—Doncs…

—Sí o no, Harry?

Van quedar-se mirant un moment.

—Sí, professor.

—Entesos. Sent així, vull que vagis a buscar la capa que fa invisible i em vinguis a trobar al vestíbul d’aquí a cinc minuts.

En Dumbledore es va tombar i va donar una ullada a la finestra incendiada per la posta de sol, que resplendia a la ratlla de l’horitzó amb un vermell de sang. En Harry va afanyar-se a sortir del despatx i va baixar de pressa l’escala de cargol. De cop i volta tenia el cap molt clar. Sabia molt bé què havia de fer.

En Ron i l’Hermione estaven asseguts junts a la sala comuna quan hi va entrar.

—Què volia en Dumbledore? —va demanar-li l’Hermione—. Harry, que et trobes bé? —va afegir, inquieta.

—Sí, sí, em trobo bé —va dir en Harry secament, i els va passar pel costat sense parar-se. Va córrer escales amunt i va entrar al dormitori, on va obrir el seu bagul d’una revolada i en va treure el mapa de magatotis i un parell de mitjons cargolats. Tot seguit va tornar a baixar corrents l’escala i va entrar novament a la sala comuna, on va parar de cop davant d’en Ron i l’Hermione, que feien cara de no entendre res.

—No tinc gaire temps —va dir en Harry, esbufegant—. En Dumbledore es pensa que he vingut a buscar la capa que fa invisible. Escolteu…

Va explicar-los en un moment on anava, i per què. No el van fer callar ni les exclamacions d’horror de l’Hermione ni les andanades de preguntes d’en Ron; ja n’esbrinarien els detalls ells sols més tard.

—Ho veieu, no, el que pot passar? —va acabar en Harry precipitadament—. Aquesta nit en Dumbledore no hi serà, o sigui que en Malfoy tornarà a tenir via lliure per fer el que té planejat. No, escolteu-me!!! —va exclamar amb un xiuxiueig irritat quan va veure que en Ron i l’Hermione feien acció de voler-lo interrompre—. Estic segur que era en Malfoy, el qui cridava d’alegria a la Sala de la Necessitat. Teniu… —Va deixar el mapa de magatotis a les mans de l’Hermione—. Vull que el vigileu, i també que vigileu l’Snape. Arreplegueu tothom qui pugueu de l’ED. Hermione, aquells galions intercomunicadors encara deuen anar bé, oi? En Dumbledore diu que ha instal·lat mesures de seguretat extraordinàries a l’escola; però, si l’Snape hi està embolicat, segur que sap quines són aquestes mesures d’en Dumbledore i què ha de fer per eludir-les. El que segur que no s’esperarà, en canvi, és que vosaltres estigueu a l’aguait!

—Harry… —va començar l’Hermione, amb els ulls dilatats per la por.

—No tenim temps per discutir —va dir en Harry secament—. Teniu també això… —I va tirar els mitjons cargolats a les mans d’en Ron.

—Gràcies —va dir en Ron—. Daixò… Per a què els vull, uns mitjons?

—Voldràs el que hi ha a dintre, que és el Felix Felicis. Repartiu-vos-el entre vosaltres dos i la Ginny. Digueu-li adéu de part meva. Me n’haig d’anar, que en Dumbledore m’espera…

—Un moment! —va dir l’Hermione quan va veure que en Ron començava a desembolicar amb expectació l’ampolleta de poció daurada—. No la volem; emporta-te-la; vés a saber amb què et pots trobar!

—No em passarà res; seré amb en Dumbledore —va dir en Harry—. Vull anar-me’n sabent que no us passarà res a vosaltres… No facis aquesta cara, Hermione; fins després…

I va sortir escapat pel forat del quadre en direcció al vestíbul.

En Dumbledore s’esperava al costat de la porta de roure de dos batents de l’entrada. L’arribada d’en Harry, que va frenar a la vora mateix de l’esglaó superior de l’escala de pedra, esbufegant i amb flato a tots dos costats, el va fer tombar.

—Que et podries posar la capa, sisplau? —va dir en Dumbledore, que va esperar que en Harry se la tirés a les espatlles per tornar a parlar—. Així està més bé. Som-hi?

I va començar a baixar l’escala de pedra, amb la capa de viatge voleiant-li amb prou feines de tan poc aire que feia. En Harry es va afanyar a seguir-lo ocult sota la capa que fa invisible, encara bufant i suant com un carreter.

—Però què pensarà tothom que vegi que se’n va, professor? —li va demanar en Harry, pensant en en Malfoy i en l’Snape.

—Que vaig a Hogsmeade a fer una copa —va dir en Dumbledore amb veu alegre—. A vegades faig una visita a la Rosmerta, i d’altres trec el nas al Cap de Senglar… o ho faig veure. És una manera tan bona com una altra d’ocultar on vas de veritat.

Van anar tirant avinguda enllà enmig de la claror minvant del crepuscle. L’aire estava impregnat de les olors de l’herba tèbia, l’aigua de l’estany i el fum de llenya procedent de la cabanya d’en Hagrid. Costava de creure que al cap de poc haguessin d’enfrontar-se a cap situació perillosa o esfereïdora.

—Professor —va dir en Harry en veu baixa quan al fons de l’avinguda es va distingir el reixat de l’entrada—, que aparetrem?

—Sí —va dir en Dumbledore—. Ara ja saps aparetre, oi?

—Sí —va dir en Harry—, però encara no m’han donat el permís.

Va estimar-se més ser sincer; i si ho espatllava tot apareixent molt lluny d’on havia d’anar a parar?

—Tant se val —va dir en Dumbledore—. Ho tornarem a fer junts.

Van travessar el reixat i van sortir al camí desert en penombra que conduïa a Hogsmeade. Es feia fosc de pressa, i quan tot caminant van arribar al carrer major ja era quasi negra nit. Hi havia llum a les finestres de sobre les botigues, i quan s’acostaven a Les Tres Escombres van començar a sentir cridòria.

—… i no tornis! —va cridar Madame Rosmerta, arrossegant a fora un bruixot d’aspecte deixat—. Ai, hola, Albus… Sí que surts tard, avui…

—Bona nit, Rosmerta, bona nit… Si m’ho permets, continuaré fins al Cap de Senglar… No t’ho agafis malament, però avui em ve de gust un ambient més tranquil…

Al cap d’un moment trencaven una cantonada i es ficaven al carreró del Cap de Senglar, on el cartell de la taverna es gronxava una mica tot i no fer gens d’aire. A diferència de Les Tres Escombres, semblava que l’establiment fos absolutament buit.

—No caldrà que entrem —va murmurar en Dumbledore, donant una llambregada a banda i banda—. Mentre ningú vegi que ens en anem… Posa’m la mà sobre el braç, Harry. No cal que m’estrenyis tan fort, perquè no et guio. Quan digui tres; un… dos… i tres…

En Harry es va tombar. De cop va experimentar aquella esgarrifosa sensació de passar a pressió per dintre d’un tub de cautxú gruixut: li faltava l’aire, i se sentia tot ell oprimit d’una forma quasi insuportable; i de cop, just quan ja es pensava que s’ofegava, aquelles benes invisibles es van afluixar i es va adonar que era en un paratge fosc i humit on els pulmons se li omplien d’aire fresc i salabrós.





26. La cova


En Harry va notar olor de sal i va sentir remor d’onades, i una brisa freda li va fer voleiar els cabells quan va estendre la vista cap al mar il·luminat pel clar de lluna i cap al cel estrellat. Estava en un elevat promontori de roca fosca, amb l’aigua escumejant i picant a sota. Va mirar enrere, i va veure que s’hi alçava un penya-segat imponent, una timba vertical, negra i inescrutable. Uns quants monticles de roca, semblants al promontori on havien anat a parar en Harry i en Dumbledore, semblaven haver-se esqueixat de la paret del penya-segat en temps passats. Era un paisatge aspre i desolat: el mar i la roca sense cap arbre ni cap rodat d’herba o de sorra que l’alegrés.

—Què et sembla? —va demanar en Dumbledore a en Harry, ben bé com si li demanés si ho trobava un bon lloc per fer un pícnic.

—Portaven els nens de l’orfenat aquí? —va demanar en Harry, que no era capaç d’imaginar-se un indret menys acollidor que aquell per anar-hi a fer una excursió.

—No pas aquí exactament —va dir en Dumbledore—. Hi ha un poble petit cap a la meitat d’aquest penya-segat que tenim aquí darrere. Tinc entès que hi portaven els orfes perquè els toqués una mica l’aire de mar i coneguessin les onades. No; crec que els únics que van visitar aquest indret van ser en Tod Rodlel i les seves víctimes infantils. Cap muggle hauria pogut arribar a aquest monticle de roca sense ser un muntanyer de primera categoria, i les barques no es poden acostar al penyasegat, perquè el trencant és massa perillós. M’imagino que en Tod Rodlel hi va baixar, però fent servir la màgia en lloc de cordes. I hi va portar dos nens petits, segurament només pel plaer de fer-los por. M’imagino que amb el trajecte i prou ja devien quedar servits; no trobes?

En Harry va tornar a mirar cap a dalt del penya-segat i li va venir pell de gallina.

—Però la seva destinació final (i la nostra) queda una mica més enllà. Vine.

En Dumbledore va fer un gest a en Harry perquè s’acostés a la vora mateix del promontori, on una successió de reflexos oscats a tall d’esglaons conduïen a unes roques mig submergides més pròximes al penya-segat. Era una baixada traïdora, i en Dumbledore, impedit una mica per la mà resseca, anava a poc a poc. Les roques de baix eren molles i relliscoses, i en Harry va notar-se el polsim fred i salabrós de les onades a la cara.

—Lumos —va dir en Dumbledore quan van arribar a la roca més pròxima a la paret del penya-segat.

Tot de reflexos de llum daurada van centellejar a la superfície fosca de l’aigua a pocs metres d’on s’havia ajupit, i també es va il·luminar la paret negra de roca que tenia al costat.

—Ho veus? —va dir en Dumbledore en veu baixa, aixecant lleugerament la vareta. En Harry va veure una escletxa al penya-segat on l’aigua fosca s’arremolinava—. No et fa res mullar-te una mica?

—No —va dir en Harry.

—Doncs treu-te la capa que fa invisible, que ara no et farà falta, i farem un capbussó.

I, amb una agilitat pròpia d’un home molt més jove, en Dumbledore va saltar de la roca, va caure a l’aigua i va començar a nedar, amb una braça perfecta, cap a l’esquerda fosca que s’obria a la paret rocosa, estrenyent la vareta encesa entre les dents. En Harry es va treure la capa, se la va entaforar a la butxaca i el va imitar.

L’aigua era glaçada; la roba xopa li surava tot al voltant i el feia enfonsar-se. Fent grans alenades que li van omplir els forats del nas d’una sentor de sal i d’algues, va començar a nedar amb energia cap a la llum vacil·lant i cada vegada més feble que es perdia penya-segat endins.

Al cap de no gaire, l’escletxa es va eixamplar i es va convertir en un túnel fosc que en Harry es va imaginar que devia omplir-se amb la marea alta. Les parets llefiscoses estaven separades un metre amb prou feines l’una de l’altra, i, il·luminades fugaçment per la claror de la vareta d’en Dumbledore, brillaven com quitrà humit. Una mica més endintre, la galeria va tombar a l’esquerra i en Harry va poder veure que es continuava endinsant en el penya-segat. Va continuar nedant darrere en Dumbledore, amb les puntes embalbides dels dits fregant la paret aspra i humida.

De cop va veure que en Dumbledore sortia de l’aigua una mica més enllà, amb la cabellera blanca i la túnica fosca lluents d’aigua. Quan en Harry hi va arribar, va palpar sota l’aigua uns esglaons que conduïen a una gran cova. Els va pujar, amb la roba xopa regalimant-li, i va anar a sortir, tot tremolós, a l’aire immòbil i fred de fora.

En Dumbledore era al mig de la cova, amb la vareta aixecada, girant en rodó a poc a poc per examinar bé les parets i el sostre.

—Sí, és aquí —va dir en Dumbledore.

—Com ho sap? —li va demanar en Harry amb un xiuxiueig.

—Aquí s’hi ha fet màgia —va limitar-se a respondre-li en Dumbledore.

En Harry no hauria sabut dir si les esgarrifances que tenia eren del fred que li penetrava a l’espinada o de la percepció d’aquella màgia. Va mirar com en Dumbledore continuava girant sense moure’s de lloc, segurament fixant-se en coses que en Harry no sabia veure.

—Això només és l’avantsala, l’entrada —va dir en Dumbledore al cap d’un moment—. Encara hem d’arribar al cor de la cova… A partir d’ara, el que haurem de superar no seran obstacles naturals, sinó els que en Voldemort hi ha posat…

En Dumbledore es va acostar a la paret de la cova i va acariciar-la amb les puntes negres dels dits, murmurant paraules en una llengua estranya que en Harry no entenia. Dues vegades en Dumbledore va donar la volta a la cova, tocant l’aspror de la roca tan sovint com podia i aturant-se de tant en tant per passar els dits endavant i endarrere en algun lloc concret, fins que al final es va parar en sec i es va quedar amb la mà plana sobre la paret.

—És aquí —va dir—. S’ha d’entrar per aquí. L’entrada està tapada.

En Harry no va demanar a en Dumbledore com ho sabia. No havia vist mai cap bruixot que fes les coses d’aquella manera, limitant-se a mirar i a tocar; però en Harry havia après feia temps que les fogonades i el fum són sovint senyal d’ineptitud més que no pas de mestria.

En Dumbledore va enretirar-se de la paret de la cova i va apuntar la roca amb la vareta. Al cap d’un moment hi va aparèixer una silueta arquejada, d’un blanc incandescent, com si darrere l’escletxa hi hagués una intensa font de llum.

—L’ha tro-trobat! —va dir en Harry, espetegant de dents; però, abans que la frase li hagués acabat de sortir dels llavis, la silueta havia desaparegut i hi havia quedat la roca i prou una altra vegada, massissa i nua com abans. En Dumbledore va girar el cap.

—Perdona, Harry; no hi pensava —va dir. Va apuntar en Harry amb la vareta i, a l’acte, a en Harry li va quedar la roba tan calenta i tan seca com si l’hagués tingut estesa davant d’un foc viu.

—Gràcies —va dir en Harry, agraït; però en Dumbledore ja havia tornat a posar l’atenció en la massissa paret de la cova. No va fer cap altre encanteri, sinó que se la va quedar mirant amb molt deteniment, com si hi hagués escrita alguna cosa extremament interessant. En Harry no es va moure, per por de desconcentrar en Dumbledore.

Al final, després de dos minuts de rellotge, en Dumbledore va dir en veu baixa:

—Vaja; quina vulgaritat.

—Què passa, professor?

—Em fa l’efecte —va dir en Dumbledore, ficant-se la mà bona sota la túnica i traient-ne un punyalet de plata com el que en Harry feia servir per trinxar alguns ingredients de pocions— que se’ns exigeix que paguem un peatge.

—Un peatge? —va dir en Harry—. S’ha de deixar alguna cosa a la porta?

—Sí —va dir en Dumbledore—. Sang, si no m’equivoco.

—Sang?

—Ja he dit que era una vulgaritat —va dir en Dumbledore en to despectiu, fins i tot en to decebut, com si en Voldemort no hagués respost a les expectatives d’en Dumbledore—. La intenció, com m’imagino que deus veure perfectament, és que l’enemic quedi afeblit a l’hora d’entrar. Novament, però, sembla que Lord Voldemort no ha comprès que hi ha coses molt més terribles que el dolor físic…

—Sí, d’acord; però si es pot evitar… —va dir en Harry, que ja havia patit prou dolor altres vegades per desitjar tornar-ne a passar ara.

—Hi ha vegades que no hi ha manera d’evitar-lo —va dir en Dumbledore, arremangant-se la màniga de la túnica i deixant a la vista l’avantbraç de la mà lesionada.

—Professor! —va exclamar en Harry, corrent cap a en Dumbledore quan va veure que aixecava el punyal—. Ja ho faig jo! Jo sóc…

No va saber què dir: més jove, més sa? Però en Dumbledore es va limitar a somriure. Es va veure un llampec de plata i un esquitx de vermell, i la roca va quedar tacada de gotetes fosques i lluents.

—Ets molt amable, Harry —va dir en Dumbledore mentre es passava la punta de la vareta pel tall fondo que s’havia fet al braç i el tall se li tancava a l’acte, tal com l’Snape havia curat les ferides d’en Malfoy—, però la teva sang té més valor que la meva. Mira, ha funcionat!

A la paret havia tornat a aparèixer la brillant silueta platejada d’un arc, i aquesta vegada no es va esvair, sinó que va ser la paret esquitxada de sang que es va esfumar i va deixar una obertura que semblava donar accés a un espai submergit en les tenebres més absolutes.

—Valdrà més que passi jo primer —va dir en Dumbledore, i va travessar l’arc seguit de prop per en Harry, que es va afanyar a encendre la seva vareta.

Es van trobar davant d’una visió fantasmagòrica: eren a la vora d’un gran estany fosc, tan extens que en Harry no podia distingir-ne l’altra riba, en una caverna tan alta que el sostre tampoc s’arribava a entreveure. Enllà, on semblava que hagués de ser el mig de l’estany, brillava una difusa claror verdosa, que es reflectia en l’aigua absolutament quieta de sota. Aquell fulgor verd i la llum de les dues varetes eren l’únic que trencava l’espessor de la fosca, tot i que els seus rajos no arribaven tan enllà com en Harry s’hauria esperat. Era una foscor més densa que la foscor normal.

—Som-hi —va dir en Dumbledore en veu baixa—. Vés amb molt de compte de no ficar-te a l’aigua. No et separis de mi.

En Dumbledore va començar a avançar per la vora de l’estany i en Harry el va seguir de prop. El seu trepig ressonava i feia xip-xap a l’estreta lleixa de roca que envoltava la massa d’aigua. Van anar caminant, però el panorama no canviava: en un costat, l’aspra paret de la cova; a l’altre, la llisa i lluent superfície fosca sense límits, al centre de la qual hi havia aquell misteriós fulgor de color verd. En Harry trobava opressius i enervants tant l’indret com el silenci.

—Professor —va acabar dient—, vostè creu que l’horricreu és aquí?

—Sí, i tant —va dir en Dumbledore—. N’estic convençut. El problema serà com arribar-hi.

—No podríem… no podríem fer un encantament atraient per convocar-lo? —va dir en Harry, sabent que es tractava d’un suggeriment absurd, però reconeixent a contracor que hauria estat disposat a qualsevol cosa per tal de sortir d’allà de seguida.

—I tant, si podríem —va dir en Dumbledore, parant tan de cop que en Harry va estar a punt d’ensopegar-hi—. Va, fes-lo.

—Jo? Bé… D’acord… —En Harry no s’ho esperava, però es va escurar el coll i va dir en veu alta, amb la vareta enlaire—: Accio horricreu!

Amb un soroll semblant a una explosió, de l’aigua fosca va sorgir, uns cinc metres més enllà d’on eren, un gran objecte de color clar; però, abans que en Harry arribés a veure de què es tractava, va tornar a desaparèixer amb un clapoteig que va formar grans onades a la superfície líquida. En Harry va fer un bot enrere de l’esglai i va topar contra la paret. El cor encara li bategava de pressa quan es va tombar cap a en Dumbledore per demanar-li:

—Què era?

—Allò que em fa l’efecte que està a l’aguait per si intentem apoderar-nos de l’horricreu.

En Harry va tornar a mirar cap a l’aigua. La superfície de l’estany tornava a ser un mirall lluent i negre; les onades havien desaparegut amb una rapidesa antinatural, però en Harry encara es notava els batecs del cor.

—Es pensava que passaria això, professor?

—Em pensava que passaria una cosa així si fèiem alguna temptativa massa òbvia d’apropiar-nos de l’horricreu. Ha sigut una bona idea, Harry; era la manera més senzilla de descobrir amb què ens les havem.

—Però no sabem què era, aquella cosa —va dir en Harry, contemplant l’aigua amenaçadorament quieta.

—Aquelles coses, deus voler dir —va replicar-li en Dumbledore—. Dubto molt que només n’hi hagi una. Continuem?

—Professor…

—Què mana, Harry?

—Creu que ens haurem de ficar a l’estany?

—Ficar-nos-hi? Només si tinguéssim molt mala sort.

—No creu que l’horricreu pugui ser al fons?

—Ui, no… Crec que l’horricreu és al mig.

I en Dumbledore va assenyalar cap a la difusa claror verdosa del centre de l’estany.

—Així, haurem de travessar l’estany per agafar-lo?

—Sí, em fa l’efecte que sí.

En Harry no va dir res. Tenia el cap ple de monstres aquàtics, de serps gegants, de dimonis, de kelpis i d’esperits…

—Guaita —va dir en Dumbledore, i es va tornar a parar; aquesta vegada, en Harry sí que hi va ensopegar; per un moment va fer tentines a la vora de l’aigua fosca i en Dumbledore va haver d’allargar la mà bona per engrapar-lo per l’avantbraç i estirar-lo cap a ell—. Perdona, Harry; t’hauria hagut d’avisar. Arramba’t a la paret, sisplau; em sembla que he trobat el lloc.

En Harry no sabia de què li parlava en Dumbledore. Aquell tros de riba fosca li semblava idèntic a qualsevol altre; però, pel que es veia, en Dumbledore devia haver-hi descobert alguna cosa diferent. Aquesta vegada va passar la mà no pas per la paret de roca, sinó per l’aire, com si esperés trobar-hi alguna cosa invisible i agafar-la.

—Guaita —va repetir en Dumbledore al cap d’un moment amb satisfacció. Havia tancat la mà a mig aire per engrapar una cosa que en Harry no distingia. En Dumbledore es va acostar més a l’aigua; en Harry va mirar amb neguit com la puntera de les sabates de sivella d’en Dumbledore fregava l’extrem de la riba rocosa. Sense deixar de tenir la mà tancada a mig aire, en Dumbledore va aixecar la vareta amb l’altra i va picar-se el puny amb la punta.

A l’instant va aparèixer del no-res una cadena gruixuda de color de verdet, estenent-se des de sota l’aigua fins al puny tancat d’en Dumbledore. En Dumbledore va donar una estrebada a la cadena, i la cadena va començar a passar-li a través de la mà tancada com si fos una serp i es va anar cargolant a terra amb una dringadissa que ressonava a les parets de pedra, arrossegant alguna cosa des de les profunditats de l’aigua fosca. En Harry va quedar bocabadat observant la proa fantasmal d’una petita llanxa que trencava la superfície de l’estany, amb un fulgor tan verd com el de la cadena, i que lliscava, quasi sense fer ondular l’aigua, cap al lloc de la riba on eren en Harry i en Dumbledore.

—Com sabia que hi era? —va dir en Harry, sense saber-se’n avenir.

—La màgia sempre deixa rastre —va dir en Dumbledore en el moment que la llanxa picava contra la riba amb un cop suau—; i, a vegades, un rastre molt clar. He sigut mestre d’en Tod Rodlel, i li conec l’estil.

—I és… és segura aquesta llanxa?

—Sí, jo diria que sí. En Voldemort necessitava crear un mitjà per travessar l’estany sense suscitar les ires dels éssers amb què l’havia poblat, per si mai volia anar a donar un cop d’ull a l’horricreu o emportar-se’l.

—Aquestes coses que hi ha a l’aigua, doncs, no ens faran res si travessem amb la llanxa d’en Voldemort?

—Em temo que hem de donar per descomptat que, tard o d’hora, s’adonaran que no som Lord Voldemort. Fins ara, però, ens n’estem sortint força bé, perquè ens han deixat reflotar la llanxa.

—I com és que ens han deixat? —va voler saber en Harry, que no es podia treure del cap la imatge d’uns tentacles sortint de l’aigua fosca en el moment que s’allunyessin de la riba.

—En Voldemort devia donar per descomptat que ningú, tret d’un gran bruixot, seria capaç de descobrir la llanxa —va dir en Dumbledore—. M’imagino que devia decidir acceptar com un imponderable la possibilitat, improbable segons ell, que algú altre la descobrís, sabent que més endavant havia posat altres obstacles que només ell seria capaç de superar. Aviat veurem si tenia raó.

En Harry va abaixar la vista cap a la llanxa. Era petita com una closca de nou.

—No sembla pensada per a dues persones. Ens aguantarà a tots dos? No pesarem massa?

En Dumbledore va fer una rialleta.

—En Voldemort no devia patir pel pes, sinó pel grau de poder màgic que travessés l’estany. L’encantament que si de cas hi ha en aquesta llanxa és que només hi pugui navegar un bruixot cada vegada.

—I si fos així…

—No crec que tu comptis, Harry: ets menor d’edat i no tens el títol. Segur que en Voldemort no es va imaginar mai que un noi de setze anys podria arribar fins aquí. No crec que els teus poders es notin, al costat dels meus. —Aquestes paraules no van servir per animar gaire en Harry; i potser en Dumbledore se’n va adonar, perquè va afegir—: Un error d’en Voldemort, Harry un error d’en Voldemort… L’edat adulta és nècia i desmemoriada, si subestima la joventut… Passa tu primer, ara, i vigila de no tocar l’aigua.

En Dumbledore es va enretirar i en Harry es va enfilar a la llanxa amb molt de compte. En Dumbledore també s’hi va embarcar, i va cargolar la cadena al terra de la barca. Hi anaven molt justos; en Harry no podia seure amb comoditat, sinó que anava arronsat, amb els genolls sobresortint de la borda de la llanxa, que va començar-se a moure tot seguit. A part del clapoteig suau de la proa fendint l’aigua, no se sentia cap so; la llanxa es movia sense el concurs de cap d’ells dos, com si una corda invisible l’estirés endavant cap a la claror del mig de l’estany. Al cap de no gaire van deixar de veure les parets de la caverna; haurien pogut ser perfectament en alta mar, amb la diferència que no hi havia onades.

En Harry va mirar cap avall i va veure el reflex de la llum daurada de la seva vareta centellejant i fent pampallugues en l’aigua fosca que solcaven. La llanxa formava profundes ondulacions en la superfície llisa, solcs en aquell mirall negre…

I de cop en Harry la va veure, blanca com el marbre, surant uns quants centímetres per sota de la superfície.

—Professor! —va dir, i la seva veu alarmada va ressonar poderosament per sobre de l’aigua muda.

—Què passa, Harry?

—Em sembla que he vist una mà dintre l’aigua; una mà humana!

—M’ho crec perfectament —va dir en Dumbledore sense immutar-se.

En Harry va quedar-se contemplant l’aigua, buscant la mà desapareguda, i van venir-li basques.

—Així allò que ha saltat fora de l’aigua…?

Però en Harry va obtenir la resposta abans que en Dumbledore l’hi pogués donar, perquè la llum de la vareta va escombrar una nova porció d’aigua i li va mostrar, aquesta vegada, un home mort estirat de panxa enlaire a pocs centímetres de la superfície: amb els ulls oberts i entelats, com si hi tingués teranyines, i els cabells i la roba entortolligant-se-li al cos com si fossin fum.

—Dintre l’aigua hi ha cadàvers! —va dir en Harry amb una veu molt més aguda que de costum, fins al punt que no semblava la seva.

—Sí —va dir en Dumbledore amb tranquil·litat—, però de moment no ens han de fer patir.

—De moment? —va repetir en Harry, apartant la vista de l’aigua i mirant en Dumbledore.

—No ens han de fer patir mentre vagin a la deriva tranquil·lament per sota nostre —va dir en Dumbledore—. No hi ha motiu per tenir por de cap cadàver, Harry, de la mateixa manera que no hi ha motiu per tenir por de la foscor. Lord Voldemort, que segur que secretament té por tant d’una cosa com de l’altra, no coincideix amb aquesta apreciació. Però en això torna a revelar la seva poca ciència. Quan ens enfrontem a la mort i a la foscor, el que ens fa por és allò que no coneixem, res més.

En Harry no va dir res; no tenia ganes de discutir, però li semblava esgarrifós que hi hagués cadàvers surant tot al voltant i sota seu, i a més a més no creia que no fossin perillosos.

—Però n’hi ha hagut un que ha saltat —va dir, intentant donar a la veu un to tan serè com el d’en Dumbledore—. Quan he volgut convocar l’horricreu, un cos ha saltat fora de l’aigua.

—Tens raó —va dir en Dumbledore—. Quan hàgim agafat l’horricreu, segurament no seran tan pacífics. De totes maneres, com molts éssers que poblen els llocs freds i foscos, tenen por de la llum i l’escalfor, a les quals recorrerem si la necessitat es presenta. El foc, Harry —va afegir en Dumbledore amb un somriure, com a resposta a l’expressió de perplexitat d’en Harry.

—Ah, d’acord… —va afanyar-se a dir en Harry, i va girar el cap per mirar el fulgor verd cap al qual la llanxa continuava navegant inexorablement. Havia deixat de ser capaç de dissimular que estava espantat. Aquell gran estany fosc, desbordant de cadàvers… Semblava que fes una eternitat que s’havia trobat per casualitat amb la professora Trelawney, i que havia donat el Fèlix Felicis a en Ron i a l’Hermione… De cop i volta li va saber greu no haver-se acomiadat d’ells més bé… I ni tan sols havia vist la Ginny…

—Ja arribem —va dir en Dumbledore amb veu alegre.

Efectivament, per fi la llum verdosa semblava fer-se més gran, i al cap de no gaire la llanxa s’aturava topant suaument contra una cosa que d’entrada en Harry no va veure, però que, quan va aixecar la vareta, va identificar com l’illot de roca llisa del centre de l’estany.

—Vigila de no tocar l’aigua —va tornar a dir en Dumbledore en el moment que en Harry saltava de la llanxa.

L’illot no era pas més gran que el despatx d’en Dumbledore: una superfície plana de pedra fosca on tan sols hi havia la font d’aquella llum verdosa, que semblava molt més intensa vista de prop. En Harry va haver d’aclucar els ulls; d’entrada va pensar que era alguna mena de llanterna, però de cop va veure que la llum procedia d’una pica de pedra força semblant al pensiu, que estava col·locada sobre un pedestal.

En Dumbledore va acostar-s’hi, i en Harry el va imitar. Van quedar-se mirant-hi a dintre l’un al costat de l’altre. La pica era plena d’un líquid de color verd maragda, que era el que emetia aquell fulgor fosforescent.

—Què és? —va demanar en Harry en veu baixa.

—No ho sé segur —va dir en Dumbledore—. Però segur que és una cosa que ens ha de fer preocupar més que la sang i els cadàvers.

En Dumbledore va arremangar-se la màniga del braç de la mà ennegrida i va allargar les puntes cremades dels dits cap a la superfície del líquid.

—No, no el toqui, professor!…

—No el puc tocar —va dir en Dumbledore, amb un somriure vague—. Veus? Només m’hi puc acostar fins aquí. Prova-ho tu.

Sense apartar-ne els ulls, en Harry va ficar la mà a la pica i va intentar tocar el líquid, però va topar amb una barrera invisible que li impedia acostar-s’hi a menys d’un dit. Per més que fes força, els dits quedaven frenats pel que semblava un volum d’aire compacte i incomprensible.

—Et pots enretirar, Harry, si fas el favor? —va dir en Dumbledore.

En Dumbledore va aixecar la vareta i va fer uns moviments complicats sobre la superfície del líquid tot murmurant inaudiblement. No va passar res, a part del fet que el líquid va brillar potser amb una mica més d’intensitat. En Harry va estar en silenci mentre en Dumbledore ho feia, però quan en Dumbledore va haver enretirat la vareta va considerar-se facultat per tornar a parlar.

—Creu que l’horricreu és aquí dintre?

—Segur. —En Dumbledore va observar la pica més de prop. En Harry va veure-li la cara reflectida, de cap per avall, a la superfície llisa del líquid verd—. Però com s’hi deu poder arribar? Aquest líquid no es pot penetrar amb la mà, ni es pot fer desaparetre, ni es pot partir en dos, ni es pot evaporar o aspirar, ni tampoc es pot transfigurar, embruixar o fer-hi res que alteri la seva naturalesa.

D’una manera quasi maquinal, en Dumbledore va aixecar la vareta una altra vegada, va fer un molinet a l’aire i va entomar la copa de cristall que havia fet sorgir del no-res.

—L’única conclusió a què sé arribar és que és un líquid que s’ha de beure.

—Què? —va dir en Harry—. I ara!

—Jo diria que sí: només bevent-me’l podré buidar la pica per veure què hi ha al fons.

—Però i si… i si el líquid el mata?

—No, no crec que actuï així —va dir en Dumbledore amb veu tranquil·la—. Lord Voldemort no voldria matar la persona que ha arribat fins aquest illot.

En Harry no se’n sabia avenir. Què era aquella obsessió malaltissa d’en Dumbledore per voler veure sempre el bé en l’altra gent?

—Professor… —va dir en Harry, fent un esforç per parlar assenyadament—. Professor, és amb en Voldemort, amb qui ens…

—Perdona’m, Harry, m’he equivocat; volia dir que no voldria matar immediatament la persona que ha arribat fins aquest illot —va rectificar en Dumbledore—. Voldria mantenir-la amb vida prou temps per descobrir com s’ho ha fet per penetrar tan endins de les seves defenses, i, sobretot, per què estava tan decidida a buidar la pica. Pensa que Lord Voldemort creu que és l’únic que sap que s’ha fet horricreus.

En Harry va fer acció de replicar, però aquesta vegada en Dumbledore va aixecar la vareta per imposar-li silenci i es va quedar mirant el líquid de color verd maragda amb el front arrufat, esprement-se el cervell.

—Segurament —va acabar dient— aquest líquid actua de tal manera que m’impedirà agafar l’horricreu. Potser em paralitzarà, o em farà oblidar per què sóc aquí, o em causarà tant dolor que m’ho impedirà, o m’incapacitarà d’alguna altra forma. Si aquest fos el cas, Harry serà feina teva cuidar-te que continuï bevent, encara que m’hagis de fer passar el líquid coll avall a la força. Queda entès?

Els seus ulls van coincidir a la pica, tots dos amb la cara pàl·lida il·luminada per aquella misteriosa llum verda. En Harry no va dir res. Era per això que l’havia convidat a venir, perquè fes beure a en Dumbledore una beguda que li podia causar un sofriment insuportable?

—Tens present la condició que t’he posat perquè vinguessis? —li va demanar en Dumbledore.

En Harry va vacil·lar, amb els ulls clavats en els ulls blaus que la llum emesa per la pica feia verds.

—Però i si…?

—Ho has jurat o no, que obeiries totes les ordres que et donés?

—Sí, però…

—T’ho he advertit o no, que podia ser perillós?

—Sí —va dir en Harry—, però…

—Sent així —va dir en Dumbledore, tornant-se a arremangar i alçant la copa buida—, ja m’has sentit.

—Per què no me’l puc beure jo, el líquid? —va demanar en Harry, exaltat.

—Perquè sóc molt més gran que tu, molt més llest i molt menys útil —va dir en Dumbledore—. Per última vegada, Harry: em dónes la teva paraula que faràs tot el que sigui a les teves mans perquè no pari de beure?

—No podria…?

—Me la dónes o no?

—Però és que…

—Harry, me la dónes?

—Sí, l’hi dono, però…

Abans que en Harry pogués continuar protestant, en Dumbledore va submergir la copa de cristall al líquid. Per un instant, en Harry va tenir l’esperança que tampoc pogués arribar a la superfície del líquid amb la copa, però s’hi va enfonsar; i, quan la copa va ser plena fins a la vora, en Dumbledore se la va acostar a la boca.

—A la teva salut, Harry.

I va buidar la copa. En Harry mirava, esfereït, amb les mans aferrades amb tanta força a la vora de la pica que tenia les puntes dels dits blanques.

—Professor! —va dir, inquiet, quan en Dumbledore va tornar a abaixar la copa—. Com es troba?

En Dumbledore va remenar el cap, amb els ulls tancats. En Harry no hauria sabut dir si patia o no. En Dumbledore va tornar a submergir la copa a la pica sense mirar, va omplir-la una altra vegada i va tornar a beure.

En silenci, en Dumbledore va prendre’s tres copes de líquid. De cop, mentre buidava la quarta, va trontollar i va caure al peu de la pica. Continuava tenint els ulls tancats, i respirava feixugament.

—Professor Dumbledore! —va dir en Harry, amb la veu escanyada—. Que em sent?

En Dumbledore no va respondre. Feia ganyotes com si estigués profundament adormit i tingués un malson esgarrifós. Tenia agafada la copa cada vegada amb menys força, i el líquid estava a punt de vessar-se-li. En Harry es va tirar endavant i va subjectar-li la copa.

—Professor, em sent? —va repetir alçant la veu, que va ressonar per tota la caverna.

En Dumbledore va fer un esbufec i tot seguit va començar a parlar amb una veu que en Harry no li coneixia, perquè no havia sentit mai parlar en Dumbledore en un to tan esporuguit.

—No vull… No m’hi obligueu…

En Harry va quedar-se mirant aquella cara que coneixia tan bé, ara molt blanca, el nas aguilenc i les ulleres amb muntura de mitja lluna, sense saber què fer.

—No vull… Vull parar… —rondinava en Dumbledore.

—No pot parar de beure, professor —va dir en Harry—. Ha de continuar; que no se’n recorda? M’ha dit que havia de continuar bevent. Tingui, begui…

A contracor, sentint repugnància de si mateix i del que feia, en Harry va tornar a acostar la copa de cristall a la boca d’en Dumbledore, l’hi va abocar i va fer que en Dumbledore es begués el líquid que hi quedava.

—Prou… —va remugar, mentre en Harry submergia novament la copa a la pica i la tornava a omplir—. No vull… No vull… Deixeu-me estar…

—Estigui tranquil, professor —va dir en Harry, amb la mà tremolosa—. Estigui tranquil, que em té aquí al costat…

—Ja n’hi ha prou, ja n’hi ha prou —va rondinar en Dumbledore.

—Molt bé; aquesta i prou —va enganyar-lo en Harry. I va abocar el contingut de la copa a la boca oberta d’en Dumbledore.

En Dumbledore va deixar anar un crit, que va ressonar a tota l’espaiosa volta de la cova, per sobre de l’aigua quieta i fosca.

—Prou, prou, prou… No puc més… No puc més; no m’hi obligueu, no vull…

—Tranquil, professor, tranquil! —va dir en Harry alçant la veu, amb les mans tremolant-li tant que amb prou feines va poder pouar la sisena copa de líquid de la pica, que ja era mig buida—. No pateixi, que no passa res; són tot imaginacions seves; tot això no és de veritat, de debò… Va, prengui-se’n una altra…

I, obedient, en Dumbledore va beure, com si el que en Harry li oferia es tractés d’un antídot; però, així que va haver buidat la copa, va caure de genolls, dominat per un tremolor incontrolable.

—Tota la culpa és meva, tota la culpa és meva… —sanglotava—. Prou, sisplau; reconec el meu error, però vull que això s’acabi d’una vegada; no ho tornaré a fer mai més, mai més…

—Aquesta i acabem, professor —va dir en Harry, amb la veu trencada, i va abocar la setena copa de líquid a la boca oberta d’en Dumbledore.

En Dumbledore va començar a arronsar-se com si l’envoltés una colla de botxins invisibles. Amb la mà inerta va estar a punt de vessar la copa que en Harry acabava d’omplir amb mans tremoloses, i va remugar:

—No els feu mal, no els feu mal, sisplau; la culpa és meva; feu-me mal a mi, i no a ells…

—Tingui, prengui’s això; prengui’s això i es trobarà més bé —va dir en Harry, desesperat, i en Dumbledore el va tornar a obeir, obrint la boca però amb els ulls tancats amb força i tremolant de cap a peus.

—No, sisplau, no, això no… Això no, això no; faré el que calgui…

—Doncs begui, professor, begui…

En Dumbledore va beure com un nen mort de set; però, quan va haver acabat, va tornar a fer un crit com si els budells li cremessin.

—Més no, sisplau, més no…

En Harry va omplir la desena copa de líquid i va notar que el cristall fregava el fons de la pica.

—Ja quasi estem, professor; begui, begui’s això…

Va aguantar en Dumbledore per les espatlles, i en Dumbledore va tornar a buidar la copa; i, quan en Harry tornava a estar dret, omplint novament la copa, en Dumbledore va posar-se a cridar amb més angoixa encara:

—Prou, sisplau, prou! Em vull morir!

—Begui’s això, professor, begui’s això…

En Dumbledore va beure i, així que va haver acabat, va cridar:

—Mata’m!!!

—Va, aquesta i prou! —va exclamar en Harry—. Prengui’s aquesta i prou… I ja estarà; ja s’haurà acabat!

En Dumbledore va amorrar-se a la copa, va buidar-la fins a l’última gota i, amb un gran esbufec ronc, va desplomar-se de costat.

—Professor! —va dir amb un crit en Harry, que s’havia aixecat per tornar a omplir la copa, i que, després de deixar-la caure dintre la pica, va agenollar-se al costat d’en Dumbledore, que s’havia quedat amb les ulleres tortes, la boca oberta i els ulls tancats, per ajudar-lo a incorporar-se—. Professor, sisplau —va dir en Harry, sacsejant en Dumbledore—, no es pot morir, ha dit que no era verí; desperti’s, desperti’s… Animo restituo! —va exclamar, apuntant al pit d’en Dumbledore amb la vareta; hi va haver una fogonada vermella, però no va passar res—. Animo restituo… Sisplau, professor…

En Dumbledore va parpellejar, i a en Harry li va fer un salt el cor.

—Professor, que…?

—Aigua —va dir amb veu ronca en Dumbledore.

—Aigua? —va dir en Harry amb un esbufec—. Ara mateix…

Va posar-se dret d’un salt i va agafar d’una revolada la copa de dintre la pica, sense fixar-se pràcticament en el medalló daurat que hi havia cargolat a sota.

—Aquamenti! —va dir amb força, picant la copa amb la vareta.

La copa es va omplir d’aigua clara. En Harry es va agenollar al costat d’en Dumbledore, va aixecar-li el cap i li va acostar la copa als llavis; però era buida. En Dumbledore va rondinar i va començar a esbufegar.

—Però si n’hi havia… Un moment… Aquamenti! —va tornar a dir en Harry, apuntant a la copa amb la vareta. Novament, durant un instant, s’hi va veure un reflex d’aigua clara, però en el moment d’acostar-la a la boca d’en Dumbledore l’aigua s’havia volatilitzat una altra vegada.

—Faig el que puc, professor, faig el que puc! —va dir en Harry, fora de si; però no li va semblar que en Dumbledore l’hagués sentit, perquè havia tornat a caure de costat i feia grans alenades, ronques com la ranera de la mort—. Aquamenti… Aquamenti… Aquamenti!!!

La copa es va omplir i es va tornar a buidar una vegada més. La respiració d’en Dumbledore començava a apagar-se. Dominat pel pànic, en Harry va comprendre, instintivament, quina era l’única alternativa que tenia per obtenir aigua, perquè en Voldemort així ho havia planejat…

Va abocar-se a la riba rocosa, va enfonsar la copa a l’estany i la va treure plena a vessar d’una aigua glaçada que no va desaparèixer.

—Tingui, professor! —va cridar, i, estirant-se endavant, va tirar l’aigua a la cara d’en Dumbledore de qualsevol manera.

No va poder fer més que això, perquè el contacte glaçat que es va notar al braç que no sostenia la copa no era la fredor de l’aigua. Una mà blanca i llefiscosa l’havia engrapat pel puny, i l’ésser al qual pertanyia aquella mà l’arrossegava lentament per sobre de la roca. La superfície de l’estany havia deixat de ser llisa com un mirall; estava agitada, i, mirés on mirés en Harry, de l’aigua fosca emergien mans i cares blanques, homes i dones i infants amb els ulls enfonsats i cecs que es dirigien cap a l’illot: un exèrcit de morts que sorgia de l’aigua fosca.

—Petrificus totalus! —va dir cridant en Harry, lluitant per aferrar-se a la superfície llisa i molla de l’illot mentre apuntava amb la vareta a l’ínfer que li tenia agafat el braç, que l’hi va deixar anar i va caure d’esquena a l’aigua amb un patatxap. En Harry va aconseguir aixecar-se; però ja hi havia molts ínfers més que s’enfilaven a la roca, clavant les seves mans ossudes a la superfície llefiscosa, amb els seus ulls inexpressius i entelats fixats en ell, arrossegant els seus parracs xops amb una ganyota a les faccions xuclades.

—Petrificus totalus! —va tornar a bramar en Harry, reculant i agitant la vareta a l’aire; n’hi va haver sis o set que es van desplomar, però molts més van continuar acostant-se-li—. Impedimenta! Religo!

Uns quants van caure, un parell lligats amb cordes, però els que s’enfilaven per la roca darrere d’aquests es van limitar a passar per sobre dels cossos caiguts. Fuetejant encara l’aire amb la vareta, en Harry va cridar:

—Sectumsempra! Sectumsempra!!!

Però, encara que se’ls van fer incisions als parracs molls que portaven i a la pell glaçada, no tenien sang per vessar, i van continuar caminant, insensibles, allargant les mans resseques cap a en Harry, que, mentre continuava reculant, va notar que tot de braços el subjectaven per darrere, uns braços prims i descarnats i freds com la mort, i que els peus li deixaven de tocar a terra perquè l’aixecaven i se l’emportaven, amb pas lent però constant, cap a l’aigua, i va pensar que no tenia escapatòria, que s’ofegaria i que es convertiria en un nou guardià difunt d’un fragment de l’esperit trossejat d’en Voldemort…

Però de cop, enmig de la fosca, va sorgir una foguerada, una anella carmesina i daurada de foc que va encerclar l’illot i va fer que els ínfers que tenien subjecte en Harry amb força comencessin a entrebancar-se entre ells i a vacil·lar, perquè no gosaven travessar les flames per tornar-se’n a l’aigua. Van deixar anar en Harry, que va picar contra terra i que, en relliscar sobre la roca i caure, es va rascar tots dos braços, però que tot i així es va poder aixecar, amb la vareta enlaire, per mirar al seu voltant.

En Dumbledore estava dret una altra vegada, blanc com qualsevol dels ínfers que els envoltaven, però més alt que tots ells, amb el reflex del foc ballant-li a les pupil·les; tenia la vareta aixecada com una teia, i de la punta en brollava una flamarada, com un gran llaç, que els rodejava tots amb la seva escalfor.

Els ínfers topaven entre ells, intentant fugir, a cegues, del foc que els tenia atrapats…

En Dumbledore va agafar el medalló del fons de la pica de pedra i se’l va ficar sota la túnica. Sense badar boca, va fer un gest a en Harry perquè corregués al seu costat. Refrenats per les flames, va semblar que els ínfers no s’adonaven que la presa se’ls escapava; i, mentre en Dumbledore precedia en Harry en direcció a la llanxa, amb l’anella de foc acompanyant-los, encerclant-los, els perplexos ínfers els van anar seguint fins a la vora de l’aigua fosca, on van tornar-se a capbussar alleujats.

En Harry, que tremolava tot ell, va témer per un moment que en Dumbledore no fos capaç de pujar a la llanxa, perquè va vacil·lar una mica a l’hora d’intentar-ho, concentrat com semblava que estigués a mantenir aquella anella de foc protectora al voltant de tots dos. En Harry va aguantar-lo i el va ajudar a tornar a ocupar la seva plaça. Un cop van tornar a estar ben encabits a dintre, la llanxa va començar a solcar l’aigua fosca en sentit invers, allunyant-se de l’illot, que continuava envoltat per l’anella de foc, cosa que semblava impedir que els ínfers que hi pul·lulaven a sota s’atrevissin a emergir de l’aigua.

—Professor —va dir en Harry, esbufegant—, no he pensat en el foc… Se m’han tirat a sobre i m’he esverat…

—És comprensible —va murmurar en Dumbledore, i en Harry es va alarmar de sentir-li la veu tan afeblida.

Van abordar la riba amb una petita sotragada i en Harry va baixar d’un salt per poder ajudar en Dumbledore. En el mateix moment que en Dumbledore posava els peus a la riba va deixar caure la mà on tenia la vareta, amb la qual cosa l’anella de foc va desaparèixer; però els ínfers no van tornar a sortir de l’aigua. La petita llanxa va tornar a submergir-se, i la cadena també es va esmunyir novament cap al fons de l’estany amb estrèpit i dringadissa. En Dumbledore va deixar anar un gran sospir i es va arrepenjar a la paret de la caverna.

—Em noto molt fluix… —va dir.

—No pateixi —va afanyar-se a dir-li en Harry, inquiet per l’extrema pal·lidesa d’en Dumbledore i per la cara d’extenuació que feia—. No pateixi, que tornarem junts… Arrepengi’s en mi…

I, passant-se el braç bo d’en Dumbledore per les espatlles, en Harry va refer camí seguint el perímetre del llac, pràcticament carregant-se’l a sobre.

—La protecció, tot sigui dit, estava ben pensada… —va dir en Dumbledore amb veu feble—. Una persona sola no se n’hauria sortit… Ho has fet molt bé, Harry, molt bé…

—No parli —va dir-li en Harry, patint per com en Dumbledore arrossegava la veu i els peus—; no es cansi… Aviat serem fora d’aquí…

—L’arc tornarà a estar tancat… El punyal…

—No cal; ja m’he tallat jo amb la roca —va dir em Harry amb energia—; vostè digui’m on…

—Aquí…

En Harry es va eixugar l’avantbraç rascat a la pedra, i l’arc, un cop rebut el tribut de sang que se li devia, es va tornar a obrir a l’acte. Van passar a la cova exterior i en Harry va ajudar en Dumbledore a tornar-se a ficar al braç de mar d’aigua glaçada que omplia l’esquerda del penya-segat.

—Ja veurà com tot va bé, professor —no parava de dir en Harry, ara més preocupat pel silenci d’en Dumbledore que no pas feia un moment per la seva veu afeblida—. Ja quasi hi som… No pateixi, que ens podré fer aparetre a tots dos…

—No pateixo, Harry —va dir en Dumbledore, amb la veu una mica més forta tot i la gelor de l’aigua—, perquè vaig amb tu.





27. La torre colpida pel llamp


Un cop van tornar a ser sota el cel estrellat, en Harry va arrossegar en Dumbledore fins al capdamunt de la roca més pròxima i es va posar dret. Xop i tremolós, carregant encara tot el pes d’en Dumbledore, en Harry es va concentrar més que mai en la seva destinació: Hogsmeade. Amb els ulls tancats, engrapant el braç d’en Dumbledore amb totes les seves forces, va capbussar-se en aquella esgarrifosa sensació d’escanyament ja familiar.

Va saber que se n’havia sortit abans i tot d’obrir els ulls: la brisa marina, amb la seva olor de sal, havia desaparegut. En Dumbledore i ell eren enmig de la foscor del carrer major de Hogsmeade, tremolant i molls de cap a peus. Durant un instant esgarrifós, la imaginació d’en Harry li va fer veure més ínfers que sortien de darrere les botigues arrossegant-se cap a ell, però va parpellejar i va veure que no es movia res; tot era quietud, i només trencava la foscor la claror d’uns quants fanals i unes quantes finestres dels primers pisos.

—Ens n’hem sortit, professor! —va dir en Harry amb esforç, quasi sense veu, i de cop es va notar una forta punxada al pit—. Ens n’hem sortit! Ens hem apoderat de l’horricreu!

En Dumbledore se li va abalançar a sobre. D’entrada en Harry va pensar que el seu aparetratge inexpert havia fet perdre l’equilibri a en Dumbledore, però de seguida va veure, a la claror feble d’un dels fanals, que tenia la cara molt pàl·lida i amarada de suor.

—Professor, que no es troba bé?

—No precisament —va dir en Dumbledore amb veu feble, però contraient les comissures dels llavis—. Aquella beguda… no era el que se’n diu saludable…

I en Harry va veure, amb un sobresalt, que en Dumbledore queia a terra com un sac.

—Professor… No pateixi, professor, que ara el curarem…

Va mirar desesperadament a banda i banda buscant ajuda, però no hi havia ningú a la vista, i va pensar que havia de trobar alguna manera de portar de seguida en Dumbledore a la infermeria.

—L’hem de portar fins a l’escola, professor… La senyora Pomfrey…

—No —va dir en Dumbledore—. Qui necessito ara és el professor Snape… Però no crec… que en aquest estat pugui arribar gaire lluny…

—D’acord… Doncs farem això, professor: trucaré en alguna casa, perquè s’hi pugui quedar, i aniré a buscar la senyora…

—En Severus —va dir en Dumbledore amb veu clara—; necessito en Severus…

—D’acord, doncs l’Snape… Però l’hauré de deixar igualment un moment per poder…

Abans que en Harry arribés a fer res, però, va sentir el trepig d’algú que corria. El cor li va fer un salt; segur que algú els havia vist i s’havia adonat que necessitaven ajuda; i, quan es va tombar, va veure Madame Rosmerta acostant-se’ls corrents des del capdamunt del carrer, amb les seves sabatilles peludes de taló i una bata de seda amb dracs brodats.

—Us he vist aparetre just quan tirava les cortines del quarto! Valga’m Déu, valga’m Déu! No sabia què passava… Però què té l’Albus?

Va parar-se en sec, esbufegant, i es va quedar mirant en Dumbledore amb els ulls molt oberts.

—Ha pres mal —va dir en Harry—. Madame Rosmerta, que podria quedar-se’l a Les Tres Escombres mentre jo m’arribo a l’escola per buscar ajuda?

—No hi pots anar, tot sol! Que no t’hi has fixat? Que no ho has vist?

—Si m’ajuda a sostenir-lo —va dir en Harry, sense escoltar-la—, crec que l’hi podrem portar…

—Què ha passat? —va demanar en Dumbledore—. Què passa, Rosmerta?

—Hi ha la… hi ha la marca de les forces del mal, Albus.

I va assenyalar el cel, cap a la banda de Hogwarts. Aquelles paraules van omplir en Harry de basarda… i va tombar-se per mirar.

I la va veure, suspesa al cel, sobre l’escola: la brillant calavera verda amb llengua viperina, la marca que els cavallers de la mort deixaven sempre que entraven en alguna casa, sempre que havien mort algú…

—Quan ha aparegut? —va demanar en Dumbledore, i va clavar els dits prims de la mà a l’espatlla d’en Harry fent un esforç per aixecar-se.

—Ha de fer molt poc, perquè no hi era quan he tret el gat a fora; però quan he pujat a dalt…

—Hem de tornar al castell de seguida —va dir en Dumbledore—. Rosmerta —va afegir, tentinejant una mica però tornant a estar en possessió de si mateix—, necessitem escombres…

—En tinc un parell darrere el taulell —va dir Madame Rosmerta, amb cara d’estar molt espantada—. Vols que les vagi a buscar?

—No, ja les farà venir en Harry.

En Harry va aixecar la vareta tot seguit.

—Appropinquet escombres de la Rosmerta.

Al cap d’un moment van sentir l’espetec de la porta de la taverna, de la qual van sortir disparades dues escombres en direcció a en Harry, on van parar de cop, fimbrant una mica, a l’altura de la seva cintura.

—Rosmerta, fes-me el favor de passar-ne avís a la Conselleria —va dir en Dumbledore mentre s’enfilava a l’escombra que tenia més a prop—. Pot ser que a Hogwarts ningú s’hagi adonat encara que passa res dolent… Harry, posa’t la capa que fa invisible.

En Harry va treure’s la capa de la butxaca i se la va tirar a sobre abans d’enfilar-se a la seva escombra; i, mentre Madame Rosmerta se’n tornava amb pas vacil·lant cap a la seva taverna, en Harry i en Dumbledore es van enlairar i van sortir disparats cap al castell. Durant el vol, en Harry anava mirant de reüll en Dumbledore, disposat a agafar-lo si queia, però semblava que la visió de la marca de les forces del mal hagués obrat sobre en Dumbledore com un revulsiu: estava inclinat endavant sobre l’escombra, amb els ulls fixos en la marca i amb la barba i la llarga cabellera blanca empeses enrere pel vent nocturn. En Harry també tenia els ulls clavats en la calavera, i la por li creixia per dintre com un verí, oprimint-li els pulmons, esborrant-li del pensament qualsevol altre neguit…

Quanta estona havien sigut fora? Se’ls devia haver acabat la sort, a en Ron, l’Hermione i la Ginny? Era a causa d’algun d’ells que la marca de les forces del mal s’havia instal·lat damunt de l’escola, o a causa d’en Neville, la Luna o algun altre membre de l’ED? I si era així, i sent ell qui els havia manat que patrullessin pels corredors, qui els havia demanat que abandonessin la seguretat del llit, tornaria a ser responsable de la mort d’un amic?

Mentre sobrevolaven el camí fosc i sinuós que havien fet abans a peu, en Harry va sentir, per sobre del vent nocturn que li xiulava a les orelles, que en Dumbledore tornava a murmurar alguna cosa en una llengua estranya. Va creure saber per què notava que l’escombra tremolava un moment quan van sobrevolar la paret que delimitava el recinte de l’escola: en Dumbledore devia estar desfent els encantaments que havia posat al voltant de tot el castell per poder entrar-hi a tota velocitat. La marca de les forces del mal refulgia damunt mateix de la torre d’Astronomia, la més alta del castell. Devia voler dir que, si hi havia hagut cap mort, havia sigut allà?

En Dumbledore acabava de passar per sobre dels matacans emmerletats i baixava en aquells moments de l’escombra. En Harry, després de prendre terra al seu costat al cap d’un moment, va mirar al seu voltant.

Els matacans eren deserts. La porta que donava a l’escala de cargol que baixava al castell era tancada. No hi havia rastre de cap baralla, ni de cap combat a mort, ni de cap cos.

—Com pot ser? —va demanar en Harry a en Dumbledore, aixecant la vista cap a la calavera verda de llengua viperina, que brillava amb aire sinistre damunt seu—. Segur que és la marca de veritat? Segur que a algú l’han…? Professor!

A la feble claror verda de la marca de les forces del mal, en Harry va veure que en Dumbledore s’agafava el pit amb la mà ennegrida.

—Vés a despertar en Severus —va dir en Dumbledore, amb veu feble però clara—. Explica-li què ha passat i fes-lo venir aquí amb tu. No facis res més, no parlis amb ningú més i no et treguis la capa. Jo t’espero aquí.

—Però…

—Has jurat que m’obeiries, Harry… Vés!

En Harry va córrer cap a la porta que donava a l’escala de cargol, però en el mateix moment que posava la mà a la balda de ferro de la porta va sentir passos atrafegats a l’altra banda. Va girar-se per mirar en Dumbledore, que li va fer un gest perquè s’enretirés. En Harry va recular i va treure la vareta.

La porta es va obrir d’una revolada i en va prorrompre algú que va cridar:

—Expulsiarmus!

En Harry es va notar de cop el cos rígid i immòbil, i va caure d’esquena contra la paret de la torre, com una estàtua que hagués perdut la vertical, incapaç de bellugar-se i de parlar. No entenia què podia haver passat; l’Expulsiarmus no era cap sortilegi immobilitzador…

De cop, a la claror de la marca, va veure la vareta d’en Dumbledore que sortia projectada enlaire per sobre del matacà de la torre i ho va entendre: en Dumbledore havia immobilitzat en Harry per mitjà d’un sortilegi no verbal, i l’instant que havia trigat a fer-lo li havia impedit defensar-se.

Arrepenjant-se al matacà, amb la cara molt blanca, en Dumbledore no mostrava cap senyal de por ni de sofriment. Va limitar-se a mirar qui l’havia desarmat i va dir:

—Bona nit, Draco.

En Malfoy va fer un pas enrere i va donar una llambregada ràpida a banda i banda per comprovar que en Dumbledore i ell eren sols. Aleshores va descobrir la segona escombra.

—Amb qui més va?

—Això m’agradaria que em diguessis tu. O vas sol?

A la tènue claror verdosa de la marca, en Harry va veure que els ulls clars d’en Malfoy es tornaven a clavar en en Dumbledore.

—No —va dir—; tinc reforços. Aquesta nit té cavallers de la mort a la seva escola.

—Ah, molt bé —va dir en Dumbledore, com si en Malfoy li estigués exposant algun ambiciós projecte de recerca—. Et felicito. Has trobat una manera de fer que entressin, pel que veig.

—Sí —va dir en Malfoy, que esbufegava—. Ho tenia davant del nas, i no ho ha sabut veure!

—Ves per on —va dir en Dumbledore—. Però perdona’m… On són, si es pot saber? Jo et veig ben sol.

—Han topat amb uns quants membres de la seva guàrdia. Estan combatent a baix. No trigaran gaire… Jo m’he avançat; tinc… tinc una cosa per fer.

—Doncs no t’entretinguis, noi, i fes-la —va dir en Dumbledore amb dolçor.

Va haver-hi un silenci. En Harry continuava presoner del seu propi cos, paralitzat i invisible, mirant-los a tots dos, parant l’orella per si sentia la remor del combat dels cavallers de la mort. En Draco Malfoy, davant seu, es va quedar amb els ulls clavats en en Dumbledore, que, sorprenentment, somreia.

—Draco, Draco… Tu no ets cap assassí.

—Com ho sap? —va saltar en Malfoy.

Va semblar que s’adonés de la innocència de la resposta, perquè en Harry va veure, a la claror verdosa de la marca, que es posava vermell.

—Vostè no sap de què sóc capaç —va dir en Malfoy amb més decisió—. Vostè no sap què he fet!

—És clar que ho sé —va dir en Dumbledore amb veu plàcida—. Has estat a punt de matar la Katie Bell i en Ronald Weasley. Durant tot el curs has intentat, cada vegada més desesperadament, matar-me a mi. I perdona, Draco, però han sigut uns intents molt poc reeixits… tan poc reeixits, si t’haig de ser sincer, que diria que no hi has acabat de posar el cor…

—És clar que l’hi he posat! —va dir en Malfoy amb vehemència—. Hi he estat treballant tot el curs, i aquesta nit…

De dintre el castell, d’algun pis de més avall, a en Harry li va arribar un crit ofegat. En Malfoy es va posar alerta i va girar el cap enrere.

—Sembla que presenten batalla —va dir en Dumbledore en to amistós—. Perdona, què deies? Ah, sí, que has aconseguit fer entrar cavallers de la mort a l’escola, cosa que reconec que jutjava impossible… Com ho has fet?

Però en Malfoy no va dir res, perquè continuava escoltant el que devia passar a baix i semblava tan paralitzat com en Harry.

—Potser l’hauràs de fer tot sol, aquesta cosa que has de fer —va insinuar en Dumbledore—; potser la meva guàrdia ha reduït els teus reforços… Com deus haver comprovat, aquesta nit també hi ha membres de l’orde del Fènix a l’escola. I, ben mirat, no necessites ajuda: m’he quedat sense vareta; estic indefens.

En Malfoy va limitar-se a mirar-lo.

—Ah, ja ho entenc —va dir en Dumbledore en to afable quan va veure que en Malfoy no feia ni deia res—: et fa por perpetrar-ho sense la presència dels altres.

—No me’n fa pas! —va replicar en Malfoy, que tot i així va continuar sense fer acció d’atacar en Dumbledore—. És vostè qui hauria de tenir por!

—Per què? Jo crec que no em mataràs, Draco. Matar no és tan fàcil, ni de bon tros, com els ingenus es pensen… Va, explica’m com has introduït al castell els teus amics, mentre els esperem. T’ha costat força temps trobar la manera, pel que sembla.

En Malfoy feia cara d’estar-se reprimint les ganes de cridar o de vomitar. Es va empassar saliva i va respirar fondo unes quantes vegades, sense treure els ulls d’en Dumbledore, apuntant-li el cor amb la vareta. De cop, com si no es pogués contenir més, va dir:

—Vaig haver de reparar aquell armari volatilitzador que no es feia servir des de feia anys, aquell on es va perdre en Montague l’any passat.

—Aaaah.

El sospir d’en Dumbledore va semblar més aviat un ronc. Va tancar un moment els ulls.

—Molt hàbil… Això vol dir que n’hi ha dos, doncs…

—L’altre és a Borgin i Burkes —va dir en Malfoy—, i tots dos es comuniquen. En Montague em va explicar que, quan el van ficar al d’aquí Hogwarts, estava tancat en una mena de presó, i que a estones sentia el que passava a l’escola, i a estones el que passava a la botiga, com si l’armari es desplacés d’un lloc a l’altre, però que en canvi no aconseguia fer-se sentir… Al final va poder sortir per mitjà d’un aparetratge, tot i no haver arribat a aprovar mai. Va estar a punt de quedar-s’hi. Tothom ho va trobar un cas molt curiós, però jo vaig ser l’únic que vaig veure què significava allò (ni tan sols en Borgin hi va caure): que seria factible entrar a Hogwarts a través dels armaris volatilitzadors si aconseguia reparar l’armari espatllat.

—Et felicito —va murmurar en Dumbledore—. Així els cavallers de la mort podrien passar de Borgin i Burkes a l’escola per ajudar-te… Un pla molt intel·ligent, molt intel·ligent… I, com acabes de dir, ho tenia davant del nas i no ho he vist…

—Sí —va dir en Malfoy, que, curiosament, semblava que tragués valor i ànim dels elogis d’en Dumbledore—; ben bé al davant!

—Però —va continuar en Dumbledore— oi que hi ha hagut estones que no veies clar si aconseguiries reparar l’armari o no? I aleshores has recorregut a actes vils i irreflexius com ara voler-me fer arribar un collaret maleït que era fàcil que caigués en unes altres mans, o emmetzinar un aiguamel que era ben improbable que jo em prengués…

—Sí, però tot i així tampoc aleshores va saber qui hi havia al darrere, eh que no? —va replicar-li en Malfoy en to sorneguer mentre a en Dumbledore li començaven a fer figa les cames i el cos li relliscava per la paret del matacà, i en Harry s’escarrassava infructuosament, en silenci, per alliberar-se del sortilegi que el tenia immobilitzat.

—Doncs si vols que et digui la veritat, ja aleshores vaig saber que eres tu —va dir en Dumbledore.

—Com és que no em va parar els peus aleshores, doncs? —va voler saber en Malfoy.

—No m’he estat quiet, Draco; seguint ordres meves, el professor Snape no ha parat de vigilar-te…

—El professor Snape no segueix ordres seves; va prometre a la meva mare…

—Això és el que t’ha explicat a tu, Draco, però…

—És un agent doble, vell inútil! Vostè s’ho pensa, però no treballa per a vostè!

—En aquesta apreciació diferim, Draco. Tinc tota la meva confiança posada en el professor Snape…

—Doncs està als núvols, professor! —li va dir en Malfoy en to burleta—. El professor Snape m’ha ajudat molt (per ganes d’acaparar tota la glòria, i també per ganes d’una mica d’acció: «Què fas? Això del collaret ha sigut una bestiesa; ho hauria pogut arruïnar tot…»); però no li he explicat el que he estat fent a la Sala de la Necessitat. Quan demà es desperti tot haurà passat, i haurà deixat de ser el favorit del Senyor de les Forces del Mal. Comparat amb mi no serà res, res!

—Quin honor —va dir en Dumbledore amb veu plàcida—. A tots ens agrada que, quan portem a terme una feina difícil, ens ho apreciïn… De totes maneres, tu has d’haver tingut algun còmplice, algú de Hogsmeade que pogués donar a la Katie el… el… Aaaah… —En Dumbledore va tornar a tancar els ulls i va abaixar el cap, com si estigués a punt de caure adormit—. És clar… La Rosmerta… Quant temps fa que està sota l’influx del malefici imperatiu?

—Ara hi cau, eh? —va dir amb sarcasme en Malfoy.

Va sentir-se un altre crit procedent de baix, bastant més fort que l’anterior. En Malfoy va tornar a girar el cap per mirar enrere, i tot seguit va tornar a fixar la mirada en en Dumbledore, que va continuar:

—O sigui que la pobra Rosmerta es va haver d’estar amagada al lavabo de la taverna per poder donar el collaret a la primera alumna de Hogwarts que hi entrés sola… I l’aiguamel emmetzinat… És clar; devies fer que la Rosmerta l’emmetzinés abans d’enviar l’ampolla al professor Llagot, pensant-se que seria el regal de Nadal que em faria… Molt hàbil… Al pobre Filch, evidentment, no se li hauria acudit mai inspeccionar una ampolla de la Rosmerta… Escolta, i com t’hi has comunicat, amb la Rosmerta? Em pensava que teníem vigilats tots els sistemes de comunicació cap a l’escola i des de l’escola…

—Amb monedes encantades —va dir en Malfoy com si se sentís obligat a continuar parlant, encara que la mà de la vareta li tremolava molt—. Jo en tenia una i ella una altra, i li podia passar avisos…

—Oi que és aquell mateix sistema de comunicació que feia servir l’any passat aquell grup que es feia dir Exèrcit de Dumbledore? —va demanar en Dumbledore. Ho va dir en to alegre i amistós, però en Harry va veure que el cos li relliscava una mica més per la paret del matacà.

—Sí, em van donar la idea ells —va dir en Malfoy, amb un somriure sarcàstic a la boca—. I la idea d’emmetzinar l’aiguamel me la va donar aquella sang de fang, l’Hermione Granger, un dia que a la biblioteca li vaig sentir comentar que en Filch no sabia reconèixer les pocions…

—Et prego que no facis servir aquesta paraula ofensiva davant meu —va dir en Dumbledore.

En Malfoy va deixar anar una riallada ronca.

—Li molesta que digui «sang de fang» quan estic a punt de matar-lo?

—Sí, em molesta —va dir en Dumbledore, i en Harry va veure que un peu li relliscava una mica a causa dels esforços que feia per mantenir-se dret—. Pel que fa a matar-me, però, Draco, ja has tingut una bona estona per fer-ho. Estem sols. Estic més indefens del que hauries pogut somiar trobar-m’hi mai, i tot i així no t’has decidit…

En Malfoy va fer una ganyota involuntària, com si hagués tastat alguna cosa molt amargant.

—I, pel que fa a aquesta nit —va continuar en Dumbledore—, estic una mica desconcertat per com ha anat la cosa… Com has sabut que havia sortit de l’escola? Ah, és clar —va respondre’s a si mateix—; la Rosmerta ha vist que me n’anava i te n’ha informat fent servir les teves enginyoses monedes…

—Exacte —va dir en Malfoy—. Però m’ha dit que anava a fer una copa i prou, i que tornaria…

—I segons com és veritat, que he anat a fer una copa i he tornat… —va murmurar en Dumbledore—. Així doncs, has decidit parar-me una trampa…

—Hem decidit posar la marca de les forces del mal sobre la torre perquè vostè s’afanyés a venir per veure qui havien mort —va dir en Malfoy—. I tot ha sortit tal com teníem planejat!

—Oh, segons com t’ho miris… —va dir en Dumbledore—. Haig d’entendre, doncs, que no hi ha hagut cap mort?

—Sí, un —va dir en Malfoy, i va semblar que la veu li pugés una octava per dir-ho—. Un dels seus… No sé qui, perquè tot era a les fosques… Hi he passat per sobre… Jo hauria hagut de ser aquí dalt esperant-lo a vostè, però els seus amics de l’orde del Fènix se m’han interposat…

—És el que solen fer —va dir en Dumbledore.

De baix els van arribar un espetec i més crits, més forts encara que abans; semblava que hi hagués gent combatent ben bé a l’escala de cargol que conduïa al lloc on eren en Dumbledore, en Malfoy i en Harry i a en Harry el cor li va bategar amb força dintre el pit invisible… Hi havia hagut un mort… En Malfoy hi havia passat per sobre… Qui devia ser?

—Ens queda poc temps, Draco —va dir en Dumbledore—, però prou perquè t’hi repensis.

—Perquè m’hi repensi, diu! —va exclamar en Malfoy—. Estic apuntant-lo amb una vareta, a punt de matar-lo…

—No facis més el fatxenda, fillet. Si de debò tinguessis intenció de matar-me, ho hauries fet en el moment de desarmar-me i no t’hauries embrancat en aquesta agradable conversa sobre plans i estratègies.

—No puc repensar-m’hi ni que volgués —va dir en Malfoy, i de cop es va tornar tan blanc com en Dumbledore—. Ho haig de fer per força, perquè si no em matarà! Matarà tota la meva família!

—Reconec que estàs en una situació difícil —va dir en Dumbledore—. Per què et penses que no m’he encarat amb tu obertament fins ara? Doncs perquè sabia que moriries si Lord Voldemort descobria que sospitava de tu.

En Malfoy va fer una ganyota en sentir pronunciar aquell nom.

—No he gosat parlar-te de la missió que sabia que t’havia encomanat per por que pogués fer servir la legilimència amb tu —va continuar en Dumbledore—. Però ara per fi podem parlar francament l’un amb l’altre… No has causat cap mal… No has fet mal a ningú, perquè has tingut la sort que les teves víctimes involuntàries se salvessin… Puc ajudar-te, Draco.

—No, no pot —va dir en Malfoy, amb la vareta tremolant-li aparatosament—. No em pot ajudar ningú. Em va dir que si no ho feia em mataria. No tinc alternativa.

—Passa’t al bàndol bo, Draco, i t’amagarem tan ben amagat com et puguis imaginar. A més a més, aquesta mateixa nit puc fer anar membres de l’orde a trobar la teva mare perquè també l’amaguin. El teu pare, de moment, està segur a Azkaban, però quan sigui l’hora també el podrem protegir… Passa’t al bàndol bo, Draco… Tu no ets cap assassí…

En Malfoy es va quedar mirant en Dumbledore.

—Bé he arribat fins aquí, no? —va dir, arrossegant la veu—. Es pensava que moriria en l’intent, però sóc aquí… Està a les meves mans, professor… Sóc jo qui té la vareta… El tinc a la meva mercè…

—No, Draco —va dir en Dumbledore amb un fil de veu—. És la meva mercè, no pas la teva, la que ara compta.

En Malfoy no va dir res. Tenia la boca oberta, i la vareta a la mà encara tremolant-li. En Harry va veure que li queia una mica…

De cop, però, es va sentir un trepig fort de peus que pujaven l’escala i tot seguit van irrompre per la porta quatre individus amb capes negres que van apartar en Malfoy del mig i es van dirigir cap al matacà. Encara paralitzat, amb els ulls oberts, sense poder pestanyejar, en Harry va contemplar esgarrifat els quatre desconeguts: pel que semblava, els cavallers de la mort havien sortit victoriosos del combat del pis de sota.

Un home boterut que mirava estranyament de tort va deixar anar una rialleta enrogallada.

—En Dumbledore acorralat! —va dir, i es va tombar cap a una dona rabassuda que semblava la seva germana i que somreia entusiasmada—. En Dumbledore sense vareta, en Dumbledore sol! Bona feina, Draco, bona feina!

—Bona nit, Amicus —va dir en Dumbledore amb veu plàcida, com si li donés la benvinguda a un piscolabis—. I veig que t’acompanya l’Al·lecto… Estic encantat…

La dona va deixar anar una rialleta irada.

—Que et penses que els teus acudits et serviran de res, al llit de mort? —va dir, burleta.

—Acudits? No, no; d’això se’n diuen bones formes —li va replicar en Dumbledore.

—Enllesteix —va dir el desconegut que en Harry tenia més a prop, un home corpulent i robust, de cabells grisos embullats, amb patilles, a qui la roba de cavaller de la mort anava justa i el feia anar engavanyat. Tenia una veu que en Harry no havia sentit encara a ningú, com una mena de lladruc aspre. En Harry va notar una fortor que li va semblar una barreja de brutícia, de suor i, clarament, de sang. Va veure-li unes mans molt brutes, amb unes ungles grogues molt llargues.

—Que ets en Fenrir, potser? —va demanar-li en Dumbledore.

—Ni més ni menys —va grunyir l’altre—. No t’alegres de veure’m, Dumbledore?

—No precisament…

En Fenrir Esquenagrisa va fer una mitja rialla que va deixar-li al descobert unes quantes dents esmolades. Li regalimava sang de la barbeta, i es llepava els llavis amb una fruïció obscena.

—Saps que m’agraden molt els nens, oi, Dumbledore?

—Veig que ataques encara que no hi hagi lluna plena; no és corrent, això… Tant t’ha acabat agradant, la carn humana, que amb una vegada al mes no en tens prou?

—Tu ho has dit —va dir l’Esquenagrisa—. Que et sobta, potser, Dumbledore? Que t’espanta?

—Home, no et negaré que més aviat em repugna —va dir en Dumbledore—. I, certament, em sobta una mica que en Draco t’hagi convidat a tu precisament a venir a l’escola on té tots els seus amics…

—Jo no l’hi he convidat —va dir en Malfoy amb un fil de veu. No mirava l’Esquenagrisa; no semblava que gosés ni tan sols adreçar-li una mirada furtiva—. No ho sabia, que vindria…

—No me l’hauria perdut per res del món, una visita a Hogwarts, Dumbledore —va grunyir l’Esquenagrisa—; i menys quan hi ha colls per estripar… Quina delícia…

I va aixecar una ungla groga per escurar-se una dent de davant, tot mirant en Dumbledore de reüll.

—Tu podries ser les postres, Dumbledore…

—No —va saltar el quart cavaller de la mort, que tenia una expressió adusta i sanguinària—. Tenim ordres. Ho ha de fer en Draco. Vinga, Draco, afanya’t.

A en Malfoy se’l veia menys decidit encara que abans. Va quedar-se mirant amb expressió de terror en Dumbledore, que tenia la cara encara més blanca que feia un moment i que estava més arronsat cada vegada perquè el cos continuava relliscant-li per la paret del matacà.

—Veig que no li queda gaire temps d’estada en aquest món, de totes maneres! —va dir l’home boterut, i la seva germana li va riure la broma amb una rialleta afònica—. Mireu’s-el… Què t’ha passat, Dumby, si es pot saber?

—Sí, ves, Amicus: els reflexos es perden, no aguantes tant… —va dir en Dumbledore—. La vellesa, en definitiva… Algun dia també t’hi trobaràs tu… si hi arribes, és clar.

—Què xerres, eh? Què xerres? —va exclamar el cavaller de la mort, agressiu de cop i volta—. Sempre fas igual, tu, Dumby! Sempre xerres i no fas mai res! No sé ni per què el Senyor de les Forces del Mal es preocupa per matar-te! Va, Draco, enllesteix!

En aquell moment, però, a baix es va tornar a sentir remor de brega i una veu que cridava:

—Han bloquejat l’escala! Reducio! Reducio!!!

A en Harry li va fer un salt el cor: aquells quatre cavallers de la mort, doncs, no havien eliminat tota oposició, sinó que havien interromput el combat per pujar a la torre, segurament després d’haver creat una barrera darrere seu…

—Vinga, Draco, que és per avui! —va dir amb irritació l’home d’expressió sanguinària.

Però a en Malfoy la mà li tremolava tant que amb prou feines era capaç d’apuntar.

—Ja ho faig jo —va remugar l’Esquenagrisa, dirigint-se cap a en Dumbledore amb les mans endavant i ensenyant les dents.

—He dit que no! —va cridar l’home d’expressió sanguinària. Va haver-hi una fogonada de llum, i l’home llop va sortir projectat enllà per anar a topar contra el matacà, on va quedar trontollant amb la còlera pintada a la cara. A en Harry el cor li bategava tan fort que li semblava impossible que no l’hi sentís ningú i no el descobrissin en aquell racó, empresonat pel sortilegi d’en Dumbledore… Si s’hagués pogut bellugar hauria pogut fer algun malefici des de sota la capa…

—Vinga, Draco; enllesteix, o enretira’t perquè un de nosaltres… —va exclamar amb veu estrident la dona, però en aquell mateix instant la porta de l’escala es va tornar a obrir d’una revolada i va aparèixer l’Snape, amb la vareta a la mà, passejant els seus ulls negres tot al seu voltant per fer-se càrrec de la situació; des d’en Dumbledore, que estava arraulit vora la paret, fins als quatre cavallers de la mort, inclòs l’home llop enfurismat, i en Malfoy.

—Tenim un problema, Snape —va dir l’Amicus, l’home bonyegut, que també tenia els ulls i la vareta dirigits cap a en Dumbledore—; sembla que el nano no s’hi veu amb cor…

Però algú altre havia pronunciat el nom de l’Snape, amb un fil de veu:

—Severus…

El to va espantar en Harry més que cap altra de les coses que havia viscut aquell vespre. Per primera vegada, en Dumbledore suplicava.

L’Snape no va dir res, sinó que es va limitar a caminar endavant i a treure’s en Malfoy del mig del pas de mala manera. Els tres cavallers de la mort es van enretirar sense obrir la boca. Fins i tot l’home llop semblava intimidat.

L’Snape va quedar-se mirant en Dumbledore un moment, amb la repugnància i l’odi gravats a totes les arrugues de la cara.

—Severus, sisplau…

L’Snape va aixecar la vareta i va apuntar de dret a en Dumbledore.

—Obitus per subitum!

De la punta de la vareta de l’Snape va sortir un feix de llum verda que va encertar el pit d’en Dumbledore de ple. A en Harry se li va quedar el crit d’horror a dintre, i, mut i immòbil, va haver de contemplar com en Dumbledore sortia projectat enlaire; per un instant va semblar que quedava suspès sota la calavera brillant, però al final, lentament, va caure enrere, com una gran nina de drap, va desplomar-se per sobre del matacà i es va perdre de vista.





28. La fugida del príncep


En Harry va tenir la sensació que ell també sortia projectat a través de l’espai… «Això no ha passat… No pot ser que hagi passat…».

—Toquem el dos, de pressa —va dir l’Snape.

Va engrapar en Malfoy pel clatell i el va fer franquejar la porta el primer, amb l’Esquenagrisa i els germans rabassuts darrere, aquests dos últims esbufegant de nervis. Quan van haver desaparegut per la porta, en Harry es va adonar que es podia moure una altra vegada; el que ara el tenia paralitzat no era cap encantament, sinó l’horror i la commoció. Tot i així va poder treure’s la capa que fa invisible en el moment que el cavaller de la mort d’expressió sanguinària, l’últim a abandonar la torre, travessava la porta.

—Petrificus totalus!

El cavaller de la mort es va vinclar com si li haguessin clavat un cop a l’esquena amb algun objecte contundent, i va caure a terra, rígid com una estàtua de cera; i amb prou feines havia tocat a terra que en Harry li va passar per sobre i va enfilar escales avall corrents.

El terror oprimia el cor d’en Harry… Havia de córrer a trobar en Dumbledore i havia de córrer a atrapar l’Snape… Veia totes dues coses estretament lligades; podria desfer el que havia passat si els tenia tots dos junts… En Dumbledore no es podia haver mort…

Va salvar d’un salt els últims deu esglaons de l’escala de cargol i va quedar-se quiet allà on havia anat a parar, empunyant la vareta. El corredor en penombra era ple de polseguera; pel que semblava, una part del sostre s’havia ensorrat, i davant seu tenia lloc un combat furiós. Mentre s’esforçava a distingir qui combatia contra qui, però, va sentir aquella veu odiosa que cridava «Ja està! Ja ens en podem anar!» i va veure l’Snape desapareixent per la cantonada del capdavall del corredor. Aparentment, tant ell com en Malfoy havien aconseguit eludir el combat i sortir-ne il·lesos. En el moment que en Harry sortia disparat a empaitar-los, un dels combatents es va separar de la brega i se li va llançar a sobre: era l’Esquenagrisa, l’home llop. En Harry se’l va trobar al damunt abans de poder aixecar la vareta; va caure d’esquena, amb tot de grenyes llardoses a la cara i una fortor de suor i de sang omplint-li els forats del nas, sentint-se un alè àvid i calent al coll…

—Petrificus totalus!

En Harry va notar que l’Esquenagrisa es desplomava sobre seu. Va treure’s l’home llop de sobre amb un esforç formidable, i en aquell mateix moment va veure un feix de llum verda que li venia de dret; però es va ajupir i va córrer endavant per ficar-se en la batussa. Els peus li van topar contra una massa tova i llefiscosa i es va entrebancar; eren dos cossos estesos a terra, tots dos de cap per avall, al mig d’un bassal de sang. Però no hi havia temps per entretenir-s’hi, perquè de cop va veure uns cabells de color de panotxa agitant-se davant seu com una flamarada: era la Ginny, que lliurava combat contra l’Amicus, el cavaller de la mort boterut, que li llançava un malefici darrere l’altre. Ella els anava esquivant tots, i l’Amicus reia, agafant-s’ho com un joc:

—Crucio… Crucio… Ja et cansaràs de ballar, ja, maca…

—Impedimenta! —va dir en Harry amb un crit.

L’encantament va encertar de ple el pit de l’Amicus, que va proferir un esgarip de dolor, va sortir projectat enlaire, va anar a picar contra la paret del davant i va caure darrere en Ron, la professora McGonagall i en Llopin, cada un dels quals combatia un cavaller de la mort diferent. En Harry va veure, més enllà, la Nimfadora lluitant contra un corpulent bruixot ros que llançava maleficis a tort i a dret, de tal manera que rebotaven a les parets de tot el voltant, i esquerdaven la pedra o feien miques els vidres de les finestres de la vora…

—Harry, d’on surts? —va exclamar la Ginny.

Però en Harry no tenia temps per respondre-li; va abaixar el cap i va arrencar a córrer endavant, esquivant per ben poc una fogonada que va esclatar-li sobre el cap mateix i que els va fer caure al damunt una pluja de fragments de pedra. L’Snape no s’havia d’escapar; l’havia d’atrapar…

—Entoma aquesta! —va cridar la professora McGonagall, i en Harry va entreveure l’Al·lecto, la cavalleressa de la mort, fugint corredor enllà amb les mans al cap i amb el seu germà darrere. En Harry va sortir disparat empaitant-los, però es va entrebancar amb alguna cosa i va caure de través sobre les cames d’algú. Es va tombar, i va veure la cara pàl·lida i rodona d’en Neville contra el terra.

—Neville!

—’Tic bé —va murmurar en Neville, que s’agafava la panxa—. Harry… L’Snape i en Malfoy… ’caben de passar…

—Ja ho sé! Els vaig al darrere! —va dir en Harry, llançant des de terra un malefici contra el gegantí cavaller de la mort ros causant de bona part d’aquell desori, que va rebre el sortilegi a la cara i, amb un udol de dolor, va girar en rodó tentinejant i va arrencar a córrer darrere el germà i la germana.

En Harry es va aixecar de terra i va enfilar corredor enllà a tota velocitat, sense fer cas ni dels espetecs que ressonaven darrere seu i els crits que li feien perquè tornés, ni de la crida muda dels cossos ajaguts, la sort dels quals encara desconeixia…

Va tombar la cantonada, amb les vambes relliscant-li de tan molles de sang que les tenia. L’Snape li portava molt avantatge; podia ser que ja hagués entrat a la Sala de la Necessitat? O l’orde havia fet passos per evitar-ho, per impedir que els cavallers de la mort fugissin per allà? Havia enfilat corrents el següent corredor, del tot desert, i no sentia res fora del trepig dels seus peus i del batec accelerat del cor, però de cop va descobrir una petjada sangonosa que li va fer veure que com a mínim un dels cavallers de la mort fugitius es dirigia cap a la porta d’entrada. Potser sí que l’accés a la Sala de la Necessitat estava bloquejat…

En el moment que tombava una altra cantonada va passar-li una maledicció pel costat. Va amagar-se darrere d’una armadura, que va esclatar, i des d’allà va veure la cavalleressa i el cavaller de la mort germans que corrien escalinata de marbre avall. Va començar-los a llançar maleficis, però només va aconseguir tocar unes quantes bruixes emperrucades d’un quadre del replà, que van fugir xisclant cap als quadres del costat. En el moment que s’aixecava de sota l’armadura desconjuntada, en Harry va sentir més crits i més xiscles: devia haver-se despertat altra gent del castell…

Va esquitllar-se per una drecera amb l’esperança d’atrapar el germà i la germana i d’acostar-se a l’Snape i en Malfoy, que segur que ja devien ser fora. Després de saltar un esglaó que faltava a mitja escala, va prorrompre de darrere el tapís del capdavall que la mantenia oculta i va anar a sortir a un corredor on hi havia una colla de desconcertats alumnes de Hufflepuff amb pijama.

—Harry! Hem sentit rebombori, i algú ha dit no sé què de la marca de les forces del mal… —va començar l’Ernie Macmillan.

—Deixeu-me passar! —va bramar en Harry i va apartar dos nois amb una empenta per poder continuar corrents cap al replà i enfilar l’últim tram de l’escalinata de marbre. La doble porta de roure de l’entrada era oberta de bat a bat; hi havia taques de sang a l’enllosat, i uns quants alumnes morts de por arrambats a les parets, algun tapant-se la cara amb les mans. El rellotge gegant de Gryffindor havia rebut l’impacte d’un sortilegi, i els robins de dintre continuaven caient, amb un martelleig sonor, sobre l’enllosat de sota…

En Harry va travessar el vestíbul com una exhalació i va sortir a la foscor de la nit, on va distingir amb prou feines tres siluetes que travessaven els prats corrents, en direcció al reixat del fons, més enllà del qual podrien desaparetre… Per la complexió, semblaven el corpulent cavaller de la mort ros i, una mica més endavant, l’Snape i en Malfoy…

Entre la persecució i la fredor de l’aire nocturn, semblava que els pulmons li volguessin esclatar. De cop, al fons, va veure una fogonada de llum que va il·luminar fugaçment els perseguits. No sabia què era, però va continuar corrents, perquè encara no els tenia prou a prop per llançar-los un malefici amb punteria…

Una altra fogonada, crits, maleficis de contraatac… De cop en Harry va entendre què passava: en Hagrid havia sortit de la cabanya i intentava deturar els cavallers de la mort que fugien. I, encara que estava sense alè i sentia un dolor lancinant al pit, en Harry va córrer encara més de pressa mentre dintre el cap una veueta li deia a desgrat seu: «En Hagrid, no… En Hagrid també, no…».

En Harry va notar un cop fort al naixement de l’esquena i va caure de cara. Va picar de morros a terra i li va començar a sortir sang dels dos forats del nas. Mentre encara es regirava, amb la vareta a punt, va intuir que eren el germà i la germana, que ell havia avançat fent drecera i que ara se li acostaven per darrere…

—Impedimenta! —va dir tornant a regirar-se, encara sobre la terra fosca, arronsat; i, miraculosament, amb el sortilegi en va tocar un, que va perdre l’equilibri i va caure i va fer ensopegar l’altre. En Harry va aixecar-se d’un salt i va tornar a arrencar a córrer, darrere l’Snape…

I de cop va veure la robusta silueta d’en Hagrid, il·luminada per la claror de la lluna en quart creixent, que acabava de sorgir de cop d’entre els núvols. El cavaller de la mort ros llançava un malefici darrere l’altre contra el guardià dels terrenys de Hogwarts, però la tremenda força d’en Hagrid, i la pell dura que havia heretat de la seva mare geganta, devien protegir-lo. L’Snape i en Malfoy, però, continuaven corrents, i no trigarien a ser a l’altra banda del reixat, on podrien desaparetre…

En Harry va deixar enrere en Hagrid i el seu contrincant, va apuntar a l’esquena d’en Malfoy i va dir alt:

—Animo linqui!

Va fallar; el feix de llum vermella va passar fregant el cap de l’Snape. L’Snape va cridar «Corre, Draco!» i es va tombar. En Harry i ell van quedar-se mirant un moment, separats per una distància de vint metres, i van aixecar la vareta tots dos alhora:

—Cruc…

Però l’Snape va contrarestar el malefici i va fer caure en Harry d’esquena abans que tingués temps d’acabar-lo de dir. En Harry es va regirar i es va tornar a posar dret en el moment que el cavaller de la mort corpulent cridava «Incendo!»; va sentir una explosió, i de cop una tremolosa claror taronja va cobrir-los a tots: la casa d’en Hagrid cremava.

—Que hi ha l’Ullal a dintre, mala bèstia! —va bramar en Hagrid.

—Cruc… —va cridar en Harry per segona vegada, apuntant a la silueta que tenia al davant il·luminada per la claror titil·lant del foc, però l’Snape va tornar a interceptar el malefici. En Harry va veure que a la cara se li dibuixava una mitja rialla.

—No em tocarà pas amb cap malefici imperdonable, Potter! —va cridar per sobre del fragor de les flames, els crits d’en Hagrid i la lladradissa desesperada de l’Ullal, que estava atrapat a la cabanya—. No té ni el tremp ni la traça…

—Relig… —va bramar en Harry però l’Snape va desviar el sortilegi amb un cop de vareta gairebé indolent—. Planti cara! —va reptar-lo en Harry—. Planti cara, covard!

—Em titlla de covard, Potter? —va exclamar l’Snape—. El seu pare no m’atacava mai si no eren quatre contra un. Què en diu, d’algú que fa això?

—Animo lin…

—Els hi interceptaré tots, l’un darrere l’altre, fins que aprengui a tenir la boca tancada i la ment closa, Potter! —va dir burleta l’Snape, desviant-li el malefici una vegada més—. I tu, vine d’una vegada! —va dir cridant al corpulent cavaller de la mort que en Harry tenia darrere—. És hora d’anar-se’n, que encara arribaran els de la Conselleria…

—Impedi…

Abans que pogués acabar de formular el malefici, però, en Harry va notar de cop un dolor terrible, i va desplomar-se de costat sobre l’herba. Hi havia algú que cridava; segur que aquell sofriment atroç l’acabaria matant; l’Snape el turmentaria fins a matar-lo o fins a fer-lo tornar boig…

—Prou! —va rugir la veu de l’Snape, i el dolor se’n va anar tan de cop com havia arribat. En Harry estava arronsat sobre l’herba, a les fosques, empunyant la vareta, esbufegant; damunt seu, una mica enllà, l’Snape cridava—: Que no recordes les ordres? En Potter pertany al Senyor de les Forces del Mal… Hem de deixar-lo per a ell! Anem! Anem!

En Harry va notar-se tremolar la terra de sota la cara; eren el germà i la germana, i el cavaller de la mort corpulent, que obeïen i arrencaven a córrer cap al reixat. En Harry va emetre un crit inarticulat de ràbia; en aquell moment, tant se li’n donava viure com morir-se; aixecant-se amb esforç, va dirigir-se tentinejant a cegues cap a l’Snape, aquell home que ara odiava tant com en Voldemort mateix…

—Sectum…

L’Snape va agitar la vareta i va repel·lir una vegada més el malefici; però ara en Harry era molt a prop seu, i li va poder veure clarament la cara. Ara no feia cap mitja rialla ni cap ganyota: el foc viu il·luminava una cara dominada per la ràbia. Recorrent a tot el seu poder de concentració, en Harry va pensar: «Levi…».

—Prou, Potter! —va dir amb un crit l’Snape. Va sentir-se un gran espetec i en Harry va sortir projectat enrere. Va tornar a picar amb força contra terra, i aquesta vegada la vareta li va saltar de la mà. Sentia en Hagrid que cridava i l’Ullal fent clapits. Aleshores l’Snape se li va acostar i se’l va mirar des de sobre. Estava sense vareta, indefens, tal com havia estat en Dumbledore feia una estona. La cara pàl·lida de l’Snape, il·luminada per la cabanya en flames, estava carregada d’odi, igual que en l’instant abans de llançar el malefici contra en Dumbledore.

—Com gosa utilitzar els meus sortilegis en contra meu, Potter? Vaig ser jo, qui se’ls va inventar; jo, el mig príncep! I vol llançar-los contra mi, igual que feia el seu indesitjable pare, oi? Doncs no podrà… No podrà!

En Harry palpava per terra buscant la vareta, però l’Snape va fer un encanteri que l’hi va llançar un tros enllà i la va fer desaparèixer en la foscor.

—Mati’m, doncs —va dir sense alè en Harry, que no sentia gens de por, sinó només ràbia i menyspreu—. Mati’m com l’ha mort a ell, covard…

—Prou!!! —va cridar l’Snape, i de cop va fer cara de boig, de forassenyat, com si patís tant com el gos que udolava i clapia atrapat a la casa en flames de darrere seu—. Deixi de dir-me covard!!!

I va fuetejar l’aire amb la vareta. En Harry va notar una mena de cop de tralla roent que li feria la cara i va caure violentament d’esquena a terra. Davant dels ulls van començar a ballar-li tot de taques de llum, i per un instant li va semblar que s’havia quedat sense aire, però de cop va sentir un esbatec d’ales sobre seu i una forma molt gran va eclipsar les estrelles: era en Becbrau, que s’havia abalançat sobre l’Snape, el qual va recular fent tentines a causa de les urpes esmolades com ganivets amb què l’escometia. En el moment que s’incorporava, amb el cap trontollant-li encara de l’última patacada contra terra, en Harry va veure l’Snape corrent tan de pressa com les cames l’hi permetien, amb aquella gran bèstia esbategant d’ales darrere seu i xisclant d’una manera que en Harry no l’havia sentit xisclar mai…

En Harry va acabar posant-se dret i va començar a buscar la vareta amb pas vacil·lant, comptant poder tornar a empaitar-lo encara; però, mentre palpejava l’herba amb els dits, descartant tot el que no eren més que branquillons, va comprendre que no hi seria a temps. I, efectivament, quan per fi va haver localitzat la vareta i es va girar, va descobrir l’hipogrif tot sol sobrevolant el reixat, cosa que volia dir que l’Snape havia aconseguit desaparetre a la ratlla mateix del recinte de Hogwarts.

—Hagrid —va murmurar en Harry, atordit encara, mirant al seu voltant—. Hagrid!!!

Mentre es dirigia a empentes i rodolons cap a la casa incendiada, una silueta gegantina va sorgir d’entre les flames carregant l’Ullal a l’esquena. Amb una exclamació d’alleujament, en Harry va caure de genolls; tremolava tot ell, tot el cos li feia mal i respirar li provocava unes fiblades terribles.

—Harry, com te trobes? Estàs bé? Va; Harry, digue’m alguna cosa…

En Hagrid tenia la seva cara grossa i peluda inclinada sobre en Harry, tapant-li les estrelles. En Harry va sentir olor de fusta cremada i de pèl de gos socarrimat. Va allargar una mà, i va notar, alleujat, el cos tebi i viu de l’Ullal tremolant al costat seu.

—Estic bé, estic bé —va dir en Harry, respirant fondo—. I tu?

—També, només faltaria… A mi no se’m treu de la circulació aixins com aixins.

En Hagrid va passar els braços per sota les aixelles d’en Harry i el va aixecar amb tanta força que en Harry va notar que els peus li perdien un moment el contacte amb el terra abans que en Hagrid el deixés dret. Va veure que a en Hagrid li regalimava sang d’una galta, d’un tall fondo que tenia sota l’ull, que se li inflava a marxes forçades.

—Hauríem de sufocar l’incendi —va dir en Harry—; la fórmula màgica és aquamenti…

—Em sonava que era una cosa aixins —va murmurar en Hagrid, i va aixecar el seu para-sol rosa estampat, que fumava, i va dir—: Aquamenti!

De la punta del para-sol va sortir un raig d’aigua. En Harry va aixecar la mà amb què tenia agafada la vareta, que es va notar pesant com el plom, i també va murmurar «Aquamenti»; i junts van anar ruixant la casa fins que l’última flama es va haver extingit.

—No ha passat res greu —va dir en Hagrid en to animat, contemplant les ruïnes fumoses—. No és pas una cosa que en Dumbledore no pugui arreglar…

De sentir aquell nom, a en Harry va venir-li una punyida al cor. Enmig del silenci i la quietud de la nit, l’horror el va envair.

—Hagrid…

—Els he sentit venir mentre embenava la pota a un parell de ballestrincs —va dir en Hagrid amb tristesa, sense apartar els ulls de la cabanya destruïda—. Deuen haver quedat reduïts a cendra, pobrissons…

—Hagrid…

—Què ha passat, Harry, per cert? He vist aquells cavallers de la mort sortint corrents del castell, i l’Snape amb ells; què coi hi feia? Cap on se n’ha anat? Que els empaitava?

—L’Snape… —En Harry es va escurar la gola, perquè la tenia seca d’angoixa i del fum—. Hagrid, l’Snape ha assassinat…

—Que ha assassinat? —va dir en Hagrid, alçant la veu i abaixant la vista cap a en Harry—. Que l’Snape ha assassinat algú? Què t’empatolles, Harry?

—En Dumbledore —va dir en Harry—. L’Snape ha assassinat… en Dumbledore.

En Hagrid se’l va quedar mirant, amb una expressió atònita a la mica de cara que se li veia, sense entendre res.

—En Dumbledore què, Harry?

—És mort. L’Snape l’ha mort…

—No diguis ximpleries —va dir en Hagrid en to brusc—. Que l’Snape ha mort en Dumbledore? Quina bestiesa, Harry. Per què ho dius?

—Perquè ho he vist.

—No m’ho crec.

—Et dic que ho he vist, Hagrid.

En Hagrid va remenar el cap. Feia cara d’incredulitat i de llàstima, i en Harry es va imaginar que en Hagrid es pensava que havia rebut algun cop al cap i que estava despistat, o potser sota els efectes secundaris d’algun sortilegi…

—El que deu haver passat és que en Dumbledore deu haver dit a l’Snape que se’n vagi amb els cavallers de la mort —va dir en Hagrid, encara ple de confiança—. Es deu fer passar per un d’ells. Va, que t’acompanyo fins a l’escola. Som-hi, Harry…

En Harry no va intentar portar-li la contrària ni explicar-li res. Continuava tremolant incontrolablement. En Hagrid no trigaria a saber-ho; massa poc, trigaria a saber-ho… Mentre encaminaven els seus passos cap al castell, en Harry va veure que moltes de les finestres s’havien encès; i es va imaginar vivament les escenes que hi devia haver a dintre, amb els alumnes passant d’una sala a una altra explicant-se que els cavallers de la mort havien entrat, que la marca de les forces del mal brillava sobre Hogwarts i que per tant es devia haver mort algú…

La doble porta de roure de l’entrada continuava oberta, i inundava de llum l’avinguda i els prats. Lentament, amb aire indecís, arrossegant els peus, tot de gent amb bata baixava l’escala, buscant nerviosament amb la mirada algun rastre dels cavallers de la mort que havien desaparegut en la foscor de la nit. En Harry, en canvi, tenia els ulls clavats a la base de la torre més alta. Li va semblar distingir una forma fosca i boteruda estesa a l’herba, encara que era massa lluny per veure res. Mentre observava en silenci el lloc on creia que hi havia d’haver el cos d’en Dumbledore, però, va veure que uns quants alumnes s’hi començaven a atansar.

—Què miren? —va dir en Hagrid quan ell i en Harry arribaven davant del castell, amb l’Ullal estalonant-los—. Què és allò que hi ha estès a l’herba? —va afegir en Hagrid de sobte dirigint-se cap a la base de la torre d’Astronomia, on s’havia aplegat tota una colla—. Ho veus, Harry, al peu mateix de la torre? Just a sota de la marca… Ospa; no deuen pas haver tirat ningú des de dalt…

En Hagrid va quedar callat, perquè el que pensava era massa esgarrifós per ser expressat amb paraules. En Harry va seguir-lo, notant-se adolorits els llocs de la cara i les cames on havia rebut maleficis al llarg de l’última mitja hora, però amb un sentiment de distància, com si fos algú de vora seu qui els sofrís. L’única cosa real i indefugible que sentia dintre seu era aquella opressió insuportable al pit…

Ell i en Hagrid es van obrir pas entre l’altra gent, com en somnis, entre murmuris, fins al davant de tot, on els atordits alumnes i professors havien deixat un forat.

En Harry va sentir el gemec de dolor i d’estupor d’en Hagrid, però no es va aturar; va continuar avançant a poc a poc fins que va arribar al lloc on hi havia en Dumbledore estès, i s’hi va agenollar al costat.

En Harry sabia que no hi havia res a fer des del moment que el sortilegi de la immobilització total del cos que en Dumbledore li havia fet havia deixat d’obrar sobre seu, perquè una cosa així només passava si el qui havia llançat el sortilegi era mort; però tot i així no estava preparat per veure’l allà, estenallat a terra, rebentat: el bruixot més gran que en Harry havia conegut i coneixeria mai.

En Dumbledore tenia els ulls tancats; si no hagués sigut per l’angle estrany en què tenia cames i braços, hauria semblat que dormia. En Harry va allargar la mà, va posar-li bé les ulleres de muntura de mitja lluna sobre el nas aguilenc i li va eixugar amb la màniga un regalim de sang que li baixava de la boca. Tot seguit es va quedar mirant aquella cara vella i sàvia, esforçant-se per pair aquella veritat esgarrifosa i incomprensible: que en Dumbledore no li tornaria a adreçar mai més la paraula, que mai més el podria tornar a ajudar…

La gent de darrere en Harry continuava murmurant. Després del que li va semblar molta estona, en Harry es va adonar que estava agenollat sobre un objecte dur, i va mirar a terra.

El medalló de què havien aconseguit apoderar-se feia ja qui sap quantes hores havia saltat de la butxaca d’en Dumbledore. S’havia obert, potser a causa de la força amb què havia picat contra terra. I, tot i no poder sentir-se més trasbalsat i horroritzat i trist de com se sentia, en Harry va tenir, en el moment d’agafar-lo, un mal pressentiment…

Va donar la volta al medalló. No era tan gran com el medalló que recordava haver vist al pensiu, ni hi havia cap marca, ni tampoc cap rastre de la essa adornada que figurava que era la insígnia de Slytherin. A més a més, a dintre només hi havia un tros de pergamí doblegat, encabit al lloc on hauria correspost que hi hagués un retrat.

Maquinalment, sense tenir consciència del que feia, en Harry va treure el fragment de pergamí, el va desplegar i va llegir, a la claror de la multitud de varetes que tothom havia anat encenent darrere seu:

Al Senyor de les Forces del Mal:

Sé que m’hauré mort molt abans que llegiu això, però vull que sapigueu que vaig ser jo qui va descobrir el vostre secret.

He robat l’horricreu autèntic i penso destruir-lo tan aviat com pugui.

Afronto la mort amb l’esperança que, quan trobeu un rival digne, sigueu novament mortal.

R. A. B.



En Harry no entenia què volia dir aquell missatge, ni li interessava. Només tenia importància una cosa: allò no era un horricreu. En Dumbledore havia perdut el vigor prenent-se aquell beuratge terrible, i no havia servit per a res. En Harry va rebregar el pergamí dintre el puny i els ulls se li van negar de llàgrimes al mateix temps que l’Ullal es posava a udolar darrere seu.





29. El plany del Fènix


—Vine, Harry…

—No vull.

—No et pots quedar aquí, Harry… Va, vine…

—No vull.

No volia anar-se’n del costat d’en Dumbledore; no volia anar enlloc. Va notar que la mà que en Hagrid li havia posat a l’espatlla tremolava. De cop una altra veu va dir:

—Vine, Harry.

Una mà molt més càlida i molt més petita li va estrènyer la seva i el va estirar amunt. Va deixar-se aixecar sense pensar-hi. Fins que no s’obria pas novament entre la gent com un autòmat no es va adonar, gràcies a la vaga olor de flors que surava a l’aire, que qui el menava de tornada al castell era la Ginny. L’eixordaven tot de murmuris incomprensibles, i sanglots i crits i laments que perforaven la nit, però ell i la Ginny van continuar caminant, van pujar les escales i van entrar al vestíbul. Fora de la visual li ballaven una infinitat de cares, de gent que el mirava, que xiuxiuejava intrigada; i els robins de Gryffindor li van fer pampallugues des de terra en el moment d’encaminar-se amb la Ginny cap a l’escalinata de marbre.

—Anem a la infermeria —va dir la Ginny.

—No tinc mal enlloc —va dir en Harry.

—Són ordres de la professora McGonagall —va dir la Ginny—. Hi és tothom: en Ron, l’Hermione, en Llopin i tothom…

A en Harry fi va tornar a fer un salt el cor, perquè fins aleshores li havien fugit del cap els cossos inerts que havia vist feia una estona.

—Ginny, qui més s’ha mort?

—Cap altre dels nostres, no pateixis.

—Però i la marca de les forces del mal? En Malfoy ha dit que havia passat per sobre d’un cos…

—Ha passat per sobre d’en Bill, però no té res gaire greu; és viu.

El to de veu amb què ho va dir, però, va fer mala espina a en Harry.

—M’ho dius de debò?

—És clar que t’ho dic de debò… Està… està bastant masegat, però se’n sortirà. L’ha atacat l’Esquenagrisa. La senyora Pomfrey diu que no… que no tornarà a ser el mateix… —A la Ginny li va tremolar una mica la veu—. Encara no sabem quines seqüeles pot tenir… Com que l’Esquenagrisa és un home llop, però no s’hi transforma sempre…

—I els altres… els altres cossos que hi havia estesos per terra?

—En Neville és a la infermeria, però la senyora Pomfrey creu que es refarà del tot, i el professor Flitwick ha rebut un bon cop, però està bé, només una mica atordit. Ha volgut anar a vigilar els alumnes de Ravenclaw tant sí com no. I hi ha un cavaller de la mort que s’hi ha quedat, perquè l’ha tocat un malefici de la mort dels que aquell ros tan gros llançava a tort i a dret… Harry, em sembla que si no arriba a ser per la teva poció de Fèlix Felicis ens haurien mort a tots, però tots els sortilegis ens passaven fregant…

Havien arribat a la infermeria. En el moment d’empènyer la doble porta, en Harry va veure en Neville, profundament adormit, en un dels primers llits. En Ron, l’Hermione, la Luna, la Nimfadora i en Llopin feien rotllana al voltant d’un llit de l’altre extrem de la sala. El grinyol de les portes els va fer aixecar el cap. L’Hermione va córrer cap a en Harry i s’hi va abraçar; en Llopin també s’hi va acostar, amb expressió d’inquietud.

—Com te trobes, Harry?

—Bé… Com està en Bill?

Ningú va dir res. En Harry va mirar per sobre de l’espatlla de l’Hermione i va veure una cara irreconeixible sobre el coixí del llit d’en Bill, tan plena d’esgarrapades i de talls que feia angúnia. La senyora Pomfrey li untava les ferides amb un ungüent verd d’una olor molt acre. En Harry va recordar la facilitat amb què l’Snape havia guarit les ferides que el Les beceroles del bon encantador havia infligit a en Malfoy.

—No les hi podria curar amb alguna mena d’encantament? —va demanar a la infermera en cap.

—No hi ha cap encantament que serveixi, amb aquestes —va dir la senyora Pomfrey—. He provat tot el que conec, però per a les mossegades d’home llop no hi ha cura.

—Però no l’ha mossegat en lluna plena —va dir en Ron, que mirava la cara del seu germà com si pel simple fet de tenir-hi la vista clavada s’hagués de curar—. L’Esquenagrisa no estava transformat, o sigui que no crec que en Bill es torni…

I va mirar en Llopin amb expressió d’incertesa.

—No, jo tampoc crec que en Bill es converteixi en home llop —va dir en Llopin—. Però pot ser que n’hi quedi alguna seqüela. Aquestes ferides són reconsagrades; no s’acaben de tancar mai del tot, i… i pot ser que més endavant a en Bill li aparegui alguna característica de llop.

—Segur que en Dumbledore coneix alguna cosa que hi va bé —va dir en Ron—. On és? En Bill ha combatut contra aquests sonats obeint ordres d’en Dumbledore… En Dumbledore l’ha d’ajudar; no el pot deixar en aquest estat…

—Ron… En Dumbledore és mort —va dir la Ginny.

—No pot ser! —En Llopin va mirar primer la Ginny i tot seguit en Harry, fora de si, com si desitjar el contrari pogués deixar sense efecte l’anunci de la Ginny; però, quan va veure que en Harry no el desmentia, es va desplomar a la cadira de vora el llit d’en Bill, tapant-se la cara amb les mans. Era la primera vegada que en Harry veia en Llopin perdent el domini de si mateix. Va tenir la sensació d’envair una esfera privada, íntima, i va girar-se. La seva mirada va coincidir amb la d’en Ron, a qui va confirmar amb els ulls el que la Ginny acabava de dir.

—Com s’ha mort? —va demanar la Nimfadora amb un fil de veu—. Com ha sigut?

—L’ha assassinat l’Snape —va dir en Harry—. Jo hi era, i ho he vist. Hem tornat de dret a la torre d’Astronomia perquè hi havia la marca a sobre mateix… En Dumbledore es trobava malament, estava molt feble, però em fa l’efecte que s’ha adonat que era una trampa quan hem sentit trepig de peus pujant l’escala. M’ha immobilitzat, i no he pogut fer res. Era sota la capa que fa invisible… I aleshores en Malfoy ha aparegut per la porta i l’ha desarmat…

L’Hermione es va acostar totes dues mans a la boca, i en Ron va remugar. A la Luna li tremolaven els llavis.

—Han arribat més cavallers de la mort, i després l’Snape; i ha sigut l’Snape qui l’ha mort… amb l’Obitus per subitum. —En Harry no va poder continuar.

La senyora Pomfrey va desfer-se en llàgrimes. Ningú li va fer cas tret de la Ginny, que va dir en veu baixa:

—No faci soroll! Escolti!

La senyora Pomfrey es va empassar saliva i es va tapar la boca amb els dits, fent uns ulls com unes taronges. Enmig de la foscor, un fènix cantava d’una manera que en Harry no havia sentit mai: un plany esqueixat, d’una bellesa esfereïdora. I en Harry va sentir, tal com altres vegades li havia passat amb el cant del fènix, que la música li venia de dintre seu mateix, no pas de fora: era la seva pròpia aflicció, que es convertia per art de màgia en aquell cant que ressonava prats enllà i travessava els finestrals del castell.

No hauria sabut dir quanta estona es van passar escoltant, ni per què sentir aquell plany del propi dol semblava alleujar-los el dolor, però a tots els va fer l’efecte que havia transcorregut un lapse de temps considerable quan la doble porta de la infermeria es va tornar a obrir i va entrar a la sala la professora McGonagall. Com tots els altres, exhibia uns quants senyals del combat de poc abans: tenia esgarrapades a la cara, i la túnica tota estripada.

—La Molly i l’Arthur ja vénen cap aquí —va dir, i l’encís d’aquell cant es va trencar. Tots es van eixorivir, com si sortissin d’un somieig, i van tornar a dirigir els ulls cap a en Bill, o bé es van fregar els ulls o van sacsejar el cap—. Harry, què ha passat? Segons en Hagrid, eres amb en Dumbledore quan ha… quan ha passat tot. Diu que el professor Snape estava confabulat amb els…

—L’Snape ha mort en Dumbledore —va dir en Harry.

La professora McGonagall es va quedar un moment mirant-se’l, i durant un instant va semblar que perdia l’equilibri; la senyora Pomfrey, que semblava haver-se sobreposat, va córrer cap a ella i va fer aparèixer del no-res una cadira que va col·locar sota la professora.

—L’Snape… —va repetir la professora McGonagall amb veu feble, deixant-se caure a la cadira—. Tots dubtàvem d’ell… però el professor Dumbledore hi confiava; sempre hi va confiar… L’Snape; no me’n sé avenir…

—L’Snape és un expert en oclumència —va dir en Llopin, amb una veu inusualment ronca—. Això ho hem sabut tots des de sempre.

—Però en Dumbledore sempre ens va assegurar que el teníem al nostre costat! —va dir la Nimfadora amb un fil de veu—. Sempre havia pensat que en Dumbledore devia saber alguna cosa de l’Snape que nosaltres desconeixíem…

—Sempre havia deixat entendre que tenia motius fonamentats per confiar en l’Snape —va murmurar la professora McGonagall mentre s’eixugava les comissures enllagrimades dels ulls amb un mocador de quadres escocesos—. És clar que, amb el passat que tenia l’Snape, era normal que no les tinguéssim totes… Però el professor Dumbledore m’havia assegurat que el penediment de l’Snape era del tot sincer… No suportava que ningú parlés malament d’ell!

—M’encantaria saber què li devia dir l’Snape per entabanar-lo —va dir la Nimfadora.

—Jo ho sé —va dir en Harry, i tots es van tombar per mirar-lo—. L’Snape va donar a en Voldemort la informació que el va induir a matar el meu pare i la meva mare. Després l’Snape va dir a en Dumbledore que no s’havia adonat del que feia, que es penedia d’haver-ho fet i que li sabia molt greu que els meus pares fossin morts.

—I en Dumbledore s’ho va creure? —va dir en Llopin amb incredulitat—. En Dumbledore es va creure que a l’Snape li sabia greu que en James s’hagués mort? L’Snape l’odiava, en James…

—I tampoc apreciava gaire la meva mare, precisament —va dir en Harry—, perquè era de família muggle… «Sang de fang», li deia…

Cap dels presents va demanar a en Harry com era que sabia allò. Tots estaven massa trasbalsats, massa concentrats a pair la monstruosa veritat del que havia succeït.

—Jo en tinc tota la culpa —va dir de sobte la professora McGonagall, amb expressió trastornada, sense parar de retòrcer el mocador amb totes dues mans—; tota la culpa. Aquest vespre he fet anar en Filius a buscar l’Snape, i l’hi he fet anar perquè li digués que ens vingués a ajudar! Si no hagués avisat l’Snape del que passava, no s’hauria confabulat amb els cavallers de la mort. No crec que sabés que eren aquí, abans que en Filius l’hi digués; no crec que ho sabés, que venien.

—Tu no n’has tingut la culpa, Minerva —va dir en Llopin amb convicció—. Necessitàvem ajuda, i tots ens hem animat quan hem sabut que l’Snape se’ns afegiria…

—Així, quan ha arribat on combatíeu, s’ha unit als cavallers de la mort? —va demanar en Harry, que volia estar al corrent de tots els actes de duplicitat i d’infàmia de l’Snape, posseït per la febre d’arreplegar més raons encara per odiar-lo, per prendre venjança.

—No sé ben bé com ha anat —va dir la professora McGonagall amb aire absent—. Tot és molt confús… El professor Dumbledore ens ha dit que s’absentaria unes quantes hores de l’escola i que volia que patrulléssim pels corredors per si de cas… Se’ns afegirien en Remus, en Bill i la Nimfadora… I hem començat a fer la ronda. Tot semblava tranquil. Tots els passatges secrets que condueixen fora de l’escola eren tancats. Sabíem que no s’hi podia esmunyir ningú. Hi havia encanteris molt potents a tots els accessos al castell. Encara ara no sé per on poden haver entrat els cavallers de la mort…

—Jo sí que ho sé —va dir en Harry; i va parlar-los, breument, dels dos armaris volatilitzadors i de la comunicació màgica que establien—. És a dir, que han entrat per la Sala de la Necessitat.

En contra de la seva voluntat, va llançar una mirada primer a en Ron i tot seguit a l’Hermione, que feien tots dos molta cara de compungits.

—L’he pifiat, Harry —va dir en Ron amb ulls tristos—. Hem fet tal com ens has dit: hem mirat el mapa de magatotis, i, com que no hi vèiem en Malfoy, hem pensat que devia ser a la Sala de la Necessitat, i la Ginny, en Neville i jo ens hi hem anat a apostar al davant… però en Malfoy se’ns ha escapat.

—Ha sortit cosa d’una hora després que ens hi apostéssim —va dir la Ginny—. Anava sol, i portava aquell braç arrugat tan esgarrifós…

—La mà de la Glòria —va dir en Ron—, que dóna llum només a qui la porta; te’n recordes?

—El fet és —va continuar la Ginny— que devia voler comprovar que els cavallers de la mort tenien via lliure per entrar a l’escola, perquè quan ens ha vist ha tirat una cosa enlaire i tot ha quedat negre com la gola del llop…

—Tenebres instantànies del Perú en pols —va dir en Ron amb rancúnia—, d’en Fred i en George. Els hauré de demanar quatre coses sobre la mena de clientela a qui venen gènere.

—Ho hem provat tot: Lumos, Incendo… —va dir la Ginny—. Però no hi havia res que penetrés aquella foscor. Al final, el que hem fet ha sigut tornar a sortir del corredor a les palpentes, i aleshores hem sentit que tot de gent ens passava pel costat corrents. Segur que en Malfoy hi veia gràcies a aquella mà, i que guiava els altres, però nosaltres no ens hem atrevit a llançar cap malefici per por que ens toquéssim entre nosaltres, i quan hem arribat al primer corredor il·luminat ja s’havien fet fonedissos.

—Per sort —va dir en Llopin amb veu enrogallada—, en Ron, la Ginny i en Neville ens han vingut a trobar de seguida per explicar-nos el que havia passat. Hem localitzat els cavallers de la mort al cap de no gaire, mentre es dirigien cap a la torre d’Astronomia. En Malfoy no es devia esperar que fóssim tanta gent vigilant; el fet és que se li havia acabat la provisió de tenebres en pols. Hem entaulat combat, els hem dispersat i hem començat a empaitar-los. Un, en Gibbon, s’ha escapolit i ha enfilat escales de la torre amunt…

—Per posar-hi la marca? —va demanar en Harry.

—Segurament; devien haver quedat entesos així abans de sortir de la Sala de la Necessitat —va dir en Llopin—. Però no crec que a en Gibbon li fes gaire gràcia quedar-se sol esperant en Dumbledore, perquè ha tornat a baixar de seguida per reprendre la lluita; i aleshores l’ha tocat un malefici de la mort que a mi m’ha passat fregant.

—Així, si en Ron vigilava la Sala de la Necessitat amb la Ginny i en Neville —va dir en Harry, tombant-se cap a l’Hermione—, tu devies ser…

—Davant del despatx de l’Snape, sí —va dir amb un fil de veu l’Hermione, amb els ulls plorosos—, amb la Luna. Ens hi hem estat una eternitat sense que passés res… No sabíem què passava a dalt, perquè en Ron s’havia emportat el mapa de magatotis… No ha sigut fins cap a mitjanit que el professor Flitwick ha baixat corrents a les masmorres, dient a crits que hi havia cavallers de la mort al castell. Em sembla que ni tan sols s’ha adonat que la Luna i jo hi érem, perquè ha irromput directament al despatx de l’Snape i hem sentit que li deia que havia de pujar a dalt amb ell per donar un cop de mà, i aleshores hem sentit un cop sord i l’Snape ha sortit a corre-cuita del despatx i ens ha vist i… i…

—Què? —va instar-la a acabar en Harry.

—Que burra que he sigut, Harry! —va dir l’Hermione amb un sospir agut—. L’Snape ens ha dit que el professor Flitwick s’havia desmaiat i que entréssim al despatx a tenir-ne cura mentre ell… mentre ell anava a ajudar a combatre els cavallers de la mort…

Va tapar-se la cara, avergonyida, i va continuar parlant amb les mans sobre la boca, amb veu esmorteïda.

—Hem entrat al despatx per mirar si podíem ajudar el professor Flitwick i l’hem trobat inconscient a terra… Ai, ara ho veig tan clar! L’Snape deu haver estabornit el professor Flitwick; però no hi hem caigut, Harry, no hi hem caigut i l’hem deixat escapar-se!

—No en tens cap culpa —va dir en Llopin amb fermesa—. Hermione, si no haguéssiu obeït l’Snape i no l’haguéssiu deixat anar-se’n, segurament us hauria mort tant a tu com a la Luna.

—Així doncs, l’Snape ha anat cap amunt —va dir en Harry, imaginant-se l’escena de l’Snape pujant corrents l’escalinata de marbre, amb la seva indumentària negra voleiant-li enrere com de costum i traient la vareta de sota la capa mentre pujava— i ha trobat el lloc on tots plegats combatíeu…

—Estàvem en un mal pas, teníem les de perdre —va dir la Nimfadora amb un fil de veu—. En Gibbon havia caigut, però els altres cavallers de la mort semblaven disposats a lluitar fins al final. En Neville l’havien tocat, i en Bill havia rebut l’atac de l’Esquenagrisa… Estàvem a les fosques, i sortien maleficis disparats de tot arreu… En Malfoy fill havia desaparegut; es deu haver esquitllat i deu haver pujat per les escales cap a la torre… De cop uns quants dels seus han sortit corrents darrere; i un ha bloquejat l’escala des de dalt amb no sé quin malefici… En Neville s’hi ha llançat, i ha sortit projectat enlaire…

—No l’hem pogut travessar —va dir en Ron—; i aquell cavaller de la mort voluminós vinga llançar sortilegis a tort i a dret, que rebotaven a les parets i no ens encertaven per miracle…

—I de cop ha aparegut l’Snape —va dir la Nimfadora—, i tot seguit ha desaparegut…

—Jo he vist que corria cap a nosaltres, però aleshores aquell cavaller de la mort corpulent m’ha estat a punt de tocar i m’he ajupit i no he vist què més passava —va dir la Ginny.

—Jo l’he vist travessar corrents la barrera alçada pel malefici com si la barrera no hi fos —va dir en Llopin—. He volgut seguir-lo, però he sortit rebotat igual que en Neville…

—Devia saber un encantament que nosaltres desconeixíem —va dir en veu baixa la professora McGonagall—. Al capdavall… era el professor de Defensa contra les Forces del Mal… El que a mi m’ha passat pel cap és que tenia pressa per atrapar els cavallers de la mort que s’havien escapolit escales de la torre amunt…

—I era així mateix —va dir en Harry, sulfurat—, però per ajudar-los, no per aturar-los… I segur que s’havia de tenir una marca de les forces del mal per travessar aquesta barrera… I què ha passat quan ha tornat a baixar?

—Doncs resulta que el cavaller de la mort corpulent acabava de llançar un sortilegi que ha fet que s’esfondrés mig sostre i que de passada ha anul·lat el malefici que bloquejava les escales —va dir en Llopin—. Hi hem corregut tots (tots els que encara podíem córrer, vaja), i aleshores l’Snape i el nano han sorgit d’enmig de la polseguera… I és clar, cap de nosaltres els ha atacat…

—Ens hem limitat a deixar-los passar —va dir la Nimfadora amb veu cavernosa—, perquè ens pensàvem que els cavallers de la mort els venien al darrere; i, al cap d’un moment, han aparegut una altra vegada els altres cavallers de la mort i l’Esquenagrisa i hem tornat a entaular combat… He sentit que l’Snape cridava alguna cosa, però no he entès què…

—Ha cridat «Ja està» —va dir en Harry—. Ja havia fet el que havia de fer.

Van quedar tots callats. El plany d’en Fawkes continuava ressonant a fora, enmig de la foscor, prats enllà. Mentre el seu cant omplia l’aire, pel cap d’en Harry van passar tot de pensaments importuns i desagradables… Devien haver retirat ja el cos d’en Dumbledore del peu de la torre? Què en farien? On el deixarien? Va tancar els punys amb força dintre les butxaques. Va notar-se, contra les articulacions dels dits de la mà dreta, la forma petita i freda del fals horricreu.

La doble porta de la infermeria es va obrir d’una revolada, i tots van fer un bot. Eren el senyor i la senyora Weasley, que van afanyar-se a travessar la sala. Darrere venia la Fleur, guapa com sempre però amb una expressió d’horror a la cara.

—Molly… Arthur… —va dir la professora McGonagall, aixecant-se d’un salt i sortint a rebre’ls—. Quin greu…

—Bill… —va dir amb un fil de veu la senyora Weasley, que va deixar la professora McGonagall de banda quan va veure la cara desfigurada del seu fill—. Ai, Bill!

En Llopin i la Nimfadora s’havien afanyat a aixecar-se i es van enretirar perquè el senyor i la senyora Weasley es poguessin acostar més al llit. La senyora Weasley es va inclinar sobre el seu fill i va fer-li un petó al front ensangonat.

—Així diu que l’ha atacat l’Esquenagrisa, però sense haver-se transformat? —va demanar el senyor Weasley a la professora McGonagall, trasbalsat—. I això què comporta? Què li passarà, a en Bill?

—Encara no ho sabem —va dir la professora McGonagall, mirant impotent en Llopin.

—Segurament li quedarà alguna seqüela, Arthur —va dir en Llopin—. És un cas inhabitual, segurament únic… No sabem quin comportament tindrà quan es desperti…

La senyora Weasley va agafar l’ungüent pudent de les mans de la senyora Pomfrey i va començar a untar les ferides d’en Bill.

—I en Dumbledore… —va dir el senyor Weasley—. Minerva, és veritat que… que s’ha…?

En el moment que la professora McGonagall assentia amb el cap, en Harry va notar que la Ginny se li posava al costat, i la va mirar. Va veure que observava amb atenció la Fleur, que tenia els ulls clavats en en Bill amb expressió greu.

—Hem perdut en Dumbledore —va dir el senyor Weasley amb un fil de veu, però la senyora Weasley només tenia ulls per al seu fill gran; va posar-se a sanglotar, i les llàgrimes li queien sobre la cara destrossada d’en Bill.

—Que quedi com hagi de quedar; l’aspecte físic no és el més important… Però era un nano tan guapo… Sempre va ser molt guapo… I… estava a punt de casar-se!

—Què fol dir amb això? —va saltar la Fleur, alçant la veu—. Què fol dir, que estafa a punt de casag-se?

La senyora Weasley va aixecar la cara banyada de llàgrimes, sobtada.

—No, només que…

—Que cgueu que aga en Bill ja no es foldgà casar amb mi? —va demanar la Fleur—. Cgueu que, peg culpa d’aquestes mossegades, ja no m’estimagà?

—No, no volia dir això…

—Pegquè segur que foldgà! —va dir la Fleur, posant-se ben dreta i tirant-se enrere la cabellera rossa—. Es necessita més que un simple home llop, peg aconseguir que en Bill em deixi d’estimar!

—M’ho crec, m’ho crec —va dir la senyora Weasley—; però pensava que potser, tal com ha… tal com ha quedat…

—Ha pensat que jo ja no foldguia casag-m’hi? O potser és que ho desitja? —va dir la Fleur, amb els forats del nas dilatats de ràbia—. M’és igual, quina caga faci! La meva bellesa val peg tots dos, tgobo jo! I totes aquestes feguides, el que fan és mostgar el falog del meu maguit! I ja me’n cuido jo, de fer això! —va afegir amb violència, i va apartar la senyora Weasley i li va arrencar l’ungüent de les mans.

La senyora Weasley va topar contra el seu marit i es va quedar mirant com la Fleur eixugava les ferides d’en Bill amb una expressió molt estranya a la cara. Ningú va obrir la boca. En Harry no gosava moure’s; com tots els altres presents, esperava que la senyora Weasley esclatés.

—La Muriel, una tia àvia que tenim —va acabar dient la senyora Weasley, després d’un llarg silenci—, té una diadema molt bonica, feta per gòblins, que crec que accediria a deixar-te-la pel casament. Aprecia molt en Bill, i et lligaria amb el color dels cabells.

—Ggàcies —va dir la Fleur, tota tibada—. Estaguia molt bé.

I de cop (en Harry no va arribar a veure com va anar) totes dues dones estaven abraçades plorant. Absolutament desconcertat, pensant que allò era el món al revés, es va tombar, i va veure que en Ron feia tanta cara de sorpresa com ell, i que la Ginny i l’Hermione es miraven amb cara de no entendre res.

—Veus? —va dir una veu escanyada. La Nimfadora traspassava en Llopin amb la mirada—. Continua volent casar-s’hi, encara que l’hagin mossegat! No li fa res!

—És diferent —va dir en Llopin, movent amb prou feines els llavis i amb expressió tensa de cop i volta—. En Bill no es convertirà en un home llop de veritat. Són casos totalment…

—Però a mi tampoc em fa res, també tant se me’n dóna! —va dir la Nimfadora, agafant en Llopin per la pitrera de la túnica i sacsejant-lo—. T’ho he dit mil vegades…

I a en Harry se li va fer palès de cop i volta el significat del patronus de la Nimfadora i els seus cabells de color de gos com fuig, i el motiu pel qual havia corregut a buscar en Dumbledore de seguida que s’havia assabentat que l’Esquenagrisa havia atacat algú; no era d’en Sírius, al capdavall, de qui la Nimfadora estava enamorada…

—I jo t’he dit mil vegades —va dir en Llopin, amb la vista clavada a terra, resistint-se a mirar-la als ulls— que sóc massa gran per a tu, i massa pobre, i massa perillós…

—Sempre t’he dit que en aquesta qüestió has pres una actitud molt ridícula, Remus —va dir la senyora Weasley per sobre de l’espatlla de la Fleur mentre continuava picant-la afectuosament a l’esquena.

—No és gens ridícula —va saltar en Llopin—. La Nimfadora es mereix algú sa i jove.

—Però et vol a tu —va dir la senyora Weasley, amb una mitja rialla—. I ben mirat, Remus, els homes sans i joves poden deixar de ser-ho. —I va assenyalar amb tristesa el seu fill, que jeia entre tots dos.

—Ara no és… ara no és el moment de parlar-ne —va dir en Llopin, evitant les mirades de tothom—. En Dumbledore és mort…

—En Dumbledore és qui s’hauria alegrat més de tots de saber que hi ha una mica més d’amor al món —va dir la professora McGonagall en to eixut.

En aquell mateix moment va tornar-se a obrir la doble porta de la infermeria i va entrar en Hagrid, amb la mica de cara que la cabellera i la barba li deixaven al descobert botida i xopa de llàgrimes, sanglotant i amb un gran mocador estampat a la mà.

—Ja ho he fet, professora… —va dir amb veu escanyada—. Ja l’he mogut. La professora Coliflor ha fet anar els nois a dormir. El professor Flitwick s’ha anat a estirar, però diu que es trobarà bé en un tres i no res, i el professor Llagot diu que la Conselleria ja n’està al corrent.

—Gràcies, Hagrid —va dir la professora McGonagall, aixecant-se de cop i tombant-se per abraçar amb la mirada el grup que envoltava el llit d’en Bill—. Hauré de parlar amb els de la Conselleria quan arribin. Hagrid, tingues la bondat de dir als caps de residència (el professor Llagot representarà Slytherin) que es presentin al meu despatx immediatament. I t’agrairé que tu també hi siguis present.

En Hagrid va assentir amb un gest del cap, es va tombar i va sortir de la sala arrossegant els peus. La professora McGonagall va mirar en Harry.

—Abans de veure’ls a ells, m’agradaria tenir una petita conversa amb tu, Harry. Si tens la bondat d’acompanyar-me…

En Harry es va aixecar, va murmurar «Fins ara» a en Ron, l’Hermione i la Ginny, i va travessar la sala darrere la professora McGonagall. A fora, els corredors eren deserts, i l’únic so que se sentia era el cant llunyà del fènix. En Harry va trigar una mica a adonar-se que no es dirigien cap al despatx de la professora McGonagall, sinó cap al d’en Dumbledore, i una mica més a comprendre que, com que la professora McGonagall havia sigut directora suplent, ara devia ser la nova directora, i que per tant el despatx de darrere la gàrgola ara era el seu…

Van pujar en silenci per l’escala mòbil de cargol i van entrar al despatx circular del director. En Harry no hauria sabut dir què s’esperava trobar-hi: potser que estigués drapat de negre, o que fins i tot hi hagués en Dumbledore de cos present. En realitat, però, estava quasi exactament tal com en Dumbledore i ell l’havien deixat quan se n’havien anat junts unes quantes hores abans: els aparells de plata xiulant i emetent núvols de fum damunt de les seves respectives tauletes de potes primes, l’espasa de Gryffindor a la seva urna de vidre resplendint a la claror de la lluna, el barret que tria en una lleixa de darrere la taula. Però el barrastral d’en Fawkes era buit: continuava dient el seu plany als prats. I un nou retrat s’havia afegit a tota la rastellera de directores i directors difunts de Hogwarts… En Dumbledore dormia dintre d’un marc daurat, al pany de paret de darrere la taula, amb les ulleres de muntura de mitja lluna sobre el nas aguilenc, amb una expressió plàcida i serena.

Després de donar un cop d’ull al retrat, la professora McGonagall va fer un gest estrany, com si s’armés de valor, i va passar a l’altra banda de la taula, des d’on es va encarar a en Harry amb la cara seriosa i el front arrufat.

—Harry —va dir—, voldria que em diguessis què heu fet el professor Dumbledore i tu aquest vespre quan heu sortit de l’escola.

—No l’hi puc dir, professora —va dir en Harry. Era una pregunta que s’esperava, i tenia la resposta a punt. Havia sigut allà, en aquell mateix despatx, que en Dumbledore li havia dit que els assumptes de què tractaven a les seves classes només els podia confiar a en Ron i a l’Hermione.

—Podria ser important, Harry —va dir la professora McGonagall.

—Ho és —va dir en Harry—, i molt, però ell no volia que ho expliqués a ningú.

La professora McGonagall el va fulminar amb la mirada.

—Potter —va dir, i a en Harry no se li va escapar que tornava a tractar-lo amb formalitat—, tenint en compte que el professor Dumbledore és mort, m’imagino que s’adona que la situació ha canviat força…

—Jo no ho veig així —va dir en Harry, arronsant les espatlles—. El professor Dumbledore no em va dir en cap moment que deixés de seguir les seves ordres si es moria.

—Però…

—De totes maneres, hi ha una cosa que li convé saber abans que arribin els de la Conselleria: Madame Rosmerta està sota la influència d’un malefici imperatiu, i ha ajudat en Malfoy i els cavallers de la mort; així va ser com el collaret i l’aiguamel emmetzinat…

—La Rosmerta? —va dir la professora McGonagall amb incredulitat; però, abans que pogués continuar, es va sentir un truc a la porta i els professors Flitwick i Llagot i la professora Coliflor van irrompre al despatx seguits per en Hagrid, que continuava plorant a raig fet, amb tota la baluerna del cos estremida de pena.

—L’Snape! —va exclamar el professor Llagot, que semblava el més afectat, i que estava tot pàl·lid i suat—. L’Snape! Però si li havia fet de mestre! I jo que em pensava que el coneixia!

Abans que ningú li pogués respondre, però, va alçar-se una veu estrident procedent de la paret: un bruixot de cara esgrogueïda i cabells negres amb una mica de serrell acabava d’introduir-se a la seva tela buida.

—Minerva, el conseller acaba de desaparetre de la Conselleria i arribarà d’aquí a un moment.

—Gràcies, Everard —va dir la professora McGonagall, i es va tombar tot seguit cap als altres professors—. Abans que arribi, vull parlar amb vostès sobre el futur de Hogwarts —va dir precipitadament—. Personalment, no trobo convenient que l’escola obri el curs que ve. La mort del director en mans d’un dels nostres col·legues és una taca gravíssima en la història de Hogwarts. És una calamitat.

—Estic convençuda que en Dumbledore hauria volgut que l’escola no tanqués —va dir la professora Coliflor—. Opino que, ni que vulgui venir un sol alumne, l’escola hauria d’obrir per a aquest alumne.

—Però tindrem cap alumne després d’això que ha passat? —va dir el professor Llagot mentre s’eixugava el front suat amb un mocador de seda—. Els pares voldran quedar-se els fills a casa, i no els ho retrauré. Personalment, no crec que corrin més perill a Hogwarts que en un altre lloc, però no podem pretendre que les mares pensin el mateix. Voldran mantenir la família tota junta; és comprensible.

—Hi coincideixo plenament —va dir la professora McGonagall—. D’altra banda, no és veritat que en Dumbledore no es trobés mai davant d’una situació en què Hogwarts pogués haver de tancar. Quan la cambra secreta es va tornar a obrir, es va plantejar de tancar l’escola; i considero que l’assassinat del professor Dumbledore és un daltabaix molt més gran que el fet que el monstre de Slytherin visqués d’incògnit a les entranyes del castell…

—Haurem de consultar la junta de govern —va dir el professor Flitwick amb la seva veueta estrident; tenia una gran pelada al front, però a part d’això semblava haver sortit incòlume de la patacada que havia rebut al despatx de l’Snape—. Hem de seguir el procediment establert. No ens podem precipitar.

—Hagrid, encara no has dit res —va dir la professora McGonagall—. A tu què et sembla? Creus que Hogwarts hauria de continuar obert?

En Hagrid, que no havia parat de plorar en silenci tapant-se la cara amb el seu gran mocador estampat durant tota la conversa, va aixecar els ulls, envermellits i inflats, i va dir amb veu rogallosa:

—No sé què dir-li, professora… Això és una cosa que correspon de dicidir als caps de residència i a la directora…

—El professor Dumbledore sempre va apreciar les seves opinions —va dir la professora McGonagall amb dolçor—, i jo penso fer el mateix.

—Doncs jo em quedo —va dir en Hagrid, sense parar de vessar grans llàgrimes que li regalimaven cara avall i se li perdien entre el garbuix de la barba—. Aquí és casa meu; ha sigut casa meu des dels tretze anys. I, si hi ha nanos que volen que els hi faci classes, els en hi faré. Però… què vol que li digui… Hogwarts, sense en Dumbledore…

Va empassar-se saliva i es va tornar a ocultar darrere el mocador, i hi va haver un silenci.

—Molt bé —va dir la professora McGonagall, donant un cop d’ull a fora a través de la finestra per veure si arribava el conseller—; sent així, m’afegeixo a la proposta d’en Filius perquè consultem la junta de govern, que serà qui prendrà la decisió final.

»Pel que fa a enviar els alumnes cap a casa, valdrà més fer-ho com més aviat millor. Si convé, podríem fer venir el Hogwarts Express demà…

—I l’enterrament del professor Dumbledore? —va dir en Harry, obrint per fi la boca.

—Doncs… —va dir la professora McGonagall, en un to de veu no tan enèrgic, més vacil·lant—. Pel que sé, el seu desig era que l’enterressin aquí, a Hogwarts…

—I és el que es farà, no? —va dir en Harry amb passió.

—Si la Conselleria ho considera apropiat, sí —va dir la professora McGonagall—. Fins ara, no s’hi ha enterrat cap altre director o directora…

—Cap altre director o directora ha fet mai tant per aquesta escola —va remugar en Hagrid.

—Hogwarts hauria de ser l’últim sojorn d’en Dumbledore —va dir el professor Flitwick.

—Totalment d’acord —va dir la professora Coliflor.

—Si aquest fos el cas —va dir en Harry—, no hauria d’enviar els alumnes cap a casa fins que no s’hagi celebrat l’enterrament. Voldran dir-li…

L’última paraula li va quedar entravessada a la gola, però la professora Coliflor va acabar la frase per ell:

—… adéu.

—Sí senyor —va grinyolar el professor Flitwick—. Sí senyor! Els alumnes li retran homenatge; és com ha de ser. Ja trobarem la manera de fer-los anar cap a casa encabat.

—Secundo la proposta —va exclamar la professora Coliflor.

—Doncs jo… també —va dir el professor Llagot amb una veu plena de neguit, al mateix temps que en Hagrid deixava anar un sanglot escanyat d’assentiment.

—Ja el tenim aquí —va dir la professora McGonagall de cop i volta, mirant a fora—. El conseller… I, pel que sembla, ve amb una delegació…

—Puc anar-me’n, professora? —va saltar en Harry.

Aquella nit no tenia gens de ganes de veure en Rufus Scrimgeour, i encara menys que l’interrogués.

—Té el meu permís —va dir la professora McGonagall—; però afanyi’s…

La professora McGonagall va córrer cap a la porta i l’hi va aguantar oberta. En Harry va baixar corrents l’escala de cargol i va enfilar el corredor desert. S’havia descuidat la capa que fa invisible al capdamunt de la torre d’Astronomia, però tant era; pels corredors no hi havia ningú que el pogués veure passar, ni tan sols en Filch, la senyora Norris o en Peeves. No es va topar ningú fins que no va agafar el passadís que conduïa a la sala comuna de Gryffindor.

—És veritat? —va dir amb un fil de veu la Senyora Grassa quan en Harry se li va acostar—. És veritat que en Dumbledore… és mort?

—Sí —va dir en Harry.

La Senyora Grassa va proferir un gemec i, sense esperar la contrasenya, es va enretirar per deixar-lo passar.

Tal com en Harry s’imaginava, la sala comuna era plena a vessar. Quan va franquejar el forat del quadre es va fer un silenci general. Va veure en Dean i en Seamus asseguts a prop enmig d’un grup, cosa que volia dir que el dormitori devia ser buit o gairebé. Sense dir ni ase ni bèstia a ningú, sense mirar ningú als ulls, en Harry va travessar la sala i la porta que conduïa al dormitori dels nois.

Tal com tenia l’esperança que passés, en Ron l’esperava, vestit encara del tot, assegut al llit. En Harry es va asseure al seu costat i, durant un instant, van mirar-se i prou.

—Parlen de tancar l’escola —va dir en Harry.

—En Llopin ja ha dit que ho farien —va dir en Ron.

Hi va haver un silenci.

—Què? —va dir en Ron en veu molt baixa, com si sospités que les parets tenien orelles—. N’heu trobat un? N’heu agafat un… d’horricreu?

En Harry va sacsejar el cap. Tot el que havia passat a la vora d’aquell estany tenebrós semblava un malson de cop i volta. Havia passat de veritat, i tot just feia unes quantes hores?

—No l’heu pogut agafar? —va dir en Ron, amb la decepció pintada a la cara—. O és que no hi era?

—No, no hi era —va dir en Harry—. Algú se l’havia emportat abans i n’hi havia deixat un de fals.

—Algú se l’havia emportat?

Sense dir res, en Harry es va treure el medalló fals de la butxaca, el va obrir i el va allargar a en Ron. El relat de la seva aventura podia esperar; ara no tenia importància; res en tenia, aquella nit… Res tenia importància excepte aquell final: el final que havia tingut la seva sortida infructuosa, el final de la vida d’en Dumbledore…

—«R.A.B.» —va dir en Ron en veu baixa—. Qui era aquest?

—No ho sé —va dir en Harry, estirant-se al llit de panxa enlaire sense desvestir-se i mirant cap al sostre amb aire abstret. No sentia gens ni mica de curiositat per aquell R.A.B.; no creia que tornés a sentir mai més curiositat per res. Mentre estava estirat, de cop, es va adonar que a fora regnava el silenci. En Fawkes havia deixat de cantar.

I va tenir la certesa, sense saber com era que la tenia, que el fènix se n’havia anat, que havia deixat Hogwarts per sempre, de la mateixa manera que en Dumbledore havia deixat l’escola i havia deixat aquest món… i havia deixat en Harry.





30. La tomba blanca


Es van suspendre totes les classes i es van ajornar tots els exàmens. Uns quants pares d’alumnes es van afanyar a emportar-se els fills de Hogwarts al llarg dels dos dies següents: les bessones Patil se’n van anar abans de l’hora d’esmorzar de l’endemà de la mort d’en Dumbledore, i el pare d’en Zacharias Smith es va endur el fill del castell amb aire altiu. En Seamus Finnigan, en canvi, es va negar en rodó a tornar a casa amb la mare; van tenir una acalorada discussió al vestíbul que es va resoldre quan ella el va deixar quedar-se fins després de l’enterrament. La mare va tenir problemes per trobar allotjament a Hogsmeade, va explicar en Seamus a en Harry i a en Ron, perquè el poble s’havia omplert de bruixes i bruixots que volien donar l’últim comiat a en Dumbledore.

Els alumnes més joves es van esvalotar força, perquè era una cosa que no havien vist mai, quan un carruatge blau cel de les dimensions d’una casa, tirat per una dotzena de cavalls alats gegants, va arribar solcant el cel cap al tard, el dia de l’enterrament, i va aterrar al llindar del bosc. Des d’una finestra, en Harry va veure com una dona gegantina i molt bella de cabells negres i pell morena baixava els esglaons del carruatge i es tirava als braços d’en Hagrid, que l’esperava. Mentrestant, una delegació de funcionaris de la Conselleria, inclòs el conseller d’Afers Màgics en persona, rebia tracte d’honor al castell. En Harry feia tots els possibles per evitar tenir-hi relació, perquè sabia que, tard o d’hora, li tornarien a demanar que relatés l’última escapada des de Hogwarts que en Dumbledore havia portat a terme.

En Harry, en Ron, l’Hermione i la Ginny es passaven tota l’estona junts. Semblava que el bon temps es burlés d’ells; en Harry pensava en com s’ho haurien passat de bé si en Dumbledore no s’hagués mort, tots junts a les acaballes del curs, amb la Ginny havent acabat tots els exàmens i sense l’obligació de fer més treballs… I, una hora darrere l’altra, ajornava el moment de dir el que sabia que havia de dir, de fer el que sabia que tocava fer, perquè se li feia massa costa amunt renunciar a la seva font més gran de consol.

Anaven a la infermeria dues vegades al dia. A en Neville ja li havien donat l’alta, però en Bill continuava rebent les atencions de la senyora Pomfrey. Tenia les ferides igual de malament; de fet, en l’estat en què es trobava recordava molt l’Ull-foll Murri, tot i que, afortunadament, amb dos ulls i dues cames. Pel que feia a caràcter, en canvi, se’l veia com sempre. L’única cosa en què semblava haver canviat era en el fet que ara sentia una gran debilitat pels bistecs molt poc fets.

—… peg això li dic que té molta sogt de casag-se amb mi —deia la Fleur, contenta, mentre li estufava els coixins—, perquè els anglesos sempgue fan massa la cagn.

—Em fa l’efecte que hauré d’acabar acceptant que es casaran —va dir la Ginny amb un sospir aquell mateix vespre, més tard, mentre ella, en Harry, en Ron i l’Hermione seien a la vora de la finestra oberta, a la sala comuna, contemplant els prats a la claror del crepuscle.

—No és mala noia —va dir en Harry—. Llàstima que sigui lletja —va afanyar-se a afegir quan va veure que la Ginny aixecava les celles, cosa que va provocar una rialleta desganada de la Ginny.

—Mira; si la meva mare s’hi resigna, jo també.

—S’ha mort ningú més que coneguem? —va demanar en Ron a l’Hermione, que llegia amb atenció el Periòdic Profètic.

L’Hermione, sentint la veu engolada amb què ho deia, va fer una ganyota.

—No —va dir en to reprovador, plegant el diari—. Continuen buscant l’Snape, però no en troben cap rastre…

—És clar que no —va dir en Harry, que s’encenia cada vegada que sortia aquest tema—. No trobaran l’Snape fins que no trobin en Voldemort; i, si no l’han sabut trobar en tot aquest temps…

—Me’n vaig a dormir —va dir la Ginny, badallant—. No dormo bé des de… No sé des de quan, però em convé dormir una mica.

Va fer un petó a en Harry (en Ron va mirar ostensiblement cap a una altra banda), va dir bona nit a en Ron i a l’Hermione amb la mà i se’n va anar cap al dormitori de les noies. En el moment que la Ginny desapareixia darrere la porta, l’Hermione es va inclinar cap a en Harry amb una mirada molt característica seva.

—Harry, aquest matí he trobat una cosa a la biblioteca…

—D’en R.A.B.? —va dir en Harry, redreçant-se a la butaca.

No se sentia com altres vegades, emocionat, encuriosit, amb ganes d’arribar al fons del misteri; senzillament era conscient que la tasca de descobrir la veritat sobre l’horricreu autèntic s’havia de portar a terme abans de fer un pas més pel camí tenebrós i sinuós que tenia al davant, el camí que en Dumbledore i ell havien emprès junts, i que ara sabia que hauria de recórrer tot sol. Podia ser que encara hi hagués fins a quatre horricreus més amagats qui sap on, que caldria trobar i destruir un per un abans de poder plantejar-se la possibilitat de matar en Voldemort. En recitava els noms en veu baixa, com si el fet d’escoltar-los els hi hagués de deixar a l’abast de la mà: «El medalló, la copa, la serp, algun objecte de Gryffindor o de Ravenclaw… El medalló, la copa, la serp, algun objecte de Gryffindor o de Ravenclaw…».

A la nit, en Harry s’adormia amb aquesta salmòdia al cap, i els seus somnis eren plens de copes, medallons i objectes misteriosos que no podia atènyer, tot i que en Dumbledore li allargava sol·lícit una escala de corda que es convertia en serps en el moment que començava a enfilar-s’hi…

El matí de l’endemà de la mort d’en Dumbledore, en Harry havia ensenyat a l’Hermione la nota que havia trobat dintre el medalló, i, encara que l’Hermione no havia identificat d’entrada aquelles inicials com a pertanyents a cap bruixot obscur sobre el qual hagués llegit alguna cosa, a partir d’aquell instant havia començat a fer visites a la biblioteca una mica més sovint del que hauria correspost a algú que ja no tenia treballs per fer.

—No —va dir amb desànim—. He buscat molt, Harry, però no he trobat res… Hi ha un parell de bruixots relativament coneguts que responen a aquestes inicials, la Rosalinda Antígona Bungs i en Rupert Armíger Brookstanton, però no sembla gens que hagi de ser cap dels dos… Si s’ha de jutjar per la nota, la persona que va robar l’horricreu coneixia en Voldemort, i no he trobat cap prova que demostri que ni la Bungs ni l’Armíger hi tinguessin mai tractes… No; el que he trobat és sobre l’Snape.

Va semblar que el simple fet de dir-ne el nom li creés malestar.

—Què n’has trobat? —va demanar-li en Harry de mal humor, tirant-se enrere una altra vegada a la butaca.

—Doncs que… d’allò que deia del mig príncep… tenia raó —va dir l’Hermione amb veu vacil·lant.

—No ho remenis més, Hermione, sisplau! Com et penses que em fa sentir, tot plegat?

—No, no; no em refereixo a això, Harry! —es va afanyar a dir l’Hermione, mirant a banda i banda per comprovar que no hi havia ningú que els pogués sentir—. Vull dir que tenia raó en el fet que la propietària del llibre era aquella Eileen Príncep. Resulta… que era la mare de l’Snape!

—Ja m’ho imaginava, que no podia ser gaire guapa —va dir en Ron. L’Hermione no li va fer cas.

—Estava acabant de donar una ullada a tot de Periòdics Profètics vells i he trobat un petit anunci que comunicava que l’Eileen Príncep es casava amb un home que es deia Tobies Snape, i després un altre on es feia saber que havia donat a llum un…

—… un assassí —va deixar anar en Harry.

—Daixò… sí —va dir l’Hermione—. O sigui que jo tenia raó. L’Snape devia sentir-se’n orgullós, de ser un «mig príncep». Pel que es diu al Periòdic Profètic, en Tobies Snape era un muggle.

—Sí que lliga, sí —va dir en Harry—. Es feia passar per un bruixot de sang pura per poder anar amb en Lucius Malfoy i tota la seva colla… igual que en Voldemort. La mare, de sang pura, i el pare, muggle… S’avergonyeix dels seus orígens, i decideix fer-se respectar recorrent a l’ús de la màgia negra i triant un nom nou que impressioni: Lord Voldemort, l’un, i «mig príncep» l’altre… Com és que en Dumbledore no va caure en…?

Va interrompre’s i es va quedar mirant per la finestra. No podia deixar de pensar en aquella confiança que en Dumbledore havia dipositat fatalment en l’Snape… Tal com l’Hermione li havia recordat sense voler, però, ell mateix també s’havia equivocat… Tot i veure que aquells sortilegis gargotejats al llibre tenien cada vegada més malícia, en Harry s’havia resistit a pensar malament d’aquell noi que era tan dotat i que l’havia ajudat tant…

L’havia ajudat… Aquell pensament li resultava ara insuportable…

—Encara no entenc, però, com és que no et va denunciar perquè feies servir aquest llibre —va dir en Ron—. Segur que ho sabia, d’on ho treies tot.

—Sí, segur que sí —va dir en Harry amb rancúnia—. I segur que ja ho sabia quan vaig fer servir el Les beceroles del bon encantador. No li calia recórrer a la legilimència… Abans i tot, devia saber-ho, veient que el professor Llagot parlava de com jo despuntava en Pocions… No pot ser que deixés el seu llibre vell expressament al fons de l’armari?

—Sigui com sigui, com és que no et va denunciar?

—No devia voler que el relacionessin amb aquell llibre —va dir l’Hermione—. Segur que en Dumbledore no hauria estat gens content de saber-ho. I, encara que l’Snape hagués fet veure que no era seu, el professor Llagot li hauria conegut la lletra fàcilment. A més a més, el llibre era a l’antiga aula de l’Snape, i segur que en Dumbledore sabia que la seva mare es deia Príncep.

—Hauria hagut d’ensenyar el llibre a en Dumbledore —va dir en Harry—. Tant temps com em va estar ensenyant com era de pervers en Voldemort, fins i tot quan encara estudiava, i jo tenia la prova que l’Snape també ho era…

—«Pervers» és una paraula molt forta —va dir l’Hermione en veu baixa.

—Eres tu qui no parava de dir-me que el llibre era un perill!

—El que vull dir, Harry, és que et dones massa la culpa a tu. Jo trobava que el «príncep» tenia un sentit de l’humor més aviat escabrós, però no hauria dit mai que era un assassí en potència…

—Cap de nosaltres s’hauria pogut imaginar que l’Snape pogués… fer el que va fer —va dir en Ron.

Van quedar callats, cada un rumiant els seus pensaments. En Harry va suposar que, igual que ell, en Ron i l’Hermione pensaven en l’endemà al matí, quan enterrarien en Dumbledore. En Harry encara no havia assistit mai a cap enterrament, perquè quan en Sírius s’havia mort no hi havia hagut cap cos per enterrar. No se sabia imaginar com seria, i estava una mica capficat pel que veuria i per com se sentiria. No sabia si la mort d’en Dumbledore li semblaria més real un cop fet l’enterrament. Tot i haver-hi moments en què la magnitud de la desgràcia l’aclaparava, passava estones d’atordiment en què, encara que tothom del castell no parlés d’una altra cosa, continuava costant-li molt de creure que en Dumbledore havia deixat realment d’existir. A diferència de com havia fet amb en Sírius, aquesta vegada no s’enganyava esperant contra tota esperança que en Dumbledore tornés… Va palpar-se la butxaca buscant la fredor de la cadena del fals horricreu, que portava sempre a sobre, però no pas com un talismà, sinó com un recordatori del que havia costat i de tot el que encara quedava per fer.

L’endemà, en Harry es va llevar d’hora per fer l’equipatge, perquè el Hogwarts Express sortia una hora després de l’enterrament. A baix, al Gran Saló, va trobar-hi un ambient ensopit. Tothom portava roba de mudar, i no semblava que ningú tingués gaire gana. La professora McGonagall havia deixat buit el setial del mig de la taula dels professors. La cadira d’en Hagrid també era buida. En Harry va pensar que potser no havia tingut ànim de baixar a esmorzar. El lloc de l’Snape, en canvi, l’havia ocupat sense cerimònies en Rufus Scrimgeour. En Harry va evitar les seves pupil·les daurades, que escorcollaven tot el Gran Saló, perquè va tenir la desagradable sensació que l’Scrimgeour el buscava a ell. Entre el seguici de l’Scrimgeour, en Harry va distingir els cabells de color de panotxa i les ulleres de muntura de carei d’en Percy Weasley. En Ron no va donar mostra d’haver vist en Percy, però en tota l’estona no va parar de traspassar arengades amb el ganivet amb una ràbia inusitada.

A la taula de Slytherin, en Crabbe i en Goyle secretejaven. Tot i ser uns nois cepats, se’ls veia estranyament desemparats sense la figura alta i pàl·lida d’en Malfoy al costat, manant-los. En Harry no havia tingut gaire ocupat el pensament en en Malfoy. Reservava tota la seva animositat contra l’Snape, però tot i així no havia oblidat la por que impregnava la veu d’en Malfoy al capdamunt de la torre, ni el fet que hagués abaixat la vareta abans que els altres cavallers de la mort arribessin. En Harry creia que en Malfoy no hauria acabat matant en Dumbledore. Continuava menyspreant en Malfoy per la seva inclinació per les forces del mal, però aquest desdeny se li barrejava ara amb una engruna de compassió. On devia ser en Malfoy?, pensava en Harry. Què devia voler-li fer en Voldemort, sota l’amenaça de matar-li els pares?

Els pensaments d’en Harry van quedar interromputs per un cop de colze que la Ginny li va clavar a les costelles. La professora McGonagall s’havia aixecat, i la remor trista que omplia el Gran Saló es va apagar de cop i volta.

—Ja quasi és hora —va dir—. Tinguin la bondat de seguir el seu cap de residència cap a fora. Alumnes de Gryffindor, vinguin amb mi.

L’un darrere l’altre van anar desocupant els bancs enmig d’un silenci quasi absolut. En Harry havia entrevist el professor Llagot al capdavant de la fila d’alumnes de Slytherin, vestit amb una sumptuosa túnica de color verd maragda amb brodats de plata. No havia vist mai la professora Coliflor, cap de residència de Hufflepuff, tan arreglada com aquell dia; al barret no hi tenia ni un sol pedaç. I quan van arribar al vestíbul, van trobar la senyora Pince al costat d’en Filch, ella amb una gruixuda mantellina negra que li arribava fins als genolls, i ell amb un tern negre antic i una corbata que feien olor de naftalina.

Es dirigien, com en Harry va veure quan va sortir per la doble porta de l’entrada al replà del capdamunt de l’escalinata de pedra, cap a l’estany. L’escalfor del sol li va acariciar la cara, i van seguir la professora McGonagall en silenci fins a un indret on hi havia centenars de cadires formant rengleres encarades a una taula de marbre situada al capdavant de tot d’un passadís central. Feia un dia d’estiu radiant.

La meitat de les cadires ja estaven ocupades per una extraordinària varietat de gent: gent espellifada i gent mudada, gent gran i gent jove. En Harry no en va reconèixer la majoria, però n’hi va haver uns quants que sí, entre ells els membres de l’orde del Fènix: en Kingsley Shacklebolt, l’Ull-foll Murri, la Nimfadora Tonks (amb els cabells d’un rosa llampant una altra vegada), en Remus Llopin (amb qui semblava que es donaven la mà), el senyor i la senyora Weasley, i també en Bill ajudat per la Fleur amb en Fred i en George darrere, que portaven americanes negres de pell de drac. També hi havia Madame Maxime, que ocupava dues cadires i mitja ella sola; en Tom, l’amo de La Marmita Foradada; l’Arabella Figg, la veïna llufa d’en Harry; la baixista grenyuda del grup màgic de les Mystery Sisters; l’Ernest Estropell, el conductor del Nitrèpid Bus; la senyora Malkin, de la botiga de roba de la ronda d’Alla, i unes quantes persones que en Harry coneixia de vista i prou, com ara el cambrer del Cap de Senglar i la bruixa que empenyia el carro de les llaminadures del Hogwarts Express. Els fantasmes del castell també hi eren, però a ple dia amb prou feines eren visibles, i només se’ls distingia quan es movien, com una vaga reverberació en l’aire transparent.

En Harry, en Ron, l’Hermione i la Ginny van ocupar les cadires d’un extrem d’una de les rengleres, a tocar de l’estany. La gent conversava en veu baixa, creant una remor com la que fa el vent a l’herba, sense arribar a ofegar la refiladissa dels ocells. Cada vegada arribava més gent. Amb un sobtat sentiment de tendresa cap a tots dos, en Harry va veure la Luna ajudant a seure en Neville. Eren els dos únics membres de l’ED que havien respost a la crida de l’Hermione la nit que en Dumbledore havia mort, i en Harry sabia per què: eren els que trobaven més a faltar l’ED, i segurament els únics que de tant en tant havien donat una ullada a la seva moneda amb l’esperança que hi hagués alguna altra reunió…

En Cornelius Fudge va passar-los pel costat i es va encaminar cap a les files de davant, amb expressió desolada, fent giravoltar el seu barret verd entre les mans com de costum; en Harry també va distingir la Rita Skeeter, que, com va poder comprovar amb irritació, tenia un bloc de notes a la mà, mig ocult darrere les ungles vermelles; i tot seguit, amb una onada de ràbia encara més gran, la Dolors Umbridge, amb una expressió afligida molt poc convincent a la seva cara de gripau i un llaç negre de vellut coronant la seva cabellera de rínxols grisos. Quan va veure el centaure Firenze, que estava apostat com un sentinella vora l’aigua, la Dolors Umbridge va tenir un sobresalt i va córrer a ocupar una cadira de l’altra punta.

Els professors van acabar seient cada un al seu lloc. En Harry va distingir l’Scrimgeour, amb un posat greu i digne a primera fila, al costat de la professora McGonagall. Va plantejar-se si l’Scrimgeour o qualsevol altre d’aquells personatges importants es devien sentir afectats de veritat per la mort d’en Dumbledore o no. Però de cop va sentir música, una música estranya, etèria, i tombar-se per veure d’on sortia i fugir-li el disgust que tenia amb la Conselleria va ser tot u. No va ser l’únic a tombar-se: hi havia molts altres caps girats, escorcollant els voltants amb ulls inquiets.

—A dintre l’estany —va dir la Ginny a en Harry a cau d’orella.

I de cop en Harry les va veure sota l’aigua neta i verda banyada de sol, quasi a flor d’aigua, cosa que va fer que li recordessin els ínfers amb una esgarrifança: un cor de sirenes que cantava en una llengua estranya que en Harry no entenia, amb les cares desfigurades per l’oneig de l’aigua i els cabells purpuris surant-los al voltant del cap. Aquella música li va fer venir pell de gallina al clatell, tot i no ser desagradable. Parlava molt clarament de pèrdua i de desconsol. Mentre contemplava les cares desencaixades de les cantants va pensar que elles, almenys, sentien profundament el decés d’en Dumbledore. Però aleshores la Ginny li va clavar un altre cop de colze que el va fer tornar a girar-se.

En Hagrid enfilava en aquells moments a pas lent el passadís central. Plorava en silenci, amb la cara lluent de llàgrimes, i portava a pes de braços, embolcallat amb una roba porpra de vellut entatxonada d’estrelles daurades, el que en Harry va imaginar-se que havia de ser el cos d’en Dumbledore. A en Harry se li va nuar la gola de veure-ho; per un instant, aquella música estranya i la consciència de tenir el cos d’en Dumbledore tan a prop van desposseir el dia de tota la seva escalfor. En Ron estava blanc, commogut. Tant a la Ginny com a l’Hermione no paraven de caure’ls llàgrimes gruixudes a la falda.

No podien veure bé què passava a davant de tot. Els va semblar que en Hagrid deixava el cos sobre la taula amb molt de compte. Tot seguit va retirar-se pel passadís mateix, mocant-se tan sorollosament que va atraure les mirades disgustades d’uns quants dels presents, entre les quals, com va veure en Harry, la de la Dolors Umbridge… En Harry, però, estava convençut que allò no hauria molestat en Dumbledore. Va voler adreçar una salutació amistosa a en Hagrid quan els va passar a prop, però en Hagrid tenia els ulls tan inflats que era un miracle que veiés cap on anava. En Harry va donar una llambregada a la fila de darrere cap on en Hagrid es dirigia, i va comprendre com s’orientava; perquè allà, vestit amb una americana i uns pantalons grossos com dos petits tendals, hi havia en Grep, el gegant, que tenia aquell seu caparràs, lleig i gran com una roca, inclinat, amb un aire submís i quasi humà. En Hagrid es va asseure al costat del seu germanastre i en Grep li va amanyagar el cap amb força, cosa que va fer que les potes de la cadira cedissin i la cadira s’ensorrés. En Harry es va haver d’aguantar un fugaç atac de riure. Però de cop la música es va acabar, i va tornar a mirar cap a davant.

Un homenet de cabells esborrifats vestit senzillament de negre es va posar dret i es va col·locar davant del cos d’en Dumbledore. En Harry no sentia què deia. Per sobre dels centenars de caps dels presents els arribaven paraules escadusseres. «Noblesa d’esperit», «contribució intel·lectual», «grandesa de cor»… Tot xerrameca. Poca relació tenia tot allò amb el Dumbledore que en Harry havia conegut. De cop va recordar quatre paraules predilectes d’en Dumbledore: «idiota», «ploricó», «trasto», «pessic»; i, novament, va haver de reprimir una rialla… Es podia saber què li passava?

A la seva esquerra es va sentir un clapoteig, i en Harry va veure que les sirenes havien emergit de l’aigua per escoltar com tothom. Va recordar en Dumbledore ajupit a la vora de l’estany dos anys enrere, molt a prop d’on ara era ell, parlant en sirenià amb la sirena mare. En Harry va pensar on devia haver après sirenià en Dumbledore. Hi havia tantes coses que no li havia demanat mai, tantes coses que li hauria hagut d’explicar…

I de cop, inesperadament, va aclaparar-lo la crua veritat, d’una manera més poderosa i més incontestable que en cap altre moment fins aleshores. En Dumbledore era mort, havia deixat d’existir… Va estrènyer el fred medalló dintre la mà amb tanta força que li va fer mal, però no va poder impedir que li brollessin llàgrimes dels ulls. Va desviar la mirada de la Ginny i dels altres i va passejar-la per l’estany, cap a la banda del bosc, mentre l’homenet continuava la seva perorata… I de cop hi va haver un moviment entre els arbres. Els centaures havien acudit també a honrar la memòria del difunt. No van travessar el llindar del bosc, però en Harry els va veure tots quiets, mig ocults en la penombra, observant els bruixots, amb els arcs penjant-los del costat. I en Harry va recordar aquella seva primera esfereïdora incursió al bosc, quan per primera vegada havia trobat aquell ens que aleshores era en Voldemort, i com s’hi havia enfrontat, i com no gaire temps després en Dumbledore i ell havien discutit mentre lliuraven una batalla perduda. Era important, havia dit en Dumbledore, lluitar, i tornar a lluitar, i no afluixar en la lluita, perquè només així es podia tenir el mal a ratlla, encara que no s’acabés d’eradicar mai del tot…

I en Harry va veure molt clar, sota aquell sol ardent, que tothom qui l’apreciava l’havia defensat, l’un darrere l’altre: el seu pare, la seva mare, el seu padrí, i ara en Dumbledore, tots ells amb el propòsit de protegir-lo; però ara allò s’havia acabat. No permetria que ningú més s’interposés entre ell i en Voldemort; havia d’abandonar per sempre la il·lusió que hauria hagut de perdre quan només tenia un any: que refugiant-se als braços d’un pare no li sobrevindria mai cap mal. En aquell malson no hi havia despertar possible, en aquella fosca no hi havia cap xiuxiueig de consol que li digués que estava a recer, que tot eren imaginacions seves; l’últim i el més gran dels seus protectors era mort, i s’havia quedat més sol de com ho havia estat mai fins aleshores.

L’homenet de negre havia acabat per fi de parlar i havia tornat a la seva cadira. En Harry esperava que algú altre s’aixequés; s’esperava uns quants discursos, segurament un del conseller, però ningú es va moure.

De cop unes quantes persones es van posar a cridar. Del cos d’en Dumbledore i de la taula on jeia s’havien alçat de sobte tot de flames blanques i vives, que es van fer cada vegada més altes, fins que van arribar a ocultar el cadàver. Una fumera blanca es va elevar en espiral cel amunt i va començar a fer formes estranyes. Hi va haver un instant que a en Harry li va deixar de bategar el cor, perquè li va semblar veure un fènix que s’enlairava exaltant i es perdia en la blavor del cel, però un moment després el foc s’havia apagat. En lloc seu hi havia una tomba de marbre blanc, que contenia el cos d’en Dumbledore i la taula on havia estat estès.

Va haver-hi uns quants crits més d’esbalaïment quan una pluja de fletxes va solcar l’aire, tot i que no van arribar ni de bon tros fins on eren els assistents. En Harry va comprendre que era l’homenatge dels centaures, que va veure que giraven en rodó i desapareixien sota la frondositat dels arbres. Semblantment, les sirenes es van anar submergint en l’aigua verda fins que es van perdre de vista.

En Harry va mirar la Ginny, en Ron i l’Hermione: en Ron tenia la cara contreta com si el sol l’enlluernés; l’Hermione la tenia plena de llàgrimes, mentre que la Ginny havia parat de plorar. La Ginny va fixar la mirada en en Harry amb els mateixos ulls lluents que en Harry li havia vist quan l’havia abraçat després de guanyar la copa de quidditch sense haver-hi sigut ell, i va notar que en aquells moments s’entenien mútuament a la perfecció, i que, quan li digués el que pensava fer a partir d’ara, ella no li diria «Vigila» o «No ho facis», sinó que acceptaria la seva decisió perquè no hauria esperat d’ell cap altra cosa. I va armar-se de valor per dir el que havia sabut que havia de dir des del moment que en Dumbledore s’havia mort.

—Ginny, escolta… —va dir en veu molt baixa, mentre la remor de converses creixia al seu voltant i tothom es començava a aixecar—. No puc continuar anant amb tu. Hem de deixar-nos de veure. No podem continuar junts.

La Ginny va dir, amb una rialla trista:

—És per un motiu noble i absurd, oi?

—Aquestes setmanes que he sortit amb tu… ha sigut com si hagués viscut la vida d’una altra persona —va dir en Harry—. Però no puc… No podem… Tinc coses per fer, i les haig de fer sol.

La Ginny no va plorar, sinó que va quedar-se’l mirant.

—En Voldemort se serveix de persones pròximes als seus enemics. A tu ja et va fer servir d’esquer una vegada, i ho va fer perquè ets la germana del meu millor amic. Pensa en el perill que correries si continuéssim sortint. Ho sabria, ho descobriria, i intentaria accedir a la meva persona a través teu.

—I si a mi no m’importés? —va dir la Ginny amb passió.

—A mi sí que m’importa —va dir en Harry—. Com et penses que em sentiria si aquest enterrament fos el teu… i hagués sigut per culpa meva?

La Ginny va desviar la mirada i la va fixar en l’estany.

—Sempre havia estat convençuda que acabaria sortint amb tu —va dir la Ginny—. Sempre. No havia perdut mai l’esperança… L’Hermione em deia que fes la meva, que sortís amb altres nois, que no estigués tan tensa amb tu; perquè la veritat és que no era capaç d’obrir mai la boca si et tenia al davant, te’n recordes? I l’Hermione també creia que et fixaries una mica més en mi si jo era una mica més… jo mateixa.

—És molt eixerida, l’Hermione —va dir en Harry, fent un esforç per somriure—. Tant de bo t’hagués demanat per sortir abans. Hauríem pogut estar junts molt més temps; mesos, o potser anys i tot…

—Tu sempre has estat massa enfeinat salvant el món dels bruixots —va dir la Ginny, amb una mitja rialla—. En el fons no em ve gens de nou; ho veia a venir. Veia a venir que no estaries tranquil fins que no et decidissis a perseguir en Voldemort. Deu ser per això que m’agrades tant.

A en Harry se li feia molt difícil haver de sentir aquelles coses, i va tenir por de no mantenir-se ferm en la seva decisió si continuava assegut al costal de la Ginny. Va veure que en Ron, amb alguna llàgrima que li degotava de la punta del nas, tenia ara l’Hermione abraçada i li acariciava els cabells mentre ella sanglotava contra la seva espatlla. Amb un gest d’impotència, en Harry es va aixecar, va donar l’esquena a la Ginny i a la tomba d’en Dumbledore i va començar a allunyar-se donant la volta a l’estany. Caminar era molt més suportable que estar quiet, de la mateixa manera que era preferible començar com més aviat millor a localitzar els horricreus i matar en Voldemort que no pas deixar-ho per a més endavant…

—Harry!

Es va tombar. En Rufus Scrimgeour se li acostava ranquejant a pas lleuger, seguint la riba, ajudant-se del seu bastó.

—Tenia ganes de parlar amb tu… Et fa res que t’acompanyi un tros?

—No —va dir en Harry amb indiferència, i va continuar caminant.

—Harry, això ha sigut una desgràcia terrible —va dir l’Scrimgeour en veu baixa—. No et pots imaginar com m’he quedat d’ensorrat quan m’ho han dit. En Dumbledore era un gran bruixot. Vam tenir les nostres diferències, com saps molt bé, però ningú sap més bé que jo…

—Què vol? —va dir en Harry secament.

L’Scrimgeour va fer cara de disgust; però, com abans, va afanyar-se a adoptar una expressió afligida i plena de comprensió.

—Estàs afectat, i me’n faig càrrec —va dir—. Sé que en Dumbledore t’apreciava molt; jo diria que devies ser el seu alumne preferit. El vincle que us unia…

—Què vol? —va repetir en Harry, parant-se en sec.

L’Scrimgeour també es va aturar. Arrepenjant-se al bastó, va quedar-se mirant en Harry, ara amb expressió adusta.

—Diuen que anaves amb ell quan va sortir de l’escola la nit que va morir.

—Qui ho diu? —va voler saber en Harry.

—Algú va estabornir un cavaller de la mort al capdamunt de la torre quan en Dumbledore ja era mort. I hi havia dues escombres. La Conselleria sap quant fan dos i dos, Harry.

—Me n’alegro —va dir en Harry—. Doncs sàpiga que no n’ha de fer res, d’on vam anar amb en Dumbledore i què hi vam anar a fer. Ell no volia que ho sabés ningú.

—La teva lleialtat és admirable, no cal dir-ho —va dir l’Scrimgeour, que es notava que feia esforços per contenir la irritació que sentia—; però ara en Dumbledore ja no hi és, Harry. Ja no hi és.

—No deixarà de ser a l’escola mentre hi quedi algú que li és lleial —va dir en Harry, escapant-se-li un somriure.

—Perdona, noi, però ni tan sols en Dumbledore pot tornar de…

—No dic que ho hagi de fer. Ni que volgués explicar-l’hi no ho entendria.

—L’Scrimgeour va vacil·lar, i tot seguit va dir, en un to que volia ser amable:

—La Conselleria et pot oferir tota mena de protecció, Harry. Estaré encantat de posar un parell d’aurors al teu servei…

En Harry va riure.

—En Voldemort vol matar-me ell mateix, i un parell d’aurors no l’aturaran. Gràcies per l’oferiment, de totes maneres.

—Així —va dir l’Scrimgeour, ara ja amb veu freda—, la petició que et vaig fer per Nadal…

—Quina petició? Ah, sí… Aquell tracte segons el qual jo havia de dir a tothom que vostès feien una gran feina a canvi de…

—… de donar ànim a la gent! —va interrompre’l l’Scrimgeour.

En Harry va quedar-se un moment observant-lo.

—Ja han deixat anar l’Stan Senspagà?

L’Scrimgeour va tornar-se d’un color morat que a en Harry li va recordar molt el seu tiet Vernon.

—Veig que continues sent…

—… el gos fidel d’en Dumbledore —va dir en Harry—. Efectivament.

L’Scrimgeour va fulminar-lo amb la mirada una vegada més, i finalment li va donar l’esquena i es va allunyar ranquejant sense dir ni adéu. En Harry va veure que en Percy i la resta de la delegació de la Conselleria l’esperaven, adreçant mirades inquietes a en Hagrid i en Grep, que encara no s’havien aixecat. En Ron i l’Hermione ja corrien cap a en Harry, i es van creuar amb l’Scrimgeour; en Harry, però, es va tombar i va continuar caminant a poc a poc, comptant que ja l’atraparien, cosa que van acabar fent a l’ombra d’un bedoll sota el qual havien vingut a passar estones junts en èpoques més felices.

—Què volia l’Scrimgeour? —va demanar-li l’Hermione en veu baixa.

—El mateix que per Nadal —va dir en Harry en to indiferent—: que li proporcionés informació confidencial sobre en Dumbledore i que em convertís en la nova mascota de la Conselleria.

Va semblar que en Ron es debatia interiorment un instant, i tot seguit va dir alt a l’Hermione:

—Sisplau, deixa’m anar a donar un cop de puny a en Percy!

—No —va dir ella amb decisió, engrapant-lo pel braç.

—Em trauré un pes de sobre!

En Harry va riure. Fins i tot l’Hermione es va permetre un somriure, que se li va esvair quan va aixecar els ulls cap al castell.

—No me’n sé avenir, que potser no tornarem aquí mai més —va dir amb veu dolça—. Com pot ser que tanquin Hogwarts?

—Potser no el tancaran —va dir en Ron—. No correm pas més perill aquí que a casa, no? A tot arreu és igual, tal com estan les coses. Fins i tot diria que Hogwarts és més segur, perquè hi ha més bruixots per defensar-lo. Tu què creus, Harry?

—No penso tornar encara que torni a obrir —va dir en Harry.

En Ron se’l va quedar mirant amb la boca oberta, i l’Hermione va dir amb tristesa:

—Ja m’ho esperava, que diries això. Què faràs, doncs?

—Tornaré una altra vegada a casa dels meus tiets, perquè en Dumbledore volia que ho fes així —va dir en Harry—. Però serà una visita curta, i quan me’n vagi serà per no tornar-hi.

—I on aniràs, si no tornes a l’escola?

—Havia pensat de tornar al Cau d’en Goldric —va murmurar en Harry. Tenia aquella idea al cap des de la nit que s’havia mort en Dumbledore—. Per mi tot va començar allà. Sento la necessitat d’anar-hi. I aprofitaré per visitar les tombes dels meus pares, que és una cosa que tinc moltes ganes de fer.

—I després, què? —va dir en Ron.

—Després hauré de començar a buscar els horricreus que queden, no? —va dir en Harry amb els ulls clavats en la tomba blanca d’en Dumbledore, que es reflectia a l’aigua, a l’altra banda de l’estany—. És el que ell volia que fes; per això em va posar al corrent de tot. Si en Dumbledore no anava equivocat (i jo crec que no hi anava), encara en queden quatre en alguna banda. Hauré de trobar-los i destruir-los, i després hauré de trobar el setè fragment de l’esperit d’en Voldemort, el fragment que continua tenint dintre el cos, i ser jo qui el mati. I si ensopego en Severus Snape —va afegir—, millor per a mi i pitjor per a ell.

Va haver-hi un llarg silenci. La gentada s’havia dispersat quasi del tot, i els ressagats miraven de passar a una distància prudencial de la figura monumental d’en Grep, que abraçava en Hagrid, els brams de pena del qual continuaven ressonant a l’aire.

—Et vindrem a trobar, Harry —va dir en Ron.

—Què vols dir?

—Que vindrem a casa dels teus tiets —va dir en Ron—. I t’acompanyarem allà on vagis.

—No… —va afanyar-se a dir en Harry. Amb allò no hi comptava, perquè li semblava haver-los deixat entendre que tenia intenció d’emprendre aquella perillosa aventura tot sol.

—Una vegada ens vas dir —va dir l’Hermione amb un fil de veu— que sempre érem a temps de fer mitja volta. Ja hem tingut prou temps per fer-ho, no?

—Serem al teu costat passi el que passi —va dir en Ron—. Però això sí, hauràs de passar per casa meva abans d’anar enlloc més, abans i tot d’anar al Cau d’en Goldric.

—Per què?

—Perquè en Bill i la Fleur es casen; que no hi pensaves?

En Harry se’l va mirar, sobtat; la possibilitat que en aquest món encara pogués tenir lloc una cosa tan normal com un casament li va semblar inversemblant i meravellós alhora.

—Sí, això no m’ho puc perdre —va acabar dient.

Va tancar la mà inconscientment sobre el fals horricreu; però malgrat tot, malgrat el camí tenebrós i sinuós que veia estendre’s davant seu, malgrat la trobada definitiva que sabia que acabaria tenint amb en Voldemort, tant si era al cap d’un mes com d’un any o deu anys, el cor se li va alegrar de pensar que encara li quedava passar un dia en dolça harmonia amb en Ron i l’Hermione.





JOANNE KATHLEEN ROWLING (Chipping Sodburry, South Gloucestershire, Anglaterra, 31 de juliol de 1965).

Escriptora britànica que escriu sota el nom de J. K. Rowling, autora de la història fantàstica de Harry Potter, el nen mag, que comprèn 7 llibres.

El seu pare era enginyer i la seva mare, d’origen francès, treballava en un laboratori. De la seva mare va heretar la passió per la lectura. Als cinc anys ja va començar a escriure les seves pròpies històries, des d’aquella època ja no ha deixat d’escriure. El cop més dur va ser la malaltia de la seva mare (esclerosi múltiple) que va durar deu anys i va morir sense saber que la seva filla li publicaven un llibre.

Harry Potter va aparèixer en la seva ment el 1990, però van passar sis anys fins que es va decidir a escriure el llibre. Mentre, se n’havia anat a Portugal, es va casar amb un periodista portuguès i va tenir una filla. Quan la nena tenia tres mesos es va divorciar i va tornar a Anglaterra amb la seva única germana. No tenia diners ni aconseguia treball, no podia pagar a ningú que cuidés del seu nadó mentre buscava una feina. Va caure en una profunda depressió i va decidir que com ja no tenia res a perdre anava a escriure el llibre que va imaginar feia tant de temps. L’èxit internacional d’aquest personatge l’ha convertit en una de les escriptores més importants de literatura juvenil dels darrers anys i en l’escriptora més rica del Regne Unit.





