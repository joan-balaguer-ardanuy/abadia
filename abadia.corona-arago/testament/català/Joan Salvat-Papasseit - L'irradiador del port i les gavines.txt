L’irradiador del port i les gavines (1921) representa una primera inflexió respecte al caràcter eminentment avantguardista de l’obra poètica anterior de Salvat-Papasseit. És un llibre dual —com ja s’insinua en el títol—, però l’autor incorpora aquesta dualitat a la seva particular concepció de l’avantguarda, la qual integra el futurisme de Marinetti, la influència estètica dels pintors Joaquim Torres-Garcia i Rafael Barradas, així com l’herència del regeneracionisme modernista.





Joan Salvat-Papasseit





L’irradiador del port i les gavines




ePUB v2.0

BreivaX 30.06.16





Títol original: L’irradiador del port i les gavines

Joan Salvat-Papasseit, 1921

Edició digital: BreivaX (v1.0)

Segona edició: EpubCat (v2.0)

Digitalització: Viquitexts

ePUBCat base r1.3





A JOAQUIM SUNYER

S’estimen a les roques els irradiadors amb les gavines boges





CANTO LA LLUITA


Cavaller d’un corser

qual crinera és de flames

só jo l’incendiari de mots d’adolescent.

Blasmo els déus a ple vol:

l’arraulit bestiari

tem el fuet del meu cant!

I he maridat la lluna…

(Però no dormo amb Ella si el filisteu governa

els meus domenys)





ELS TRES REIS DE L’ORIENT




A Elies Badiella

Mai no he sabut sencera la més bella cançó:

una pluja d’estrelles.

Només l’estrella rua que

en sortir

cau al mar

un vaixell se l’emporta

amarrada a la proa

i serveix de fanal

a uns corsaris d’avui si l’ocasió fa el lladre

i un anglès que era al Caire

just arribat a temps

per a que li marquessin

i l’estrella es fongués

enyorada

en el piltre de la seva butxaca

M’entorno a divagar:

Tres soldadets del Reis —baioneta calada

i cadascú en el ros un gallaret taronja

qui diria que als tres els tinc d’ahir vesprada

tancats en el rebost per fer-los vida flonja.





L’ABSURD


El dau d’ivori

virolet de la sort i la malastrugança

i la poma al caliu que esbufega

com més corre el ventall.

Els ulls miren als ulls

i la paraula és morta:

el pigat de les xifres parlarà.

(Damunt la taula el vas

i la pàl·lida imatge de l’absenta)

I el meu company i jo

de suara perjurats a jugar-nos la vida amb el misteri:

TOTS 2 AL MATEIX NÚMERO DEL DAU





PASSIONAL AL METRO

(Reflex núm.1)


A Joaquim Borralleras

Antinous donzell príap perdut

i una rosa als llavis que el guia en la nit

Mireu si brillen els seus ulls

que Penèlope es deixa de la roba

i s’esllangueix de rostre com una cera verge

Antinous és en la fosca i una rosa als llavis

quer li vol fer vilesa

d’enamorar Penèlope

l’esquerpa.

Antinous s’ha menjada

lentament

UNA ROSA

—justament en passant sota la serp del Sena direcció Saint-Lazare

París, 12 de març de 1920.





LA FEMME AUX ORANGES

(Reflex núm.2)


La cançó del metro, que es mulla el ventre al Sena,

a la vella Cité, traspua tots els vostres i diu:

—Avui só perfumat

per una grassa impresa.

Porto un braçalet blau,

un altre vermell

i les anques més nues.

Les sandàlies polides amb brillants.

I així la meva amada

ve assetjada a desdir:

per això és que baixa a Rennes

es deixa la cotilla a Saint-Michel

i s’ajeu al meu bany de purpurina.

Banyera del NORD-SUD!

Finava la cançó quan la femme aux oranges,

direcció Château d’Eau, s’ha descobert la brusa i ha ensenyat els

mugrons

que eren com una llàntia de cremell.

París, 12 de març de 1920.





ENCARA EL TRAM


A D. Carles

Noia de tram, tens l’esguard en el llibre,

i el full s’irisa

en veure’s cobejat.

I el cobrador s’intriga si giraràs el full:

sols per veure’t els ulls!

Que les cames se’t veuen

i la mitja és ben fina

i tot el tram ets tu

Però els ulls no se’t veuen.

I la teva mà és clara

que fa rosa el teu cos de tafetà vermell,

i el teu mocadoret ha tornat de bugada.

Però els ulls no els sabem!

I si jo ara baixés? —mai no et sabria els ulls…

Té, ara, ja he baixat!





ENCARA EL PORT


A Vicente Risco

Els gallarets en el vent de les veles.

Oh, l’avió que les compta i les plega

en fer-se fosc;

si el seu vol s’ha menjat l’alè dels gallarets

—ahir els cobricels de les estrelles

glasses

avui lasses que són

de la gràcia mofeta del llum groc i el llum verd

—senyoria del Port al capvespre vermell;

si la lluna no es veu;

si la barca es queixa,

ran de l’angle més negre

i la cançó més blanca,

italiana:

¿Qui somou la coberta i fa dolç l’acordió, oh, amo del barco blau?

—Un refresc de colors

dels darrers gallarets…





ESGARIP


A Tomàs Garcés

Dia 13. Dimarts.

El sol és post i dansa el rat-penat…

Si la lluna ha sortit amb una rojor estranya,

a dalt dels campanars

les òlibes fan feina.

I la vella més vella del poble, la novena

d’un ungüent malefici.

Llampega i s’ou un tro en el cel ple d’estrelles:

que en aquesta hora esquerpa algú donava mal.

Les aranyes no dormen si la núvia escombrava enllà de mitjanit.

I la núvia ha escombrat.

El gat ros ha baixat a la masia en runes,

—I ha tornat, però, cec:

CAR S’HAVIA EMPASSADES DUES CUQUES DE LLUM.





VIBRACIONS


El gra sagnós de magrana

al teu llavi.

Oh, el mossec de la meva besada!

Dolça recança:

l’ànima del Poeta

el teu ventall.

Quin vent que fa,

quina pluja més fina!

—El tram llampega.

Acota el cap endins la porxada de verd,

als tarongers florits, la promesa-donzella:

una alosa destria la blancor

dins el verd.

Dins de la nit

alegria en la casa.

Tot és la por.

Cada mot de l’esposa, una rosa

tota balba de flames:

la sardana-cinyell de l’esposa.

La pluja rosega el vidre

glaçat…

Quantes molles s’hi deixa!

Aquesta flor,

del teu pit el meu llavi.

flor en el llibre.

¿Què són fets els estels-oronells

despenjats cada dia?

En els ulls de les verges, estels.

Volves de zèfir

sonorants ones verdes:

la Primavera.

A aquella estrella nua tan a prop de la lluna

li servo un gran amor

car volia escapar-se

i la vigilen molt.

Ara el cel és tot blau dins el matí.

Només un petit núvol blanc-molt blanc:

una verge s’ha deixat el coixí.

Bru mariner d’amor

de peu dret a la proa:

quina noia no el vol!

Mocadoret al coll,

vermellet, de les festes.

Les sagetes al cor.





MARXA NUPCIAL


Llum de l’IRRADIADOR camaleònic damunt

l’estrella del Circ encara exagonal

Exit! Exit!! Exit!!!

CLOWNS equilàters liders romàntics

Això és sà i en les constel·lacions de quatre berrets

cònics

La terra només gira perquè jo soc aquí i jo soc un

PALLASSO qui agonitza

Margot amb el MALLOT i els cabells pintats

rojos sembla un ciri que cremi

Només crema per mi:

Davant dels cent centaures que fan faixa a la Pista

DAURADA D’EMOCIÓ

Margot ara m’esguarda fit a fit i en caient del

Trapeci he llegit un anunci a la pantalla:

▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀

Escupiu a la closca

pelada

dels cretins

▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀▀

Aquest home que diu:

—La musica de Circ és tant definitiva com no la va co-

nèixer Richard Wagner tant-mateix un pompier!

La sombra dels comparses en el sol de les taules

Moure’s i projectar-se no existir:

La VIDA al Dinamisme

Jo protesto que això degeneri també

—Perqué ara el «domador» vol fer jocs malabars

i els cavalls amb les potes

Més m’estimo l’

i En CHARLOT que s’han tornat bessons per

tal d’entrar en sèrio a la glòria del cel

(car ells són ignorants de que venim d’ahir

d’abans d’ahir de l’altre abans d’ahir

i més d’abans encara)

L’Esfera del rellotge a les DOTZE fecunda les ho-

res que vindran que són:

una dues tres quatre

cinc sis set vuit

nou deu onze

i després el



—i així seré immortal perqué d’aquí ha nascut el meu

JO dins el TOT





POSTA


Del vaixell de les veles de zèfir

l’irradiador de proa

ha xuclada la sang del sol

morent al mar.

Rovell d’ou destriat en galledes de fusta.

Sitges s’aquieta en verd

i en blau

i en blanc

I la terra s’enporpra en la costa granada.

Del vaixell de les veles de zèfir ara arriba una veu:

—Mariner mariner

si pren vol la gavina

allunya’t del rocam

que el vaixell de les veles de zèfir

bell corsari

se’n va.

Carregat a coberta del reflex de la lluna.





EPIGRAMA


A Josep A. Font i Cases

Un perfum de colors ha invadit a Margot

S’ha vestida de pressa:

I perquè hom no sabés de sa sina l’olor

s’ha posada una flor

damunt la roba fresca





NADAL


A Emili Badiella

Sento el fred de la nit

i la simbomba fosca.

Aixi el grup d’homes joves que ara passa cantant.

Sento el carro dels apis

que l’empedrat recolza

i els altres que l’avencen tots d’adreça al mercat.

Els de casa a la cuina

prop del braser que crema

amb el gas tot encès han enllestit el gall.

Ara esguardo la lluna que m’apar lluna plena

i els recullen les plomes

i ja enyoren demà.

Demà posats a la taula oblidarem els pobres

—i tan pobres com som—

Jesús ja serà nat.

Ens mirarà un moment a l’hora dels postres

i després de mirar-nos arrencarà a plorar.





DIUMENGE


Avui volen tan altes

les gavines del port

que planegen només:

el pal més jove i prim

del “Maria Angeleta”

sota la bola d’or

ou el dring transparent de llurs ales quietes.

De cara al sol

cent veles;

i el banderol vermell que rumbeja el seu frec.

El vaporet passeja els bells somnis atlàntics,

ran dels molls en la calma:

L’home de les taronges passa el carretó ple.





INICI EPITALÀMIC-FILM


A Joan Arús

La boca a la boca i la parpella closa

El finestró també

I aquella sina d’Ella

com de vellut de seda

I l’omelic amant amb l’omelic fragant

I aquell plorar primer

sota l’ombra del sostre

FEU-VOS COIXINS BEN FLONJOS

PER LA LLUNA DE MEL





VESPREJA I NEVA


Les estrelles xerraires són fetes a tallets

i despreses del cel

una a una

disperses

besen las parets fosques i s’estenen a terra

sempre ran de les portes

per guarir-se del fred.

El meu carrer és estret

sense cap arc voltaic

bola de neu encesa

i les velles rondinen tots els canvis de temps.

El mateix l’adroguer:

—Quanta fècula es perd!

Darrera dels meus vidres sento els Reis que s’acosten.

Ara el cel s’enrogia

de venjança i de amor:

pensava en las sabates que embrutaran l’alfombra.





PANTALONS LLARGS


A J. M. López-Picó

Campaneta daurada del meu carret de fira,

cavallet de cartró de mig pam, tot pintat;

havem caminat tant pels camins sense ira

que ara ens cal reposar i agrair nostre fat.

Ja no tornaré més fent osque! osque! osque! corrent

a carregar amb palets el teu quadrant de fusta.

Campaneta daurada, tu em sabies content.

Ara em mena la gent i tothora tinc justa:

í sóc infant encara, i no puc fer-ne esment.

Cavallet de cartró, tu em sabies la joia:

si ara jugués a córrer, què diria la gent…

Trobaran molt millor que estimi alguna noia

Tant si és bella com no —cavallet tot pintat,

campaneta daurada— i que us deixi al terrat.





TOT L’ENYOR DE DEMÀ


A Marià Manent

Ara que estic al llit

malalt,

estic força content.

—Demà m’aixecaré potser,

i heus aquí el que m’espera:

Unes places lluentes de claror,

i unes tanques amb flors

sota el sol,

sota la lluna al vespre;

i la noia que porta la llet

que té un capet lleuger

i duu un davantalet

amb unes vores fetes de puntes de coixí,

i una rialla fresca.

I encara aquell vailet que cridarà el diari,

i qui puja als tramvies

i els baixa

tot corrent.

I el carter

que si passa i no em deixa cap lletra m’angoixa,

perquè no sé el secret

de les altres que porta.

I també l’aeroplà

que em fa aixecar el cap

el mateix que em cridés una veu d’un terrat.

I les dones del barri

matineres

qui travessen de pressa en direcció al mercat

amb sengles cistells grocs,

i retornen

que sobreïxen les cols,

i a vegades la carn,

i d’un altre cireres vermelles.

I després l’adroguer,

que treu la torradora del cafè

i comença a rodar la maneta,

i qui crida les noies

i els hi diu: —Ja ho té tot?

I les noies somriuen

amb un somriure clar,

que és el baume que surt de l’esfera que ell volta.

I tota la quitxalla del veïnat

qui mourà tanta fressa perquè serà dijous

i no anirà a l’escola.

I els cavalls assenyats

i els carreters dormits

sota la vela en punxa

que dansa en el seguit de les roderes.

I el vi que de tants dies no he begut.

I el pa,

posat a taula.

I l’escudella rossa,

fumejant.

I vosaltres amics,

perquè em vindreu a veure

i ens mirarem feliços.

Tot això bé m’espera

si m’aixeco

demà.

Si no em puc aixecar

mai més,

heus aquí el que m’espera:

—Vosaltres restareu,

per veure el bo que és tot:

i la Vida

i la Mort.





DE DALT DE TOT DEL CEL


De dalt de tot del cel

els pobles en la nit semblen brasers encesos

I perquè entra la vetlla brillen més els estels

s’acosten a la terra i s’escalfen les mans

i el cos

i els peus

I li ofrenen la Osa com un penell de flors:

Entremig la rosada

els dematins les cullen els pastors.





RES NO ÉS MESQUI


A Josep Obiols

Res no és mesqui

ni cap hora és isarda,

ni es fosca la ventura de la nit.

I la rosada és clara

que el sol surt i s’ullpren

i té delit del bany:

que s’emmiralla el llit de tota cosa feta.

Res no és mesqui,

i tot ric com el vi i la galta colrada.

I l’onada del mar sempre riu,

Primavera d’hivern—Primavera d’istiu.

I tot és Primavera:

I tota fulla verda eternament.

Res no és mesqui,

perquè els dies no passen;

i no arriba la mort ni si l’heu demanada.

I si l’heu demanada us dissimula un clot

perquè per tornar a néixer necessiteu morir.

I no som mai un plor

sinó un somriure fi

que es dispersa com grills de taronja.

Res no és mesqui

perquè la cançó canta en cada bri de cosa.

—Avui demà i ahir

s’esfullarà una rosa:

i a la verge més jove li vindrà llet al pit.





LES FORMIGUES


A Josep Lleonart





Camí



de



sol ·



per



les



rutes



ami



gues



· unes



for



mi



gues





AQUELL VEL MARINER


Aquell vell mariner,

ell que sí, que se’n féu quan era jove

i d’un vaixell que anava cacera d’estels

Quan li diuen encara —car no és mort

quants estels ha copsat,

ell que sí que respon:

—No us en diria un mot

Però us senyala enlaire

i us diu que un dels estels és el seu propi cor

que tots els tripulants i caçadors d’estels

tenen la fi mateixa:

I ell en dir-vos això

enllumena el seu rostre de claror

i veieu els estels dansar a la seva vora





DÓNEM LA MÀ


Dónem la mà que anirem per la riba

ben a la vora del mar

bategant

tindrem la mida de totes les coses

només en dir-nos que ens seguim amant.

Les barques llunyes i les de la sorra

pendran un aire fidel i discret,

no ens miraran;

miraran noves rutes

amb l’esguard lent del copsador distret.

Dónem la mà i arrecera la galta

sobre el meu pit, i no temis ningú.

I les palmeres ens donaran ombra.

I les gavines sota el sol que lluu

ens portaran la salabror que amara,

a l’amor, tota cosa prop del mar:

i jo, aleshores, besaré ta galta;

i la besada ens durà el joc d’amar.

Dónem la mà que anirem per la riba

ben a la vora del mar

bategant,

tindrem la mida de totes les coses

només en dir-nos que ens seguim amant.





POEMA SENSE ACABAR


A S. Miquel-Laporta

Quin doll d’aigua a la font

ara que és vespre,

i la lluna s’afanya a pujar la carena!

I ronda el ca fidel a la serena

perquè al seu amo capriciós i destre

plau-li besar l’amada sota la lluna al vol

en el porxo del barri de la masia quieta

adormida pels grills,

missenyors de la cleda i dels pins.

Quin doll d’aigua a la font

ara que és vespre,

i el vent també és a jóc.

I els romanins només, desperts, escolten,

perquè demà al matí puguin parlar d’amors

amb les farigoleres fins l’hora de la sesta,

que és quan reposa el pou,

i canten les cigales esguardant la ginesta,

i ells agafen el son.

Quin doll d’aigua a la font

ara que és vespre,

i la lluna ha assolit les cimes cobejades,

i l’estrella primera

lluerna dels camins

és perduda entre-mig les immenses miriades

i als confins de la terra

tots els enamorats es besen i s’estrenyen,

de l’una a l’altra serra.

Quin doll d’aigua a la font

ara que tot és nou perquè la lluna és plena.





DAMUNT MON VAIXELL


Damunt mon vaixell

l’arc de Sant Martí

com un gran cinyell.

Totes les sirenes

engrontxant-se en ell.





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





