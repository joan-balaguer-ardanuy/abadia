L’autor aplica procediments experimentals d’avantguarda —ruptura d’hemistiquis, esglaonament del vers, alternança de majúscules i minúscules, utilització de tipografies de mides i colors diferents— en una època en què es tendeix a la recuperació dels motius clàssics i dels tòpics tradicionals. L’itinerari del procés amorós —invitació, festeig, consecució del goig, comiat—, es descriu en un ventall de formes i gèneres a cavall de la lírica popular i la tradició culta de la fin’amors. Com en els cançoners dels antics trobadors la identitat de l’estimada s’oculta sota el terme amiga. L’escriptura de Papasseit és un homenatge a la noia —Tan fina és Ella que em dicta el vers— on la simbologia floral i la delicadesa expressiva no amaguen el desig, la possessió amorosa i el triomf: Visca l’amor que m’ha donat l’amiga […] visca l’amor: / la volia i l’he pres.





Joan Salvat-Papasseit





El poema de la rosa als llavis




ePUB v3.0

Kung Fu 03.01.16





Títol original: El poema de la rosa als llavis

Joan Salvat-Papasseit, 1923

Edició digital: Kung Fu (v1.0)

Segona edició: EpubCat (v2.0)

Tercera edició: EpubCat (v3.0)

ePUBCat base r1.3





Botons de foc al cor

la fiblada d’amor—

però els déus s’hi tatuaven.





I. EL DESIG I EL CONVIT





Quina grua el meu estel


Quina grua el meu estel,

quin estel la meva grua!

—de tan com brilla en el cel

sembla una donzella nua.

L’espurneig que em fereix l’ull

són els seus pits quan s’inclina:

si fa un mirall de l’escull

perleja a l’arena fina.

De la meva barca estant

dono al cordill tota mida.

I l’ala clara, sestant,

del gavot que passa, crida.

Oh, el seu flanc rosa i argent

i la trena que es deslliga

volar d’oronella al vent!

cabell desfet de l’amiga.

Amiga del dolç turmell.

—Com una vela s’enfila

espitllera de l’ocell:

si jo llenço el braç vacil·la.

Vianant vora la mar

prega pels marins que arriben;

si veuen l’estel dansar

moren de tan que sospiren.

Vianant puja al meu bot

que és lliure de la sentida,

però no diguis ni un mot

si no vols perdre la vida.

Vianant, no parlis, no,

que l’oreig l’acosta, i mira

que et prendrà l’amor senyor

—que el mariner ja sospira.





Deixaré la ciutat


Deixaré la ciutat que em distreu de l’amor

la meva barca

el Port

i el voltàmetre encès que porto a la butxaca—

l’autòmnibus brunzent

i el més bonic ocell

que és l’avió

i temptaré la noia que ara arriba i ja em priva

li diré com la copa melangiosa és del vi

—i el meu braç del seu coll—

i veurà que ara llenço la stylo i no la cullo

i em faré el rostre pàl·lid com si fos un minyó

i diré maliciós:

—com un pinyó és la boca que em captiva.





Perquè has vingut


Perquè has vingut han florit els lilàs

i han dit llur joia

envejosa

a les roses:

mireu la noia que us guanya l’esclat,

bella i pubilla, i és bruna de rostre.

De tan que és jove enamora el seu pas

—qui no la sap quan la veu s’enamora.

Perquè has vingut ara torno a estimar:

diré el teu nom

i el cantarà l’alosa.





I el seu esguard


i el seu esguard damunt el meu esguard

soc presoner

que la vull presonera:

aquest matí que una flor m’ha posat

li deia així

baix baixet

a l’orella:

sota els teus ulls, és un bes el que em plau:





Amo l’aroma


Amo l’aroma d’aquest brot de menta

que duus lligada dintre el teu somrís

fes-me’n penyora; minyona esquerpa

com vela nova que troba el garbí.

Les xicres blanques dels pals del telègraf

si ets a la ruta guarden ton camí;

pel brot de menta cap d’elles pledeja—

pledejarien si em veien sofrir.

Perquè vindria de la boca teva

la posaria al mossec de les dents,

fes-me’n penyora, del teu brot de menta:

jo per pagar-la ja em donaré teu.





II. EL CAL·LIGRAMA - 1





Jaculatòria


O

H



T

O

T

A

P

U

L

C

R

A

JACULATÒRIA

▀▀▀▀▀▀▀▀▀▀▀▀▀▀▀▀▀▀▀▀▀

rosa la rosa et soc pregant:

petal que es mori tremolant

el bes donant sempre cremant

—i un altre petal esperant



ET DURÉ SEMPRE

AL PIT

ET SOMNIARÉ

A LA NIT

G

O

T

E

S



D

E



S

A

N

G



l’ e s t a m p e t a é s d’ o r

ESPINES DE

LLIGA-AMANT

FERIU MA CARN

▀▀▀▀▀▀▀▀▀▀▀▀▀▀▀▀▀▀▀▀





III. LES IMATGES - 1





I el vent deixava


i el vent deixava dintre la rosella

granets de blat com espurnes de sol

—només per dir com és la boca d’Ella:

com la neu rosa als pics

quan surt el sol





IV. EL DELERÓS MESTER I LA FLORIDA





Ser mestre d’amor


Ser mestre d’amor

qui no pagaria,

ara que en soc jo

l’aprenenta em tira.

De dir la lliçó

tota Ella s’afina—

ja sap tan el cor

que no li cal guia;

amb un sol petó

la lliçó es sabia.

Qui és mestre d’amor

del guany ja pot viure.





Sota el meu llavi el seu


sota el meu llavi el seu, com el foc i la brasa

la seda dels seus rulls com el pecat més dolç

—i l’espatlla ben nua

ben blanca

l’ombra corba

incitant

de l’esguard:

encara un altre bes

un altre

un altre

—quin perfum de magnòlia el seu pit odorant!





V. LES IMATGES - 2





Si, per tenir-la


(

Si, per tenir-la, la feria al cor

—era l’ortiga

)

que alena cremor.





VI. COLLITA DE PÈTALS





Mentre la roba s’eixamora


Mentre la roba s’eixamora i vola

i tot reposa dins la sesta al sol,

vina, manyaga, on s’escau la pomera—

menjarem pomes i ens direm l’amor.

L’amor que ens dèiem

l’amor que ens diriem.

Ai, que et quedava el senyal i tot.





VII. L’INICI





Seré a ta cambra, amiga


Seré a ta cambra, amiga, que ningú no ho sabrà:

Cupidell a la porta m’obrirà

i tancarà.

Entremaliat i destre serà Ell qui et pendrà.

I si Tu ets temerosa

no et deixarà cridâ.





VIII. LES IMATGES - 3





Mocador d’olor


Mocador d’olor

que la teva sina

acostava al cor:

com que et sap l’enyor

i et sap la pell fina

tremola d’amor.

Mocador d’olor

fragant tarongina,

com li bat el cor!





IX. CONTENTAMENT





Quin tebi pler


Quin tebi pler l’estimar d’amagat

tothom qui ens veu quan ens veu no ho diria

—però nosaltres ja ens hem dat l’abraç

i més i tot, que l’abraç duu follia.

La seva cambra si em té enamorat!

on és l’espieta que l’amor ens priva?





X. LA PENYORA EN OFRENA





Tirania de l’amor


Tirania de l’amor

si et vull deixar, dius: no em deixis.

Si Tu em deixaves soc jo

qui soc gelós de que ho fessis.

Englantina del camí

fas goig perquè jo et llueixi:

tota l’il·lusió que tinc

la vols teva

quan te prengui.





És fadrineta i com un sol


És fadrineta i com un sol,

ara als meus braços defallia;

si duu a les celles mort i dol

duu a les pestanyes la metgia.

Si a cada pit porta un robí

em diu l’afany: li robaria.

—Ella els guardava sols per mi,

si ara els volia ara els prenia.

Si l’assentava als meus genolls

era una rosa que s’obria.





XI. LES IMATGES - 4





Perquè és alta i esvelta


Perquè és alta i esvelta

tota es sap estremir.

Si els cabells li penjaven

com el fruit del raïm

pels clotets de la sina

s’hi perdien gotims!

—Més avall si arribaven

floria l’omelic.





XII. COLLITA DE FRUITS - 1





Ulls clucs l’amor


ulls clucs

l’amor

sap que la vida sempre és una festa

una cançó

Déu se l’estima com la llàntia encesa

ulls clucs

l’amor

Déu li manava que es lligués la bena

passava jo

i ara es venjava fent que fossis meva:

xiula i feineja

fa ta cambreta





XIII. EL CAL·LIGRAMA - 2





Com sé que es besa


Com sé que es besa

la besaré

SOTA LES VELES LA CAPTINDRÉ



NOUS





POUR



PRIEZ



DE



GAR



DE LA



DAME



NOTRE



«oh viens tout prés de moi

puis pose avec emoi

tes levres sur ma bouche

—dans un baiser farouche

je serais toute a toi»

RESA UNA NOIA EN MON BATELL:





A MO UR



D’



PORT



MARSEILLE



marineret qui no vigila — corsari ve i li pren l’aimia —



si no li duia cap cançó— corsari ve i li pren l’amor





XIV. COLLITA DE FRUITS - 2





Si la despullava


Si la despullava

oh, la meva amor!

un botó que queia

ja em donava goig

—ara la bruseta

i el cinyell tot pret,

mel rosada i fresca

la sina després:

al mig de la toia

clavellets vermells:





Visca l’amor


Visca l’amor que m’ha donat l’amiga

fresca i polida com un maig content!

Visca l’amor

l’he cridada i venia

—tota era blanca com un glop de llet.

Visca l’amor que Ella també es delia:

visca l’amor:

la volia i l’he pres.





Blanca bruna


blanca

bruna

i fina com un pa de mel

—més que una amoreta collida al carrer

la seva geniva floria de sang

verge i desvestida

—joliu dolençant

camisa de seda com la lluna al ple

la rosa vermella floria també:

si ahir era poncella ara és mon tresor

—com la satalia cada pit rodó





XV. LES IMATGES - 5





I quan confiats els arbres


1

i quan confiats els arbres es vesteixen

ignoren els seus ulls

nit dia sol estelada plena

i les rodes de la fortuna de la seva sina

i el misteri de la rosa vermella dels seus colzes

ignoren el seu ventre

damunt la cripta ufana

que flameja el seu cos

vas de l’amor

llet i mel en son clos

flor d’atzabeja:

—quan confiats els arbres es vesteixen

Ella és la Primavera

i 2

com una fletxa el seu mentó

quan besa

—com una fletxa els seus braços alçats

la seva sina com una sageta

—una sageta el seu gest marxant

fletxa

arc

sageta

sagrari de carn:

i la joguina: com la més tallant





XVI. LLEGENDA





Si n’era un lladre


(

Si n’era un lladre cor-robador,

mirada bruna, llavi de foc.

)

—Ai, la padrina, m’ha pres el dot.





XVII. EL SOMNI I LA ROSADA





La carn fa carn


La carn fa carn

el vi fa sang—

com és segura

l’ombra d’islam!

A l’ombra mate dels meus pruners

l’amiga em renta i em besa els peus.

Oli d’ametlles

oli d’arrels—

naixien ales als meus turmells.

—M’estreny l’amada contra els seus béns.

Àmfora plena

del vi més clar,

del vi més negre

que ha fermentat.

Cap llavi crema com els vermells

de l’amor meva quan dóna el bes.

Tan fina és Ella que em dicta el vers.

—Prenc els seus musles i el seu coll tens

com una pruna que ara caigués.

S’ou la musica

de cent llaüts,

clara i divina

sota els seus rulls.

Terra l’Aràbia, terra corcer

d’alta crinera, bridall desfet.

El sol l’encalça, l’amor molt més:

amiga, amiga, no reposem

—un floc ma vida en el teu cabell.

La lluna és bella

si feia ple:

a ta vorera

no ho fora gens.

Copa vessada, veire roent

com la pregària de Mohammed

la meva amada, si el goig la pren

sota les tendes dels meus pruners.

—I el seu somriure, tremir d’estel.

Voltes de marbre

dels seus dos pits,

mesquita blanca

del meu delit.





Quin desvetllar-me


Quin desvetllar-me el seu cos tot nu

(era un fanal que em feria la cara:

—quan a ciutat plou tot queda com Tu,

nacre lluent de l’una banda a l’altra.)

Ja et sóc fidel com ho és el rat-pennat

que viu esclau al voltant de la nitra,

diguem perquè, sota el braç i amagat,

tens un secret com d’ulls negres, que em mira.

Dius mon amant, com un desmai d’onada

que el iol l’esquinça sota el ventre moll;

per aquest breç jo també et diré: amada

—però el teu secret, negre negre, em té tot!





Més d’aquest somni


Més d’aquest somni d’Orient

ens despertava el bell matí;

era el llençol trement trement,

la seva carn com de setí.

La lluna encara al firmament

es reflectia al seu coixí

—jo la deixava tot tement

si algú ens vindria a descobrir.

I el nostre bes era tan llarg

com la nit curta, en el seu braç.





XVIII. ARA, I CADA DEMÀ





Si anessis lluny


Si anessis lluny

tan lluny que no et sabés

tampoc ningú sabria el meu destí,

cap altre llavi no em tindria pres

però amb el teu nom faria el meu camí.

Un ram de noies no em fora conhort

ni la cançó sota el dring de la copa,

vaixells de guerra vinguessin al Port

prou hi aniria, mariner de popa.

Si jo posava la bandera al pal

i era molt alta, t’hi veuria a dalt.





XIX. CARTE-LETTRE





Rails i més rails


rails i més rails

—i més rails

i més rails—

(la xemeneia fa el seu nom blanc

en marxa)

jo resto pres per la xarxa dels rails:

cor i desig com unes mans lligades

(si xiula fort

penso que m’ha cridat)

—perquè enyora l’amant

i jo l’amor del cos

i el de l’amor només de l’estimada

i ara imagino

el seu bes i el seu braç

i és sols l’agulla dels rails

i la màquina

MES RAILS QUE VOLS D’OCELL

LA MATINADA CLARA





XX. TANCA





L’altra banda de la serra

té un encís que no he dit mai

—per la joia que m’espera

cada pi em dona la mà.





JOAN SALVAT i PAPASSEIT (Barcelona, 16 de maig de 1894 - 7 d’agost de 1924) va ser un escriptor barceloní d’extracció humil, esperit rebel i altament autodidacta. Conegut com a poeta d’avantguarda, va tenir també una prolífica activitat com a redactor d’articles de crítica social en català i castellà simpatitzant amb els corrents anarquistes i socialistes de l’època. El seu estil enèrgic i impulsiu contrasta amb una vida d’obligada rutina i repòs deguts als problemes de salut. Va morir de tuberculosi als trenta anys, deixant una obra que durant dècades va ser poc coneguda.

A partir dels anys seixanta la seva figura va ser popularitzada sobretot gràcies a autors de la Nova Cançó que van posar música a alguns dels seus poemes. Avui dia és considerat un dels escriptors catalans clau del segle XX i el seu recull de poemes El poema de la rosa als llavis ha estat de lectura obligada a l’ensenyament secundari de Catalunya.





